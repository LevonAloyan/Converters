<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2019</searchword><id>15561</id><udhid>UDH:TvAR/15561</udhid><titel>Vergezichten in de landbouw - Verslag jaarvergadering 2019, Vereniging voor Agrarisch Recht﻿</titel><searchwords><searchword>TvAR 5/2019</searchword><searchword>UDH:TvAR/15561</searchword></searchwords><attachments><attachment><name>20393.pdf</name><extention>pdf</extention><url>https://denhollander.info/download/20393/ci</url></attachment></attachments><inleiding>&lt;p&gt;Dit jaar viert de Vereniging voor Agrarisch Recht (hierna: VAR) haar 60-jarig jubileum. Ter ere hiervan vond op vrijdag 12 april 2019 een lustrumbijeenkomst plaats. Zoals bij een moderne vitale zestiger hoort, is tijdens de bijeenkomst niet achterom gekeken, maar juist vooruit. Drie toonzettende inleiders hebben hun vooruitblik op internationale landbouw, klimaatontwikkeling en agro-business en de betekenis hiervan voor de landbouw gegeven. &lt;br/&gt;Even modern is van de dag een visueel ‘verslag’ gemaakt door visueel designer Steven Bouwens. Hij heeft de dag op een ludieke manier vormgegeven in enkele tekeningen, die op verenigingagrarischrecht.nl worden geplaatst. In deze bijdrage wordt hiervan, op een wat traditionelere manier, een schriftelijk verslag gegeven. &lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;De lustrumbijeenkomst vond plaats in de veilingzaal van het Plantion, waar eerder die ochtend nog vele bloemen werden geveild. Als eerste stond de algemene ledenvergadering (hierna: ALV) op het programma. Tijdens de ALV is afscheid genomen van drie bestuursleden die zich jarenlang hebben ingezet voor de VAR, namelijk Hanneke van Basten, Els Harbers en André Verduijn. In hun plaats zijn drie nieuwe bestuursleden benoemd, namelijk Andreas van der Vis, Edwin Sloot en Franca Damen.&lt;/p&gt;&lt;p&gt;Na de ALV volgde een inleiding van Guus van Logtestijn van Plantion. Plantion is ontstaan uit een fusie tussen Bloemenveiling Oost-Nederland en Bloemenveiling Vleuten. Deze veilingen kennen een lange geschiedenis en bestaan al ruim 100 jaar. De regionale markt kan beter worden bediend vanuit de gedachte ‘samen staan we sterk’. Plantion is dan ook toegesneden op regionale detaillisten en regionale groothandel. Bij Plantion wordt gedurende vijf dagen per week geveild op basis van klokverkoop. Ook kopen op afstand (vanuit huis) is daarbij mogelijk. &lt;/p&gt;&lt;p&gt;Plantion biedt meer mogelijkheden dan alleen klokverkoop, zoals klokvoorverkoop, bestellen uit het aanbod van kwekers of importeurs, bemiddeling bij directe verkoop tussen aanvoer en kopers en het verwerken van import. Bijzonder is dat het gebouw van Plantion duurzaam is gebouwd en het de eerste veiling is die Fairtrade veilt. &lt;/p&gt;&lt;h3&gt;2. De wereldwijde (poot)aardappel&lt;/h3&gt;&lt;p&gt;‘Aardappelen die 10 miljard mensen kunnen voeden’, aldus Gerard Backx van HZPC. HZPC is als bedrijf een aardappelveredelaar en wil bijdragen aan de wereldvoedselproductie. Daarom hanteert HZPC ook wel de kreet ‘feeding the world’. Daarvoor is het belangrijk om de voedselproductie op gang te houden. Als je voedsel schaars maakt, krijg je namelijk nooit een oplossing. HZPC wil hieraan een bijdrage leveren door uitgangsmateriaal voor aardappelen te blijven leveren. Aardappelen vormen voor de humane voedselproductie, na rijst en tarwe, namelijk het derde gewas in de wereld.&lt;/p&gt;&lt;p&gt;De aardappelrassen die gekweekt worden, moeten vermeerderd worden. Nederland is groot in het produceren van uitgangsmateriaal, zoals zaden en stekken om daaruit andere producten te kunnen produceren. Deze productie vindt plaats voor de grote exportmarkt. Het uitgangsmateriaal wordt wereldwijd verhandeld. Nederland is daar de tweede speler van de wereld in. &lt;/p&gt;&lt;p&gt;Nederland is een van de eerste landen die het kwekersrecht heeft geïntroduceerd. Het kwekersrecht is een intellectueel eigendomsrecht dat aan de ontwikkelaar van een nieuw plantenras kan worden toegekend. Het kwekersrecht geeft aan de houder ervan het alleenrecht op het verhandelen van teeltmateriaal (zaden, stekken) van zijn ras en tevens van oogstmateriaal. Op basis van zijn kwekersrecht kan hij daarnaast aan anderen onder bepaalde voorwaarden licenties verlenen voor de exploitatie van zijn ras. Het specifieke plantenras mag dus niet zonder toestemming van de rechthebbende door anderen worden ‘nagemaakt’. De houder van het kwekersrecht moet zelf in de gaten houden of zijn kwekersrecht ergens wordt geschonden. Als hij van mening is dat zijn kwekersrecht wordt geschonden, moet hij hiervoor zelf hard bewijs leveren. &lt;/p&gt;&lt;p&gt;Nederland is (vrij) uniek in het telen van pootaardappelen. Daar is in ons land een heel goed klimaat voor door onder andere de gematigde temperaturen. Daarnaast is de ligging aan zee van belang. Veel ziekten (met name virussen) in aardappelen worden door luizen overgebracht, maar dicht bij de zee heb je relatief minder luizen. Daardoor kun je gezonder aardappels telen. Aardappelen hebben geen hoge temperaturen nodig en aan de kust heb je zelden temperaturen boven de dertig graden. Daarmee is Nederland klimatologisch een heel goed gebied voor het telen van pootaardappelen. 60% van de internationale handel wordt met Nederlands pootgoed gedaan. &lt;/p&gt;&lt;p&gt;Door de havens in Nederland kunnen de aardappelen bovendien overal naartoe gebracht worden. Het is duurder om producten van Groningen naar de haven in Rotterdam te rijden dan van Rotterdam naar Brazilië te varen. Zo kan het Nederlands uitgangsmateriaal wereldwijd overal naartoe gebracht worden. HZPC exporteert pootaardappelen vooral naar het Midden Oosten, alle landen langs de Middellandse Zee en ook wel naar Soedan en Mali. Bij de export krijgt HZPC echter ook met verschillende barrières te maken, zoals juridische, politieke en fytosanitaire barrières. Ook praktische zaken, zoals het betalingsverkeer, kunnen problemen opleveren. Dat blijft in sommige landen lastig. Daarbij komt dat zich onderweg ziektes kunnen ontwikkelen. Het gaat immers om een levend product en soms is een product enkele weken onderweg. Ziektes kunnen zich vervolgens in rap tempo verder ontwikkelen als het product wordt geëxporteerd naar een land waar het erg warm is en het daar aan die warmte wordt blootgesteld. Daar kunnen dan discussies over ontstaan, zoals er ook regelmatig discussies ontstaan over de leveringsvoorwaarden. Dergelijke geschillen onderwerpt de HZPC dan aan arbitrage (via het Instituut voor Agrarisch Recht). &lt;/p&gt;&lt;p&gt;Als politici zich niet met de voedselproductie in de wereld zouden bemoeien, zou er veel meer voedsel kunnen worden geproduceerd in de wereld. Dat er bepaalde wetgeving moet zijn om te voorkomen dat ziektes verspreid worden, is duidelijk. Maar wetgeving belemmert regelmatig innovatie. Zo is er recent veel discussie geweest over ‘new breeding technology’, een nieuwe kweekmethode. ‘CRISPR-Cas’ is één van die nieuwe kweekmethoden. Op basis van die nieuwe kweektechnieken heeft HZPC samen met Wageningen University rassen ontwikkeld die absoluut resistent zijn tegen fytoftora. Dit is een belangrijke ziekte waar veel (niet zwaar) tegen wordt gespoten. Spuiten geeft echter geen duurzaam beeld van de sector. Er zijn nu dus rassen die absoluut resistent zijn. De technieken die daarvoor gebruikt zijn, zoals CRISPR-Cas, worden op basis van de huidige wetgeving echter als GMO-techniek gezien. Toelating voor een GMO-product is echter duur en tijdrovend. Het duurt vaak lang voordat de wetgeving aan nieuwe technieken is aangepast. Dat loopt veel te traag, waardoor innovatie wordt belemmerd. Dit is een groot verschil met de manier waarop het in Amerika gaat. Amerika beoordeelt namelijk het eindproduct, terwijl de Europese Unie de methodiek beoordeelt.&lt;/p&gt;&lt;p&gt;HZPC hecht veel waarde aan fair trade en duurzaamheid. Een goede relatie met de samenleving is van belang voor haar bestaansrecht en daarvoor is duurzaamheid een vereiste. HZPC denkt hierbij niet zozeer aan bijvoorbeeld zonnepanelen (al hebben ze die wel), maar vooral aan grotere zaken zoals honger, kinderarbeid en schoon water over de hele wereld. Om honger uit de wereld te krijgen, is het belangrijk om de voedselproductie op gang te houden. HZPC wil hieraan een bijdrage leveren door uitgangsmateriaal voor aardappelen te blijven leveren. Dit kan op een goede manier door hiervoor zaad te verspreiden. Dat is een duurzame methode om mee te zorgen voor een goede voedselproductie.&lt;/p&gt;&lt;p&gt;De ontwikkeling van pootaardappelen naar aardappelen uit zaad is voor de Nederlandse pootgoedtelers overigens geen probleem. Vanuit Nederland wordt ongeveer 3 à 3,5% van het wereldareaal in aardappelen gedekt. Dus 96,5 à 97% moet op een andere manier worden geplant. Dat kan met pootaardappelen en in de toekomst met zaad. Als je kunt kiezen tussen het kopen van een zaadje of een pootaardappel en je kunt pootaardappelen voor een redelijke prijs krijgen, dan stop je je pootaardappelen in de grond en heb je veel sneller een gewas waarvan je kunt produceren. Zaden kun je ter plaatse opkweken in kassen en dan maak je ter plaatse het uitgangsmateriaal. Voor verre landen of moeilijk bereikbare plaatsen is zaadteelt de betere keuze. De klassieke pootaardappelteelt in Nederland blijft volgens Gerard Backx gewoon overeind. Zaadjes zijn echt bedoeld voor de gebieden waar je nu helemaal niet naartoe kunt. Op deze manier wordt dan bijgedragen aan de wereldvoedselproductie. &lt;/p&gt;&lt;h3&gt;3. De duurzame zuivel&lt;/h3&gt;&lt;p&gt;‘De wereld is in transitie, maar de koe in de wei en het familiebedrijf blijven bestaan’, aldus Oscar Meuffels, directeur van de Nederlandse Zuivel Organisatie (hierna: NZO). De NZO is de brancheorganisatie voor melkverwerkende industrieën. Alleen industrieën die rauwe melk verwerken in Nederland kunnen lid worden van de NZO. Zuivelondernemingen die wel kantoor houden in Nederland, maar hier geen rauwe melk verwerken (zoals Danone en Fonterra), kunnen geen lid worden. De dertien leden van de NZO verwerken 98% van de in Nederland geproduceerde rauwe melk. De overige 2% wordt verwerkt door bijvoorbeeld lokale kaasboerderijen. &lt;/p&gt;&lt;p&gt;De NZO behartigt de belangen van haar leden. Het gaat om sectorbrede programma’s voor kwaliteit en voedselveiligheid. De NZO ontwikkelt standaarden, doet aan voorlichting en communicatie. De laatste jaren is duurzaamheid steeds zichtbaarder en belangrijker geworden. &lt;/p&gt;&lt;p&gt;De vraag naar zuivel blijft wereldwijd toenemen. Er is meer vraag dan aanbod. De sluiting van Rusland is voor enkele leden van de NZO wel lastig geweest. Een stijgende categorie van zuivelproducten is melkpoeder, mede als medicinale verstuiver. Hiervoor wordt voornamelijk Nederlandse melkpoeder gevraagd. De Nederlandse zuivel wordt namelijk geroemd om zijn kwaliteit. Daar wordt vanuit de hele wereld naar gekeken. Om deze positie te behouden, zal de sector de concurrentie voor moeten blijven door een verschil te blijven maken in kwaliteit en duurzaamheid. &lt;/p&gt;&lt;p&gt;Om de kwaliteitsstandaard hoog te houden, is het onder andere van belang dat er in de melk geen antibiotica zit. Dit geldt voor alle melk die vanaf een boerderij naar een melkverwerkend bedrijf gaat. Op het moment dat de melk vanaf de boerderij vertrekt, is namelijk nog niet bekend waarvoor de melk wordt gebruikt en daarom moet die altijd aan de hoogste criteria voldoen. De melk wordt hierop ook altijd gecontroleerd. Daarnaast is er een uitgebreid monitoringssysteem. &lt;/p&gt;&lt;p&gt;Honderd procent betrouwbaarheid bij voedselveiligheid is in de praktijk echter onmogelijk. Dat bleek wel tijdens de aflatoxine affaire enkele jaren geleden, toen er aflatoxine in melk werd geconstateerd. Dat was via veevoer in de melk terecht gekomen. Dergelijke affaires maken duidelijk dat het goed is om een calamiteitenscenario voorhanden te hebben en goed te communiceren. &lt;/p&gt;&lt;p&gt;Duurzaamheid is een van de belangrijkste speerpunten voor de zuivelsector. De afgelopen jaren heeft de focus daarvoor vooral gelegen op weidegang en dierenwelzijn. Deze focus verschuift nu naar biodiversiteit en het klimaat (broeikasgasreductie). Om de klimaatafspraken van Parijs meer vorm te geven, wordt er aan verschillende klimaattafels druk gesproken over maatregelen om de broeikasgasemissie te reduceren. Een van deze klimaattafels gaat over de landbouw. Aan deze klimaattafel zijn verschillende maatregelen besproken. De uitvoering laat echter nog op zich wachten, nu de politiek heeft aangegeven zich er ook mee te willen bemoeien. In dat geval is het wenselijk om eerst het standpunt van de politiek te weten alvorens (kostbare) maatregelen te treffen. Dit is mede van belang gelet op de randvoorwaarden die de sector aan de klimaattafel heeft gesteld, waaronder de voorwaarde dat adequate financiering is vereist. De sector mag er niet alleen voor staan; ook banken, de veevoedersector, niet-gouvernementele organisaties en overheden moeten bijdragen. &lt;/p&gt;&lt;p&gt;Naast deze voorwaarden in het kader van de klimaattafel zijn er ook de voorwaarden (wet- en regelgeving) waaraan de zuivelsector moet voldoen. In verschillende periodes zijn er vaak verschillende milieurandvoorwaarden bepalend om nog verder te kunnen ontwikkelen. Volgens Oscar Meuffels zijn c.q. worden fosfaat, stikstof, ammoniak en broeikasgas de bepalende milieurandvoorwaarden. Daarnaast wacht de sector nog op de uitvoeringsagenda van de Minister van Landbouw, Natuur en Voedselkwaliteit voor de uitvoering van haar landbouwvisie en op het advies van de commissie grondgebondheid. De uitvoeringsagenda en het advies grondgebondenheid kunnen namelijk van belang zijn voor toekomstig beleid. &lt;/p&gt;&lt;p&gt;Bij grondgebondenheid denken we (ook) aan weidegang. Weidegang is niet alleen in Nederland een typisch maatschappelijk debat, maar ook in China, al is dat om een geheel andere reden. In China staan koeien namelijk veel binnen, omdat de buitenlucht er vaak niet gezond is. Daarom associeert men in China het buiten houden van koeien vooral met een schone lucht. Als Chinezen in Nederland zijn, willen ze dan ook vaak kijken of het beeld op Nederlandse verpakkingen (weidemelk) met de werkelijkheid klopt en of de lucht inderdaad zo schoon is. De Nederlandse weidemelk kan dus worden gezien als een ‘paradepaard’. &lt;/p&gt;&lt;p&gt;De totale zuivelsector moet verder verduurzamen. Alle dertien leden van de NZO kennen daarvoor een eigen duurzaamheidsprogramma. Daarbij kan bijvoorbeeld worden gedacht aan PlanetProof, Foqus Planet en de ‘sterrenzuivel’ van het Beter Leven Keurmerk. Omdat Duitsland voor eigenlijk alle leden van de NZO de belangrijkste markt is, kijkt de NZO sterk naar wat de Duitse retail eist. Een voorbeeld hiervan is dat de melkveehouderij de koeien op GMO-vrij gecertificeerd veevoer heeft gezet. Dat heeft bijna de gehele veehouderij binnen zeven maanden gedaan. &lt;/p&gt;&lt;p&gt;Het is belangrijk om vooruit te blijven kijken, want de wereld is in transitie. Maar de koe in de wei en het familiebedrijf blijven volgens Oscar Meuffels bestaan.&lt;/p&gt;&lt;h3&gt;4. Water bij een veranderend klimaat&lt;/h3&gt;&lt;p&gt;‘Op klimaatgebied in relatie tot de landbouw liggen ontzettend veel kansen’, aldus Martijn de Klerk, hydroloog bij FutureWater. FutureWater rekent klimaatscenario’s door, berekent wat het effect is op de toekomstige waterhuishouding en geeft adviezen op grond van deze berekeningen. FutureWater is daarbij veel actief in het buitenland, zoals met de inzet van drones in Afrika. Dit geeft de landbouwrevolutie die daar broodnodig is, een zetje. De drones vliegen over lokale velden en verzamelen zo beelden waarmee gewasstresskaarten worden gemaakt. Op die kaarten is aan de hand van verschillende kleuren te zien waar het niet goed gaat met de gewassen, terwijl dit met het blote oog pas tien dagen later te zien is. De infraroodweerkaatsing van planten neemt namelijk af bij stress en dat kun je in beeld brengen. Die afname vindt plaats voordat bijvoorbeeld blad gaat verkleuren. Op deze manier kunnen in een vroeg stadium preventieve maatregelen worden genomen. De beelden geven overigens alleen weer dat een plant stress heeft en niet waardoor. Wat de (mogelijke) oorzaak van de gewasstress is, moet in het veld worden nagegaan. FutureWater heeft jonge mensen met een agronomische achtergrond getraind die de kaarten kunnen lezen en het veld ingaan om te onderzoeken wat de oorzaak van de stress is. Zij hebben het contact met de boer. De boer kan hier vervolgens mee vooruit. &lt;/p&gt;&lt;p&gt;De klimaatverandering – de verandering van het gemiddelde weer over 30 jaar – is heel langzaam, maar zal gevolgen hebben voor de landbouw. Bij klimaatverandering wordt er bijvoorbeeld veel gedacht aan de opwarming van de aarde, droogte, overstromingen, meer extreem weer en CO&lt;span class="subscript"&gt;2&lt;/span&gt;. De CO&lt;span class="subscript"&gt;2&lt;/span&gt;-uitstoot vindt vooral plaats op het noordelijk halfrond. Door de stand van de aarde blijft die daar ook voornamelijk. In de toekomst zal de CO&lt;span class="subscript"&gt;2&lt;/span&gt;-uitstoot blijven toenemen. Enkele weetjes (die we te weten zijn gekomen aan de hand van een quiz op menti.com, van welke quiz voorzitter Freek Scholten de grote winnaar was): de grootste veroorzaker van broeikasgassen, waaronder CO2, is elektriciteit en warmte en Qatar is het land waar de emissie per inwoner het hoogst is. &lt;/p&gt;&lt;p&gt;In de toekomst zullen door de klimaatverandering de buien extremer worden, terwijl het tussen de buien door droger zal worden. Terwijl de neerslag in de winter zal toenemen, zal deze in de zomer afnemen. De totale neerslag zal minder worden. De droogte en/of wateroverlast kunnen effect hebben op bijvoorbeeld de groei en de opbrengst van gewassen. &lt;/p&gt;&lt;p&gt;Wat kan er worden gedaan aan klimaatverandering? Deze kan worden tegengegaan door het reduceren van emissies (mitigatie), bijvoorbeeld door het gebruiken van duurzame energie en het rijden van een elektrische auto in plaats van een benzine- of dieselauto. Daarnaast kunnen we ons aanpassen aan klimaatverandering (adaptatie), bijvoorbeeld door dijken te bouwen. In de landbouw zijn er verschillende adaptatiemogelijkheden. De maatregelen kunnen plaatsvinden op verschillende niveaus, variërend van het perceel- of gewasniveau tot het schaalniveau van een regio. Bij maatregelen op gewasniveau kan worden gedacht aan het inspelen op veranderende groeiomstandigheden zoals bodemstructuur en vochthuishouding. Bij maatregelen op bedrijfsniveau (adaptatie van de bedrijfsvoering) kan worden gedacht aan maatregelen in de jaarplanning en gewasrotatie. Bij maatregelen op sectorniveau (adaptatie van bedrijfssystemen) kan worden gedacht aan innovatieve maatregelen zoals de introductie van nieuwe gewassen of teeltsystemen. Bij maatregelen op gebiedsniveau kan worden gedacht aan een integrale benadering van cross-sectorale effecten en het afstemmen van maatregelen op andere sectoren zoals natuur- en waterbeleid. &lt;/p&gt;&lt;h3&gt;5. De blik op de toekomst &lt;/h3&gt;&lt;p&gt;Gedurende de middag wierpen de VAR-leden in verschillende groepen hun blik op de toekomst aan de hand van een bepaald thema. Deze blik op de toekomst werd aan de hand van een creatieve presentatie aan alle aanwezigen gepresenteerd.&lt;/p&gt;&lt;p&gt;Voor klanten is het belangrijk om zich te realiseren dat de maatschappij vraagt om een duurzame markt. De eisen die de maatschappij aan de agrarische sector stelt, worden steeds groter. De politiek stelt (mede) hierdoor steeds meer regels aan de agrarische sector. De wet- en regelgeving verandert dan ook continu. Die regelzucht maakt agrariërs soms overigens wel vreselijk moe. Daarom is het des te belangrijker dat we als jurist naar de toekomst kijken om agrarische klanten goed te kunnen bedienen. &lt;/p&gt;&lt;p&gt;Ook is het als jurist belangrijk om te helpen bij de totstandkoming van regels burgers te beschermen tegen verkeerde uitkomsten van maatregelen die uit (nieuwe) regels voortvloeien. Een voorbeeld daarvan is de verandering van het klimaat. Aan deze verandering kun je niets doen. De klimaatverandering zal echter wel leiden tot veranderend grondgebruik en mogelijk overheidsingrijpen. Als jurist hebben we als taak om ervoor te zorgen dat dit op een goede manier gebeurt en om burgers te beschermen tegen verkeerde uitkomsten daarvan. &lt;/p&gt;&lt;p&gt;Als jurist in de agrarische sector moet je verder, net als agrariërs en personeel, beschikken over AI. Daarmee doelen we niet op Artifical Intelligence, maar op Agrarische Intelligentie. Agrarische Intelligentie moet je jong leren, zodat je vervolgens met die kennis kunt jongleren. Voor Agrarische Intelligentie is veel nodig, zoals een wereldblik, verstand van boeren alsook boerenverstand, ICT en digitalisering. Er worden steeds meer kennis en vaardigheden vereist. Het werk wordt steeds specialistischer. Daardoor zie je een ontwikkeling van generalisten naar superspecialisten.&lt;/p&gt;&lt;p&gt;Samenwerken blijft ook altijd van belang. Daarmee bereik je over het algemeen namelijk meer. Blijf daarom altijd goed communiceren. Als dienstverlener is het overigens niet alleen belangrijk om goed met je klant te communiceren, maar ook met de opposant. Door met elkaar in dialoog te blijven, kunnen we zorgen voor een verbinding tussen partijen. Polarisatie gaat namelijk niet werken, zeker niet als we denken dat ons werk ons merk is. Die verbinding is overigens ook van belang tussen agrariërs en burgers, want burgers eisen steeds meer. &lt;/p&gt;&lt;h3&gt;6. Slot&lt;/h3&gt;&lt;p&gt;De toekomst zal veranderingen blijven brengen voor de agrarische sector. Het is belangrijk om daar als dienstverlener zo goed mogelijk op te anticiperen, zodat we de agrarische sector zo goed mogelijk kunnen bedienen. Wilt u meer lezen? Lees dan de interviews met de drie sprekers op verenigingagrarischrecht.nl. &lt;/p&gt;</content><legacyfootnotes/><footnotes><footnote>1 Franca Damen is advocaat bij Kneppelhout &amp; Korthals Advocaten.</footnote></footnotes><auteurs>mr. F.H. Damen</auteurs><published>2019-05-29 08:35:24</published><modified>2019-05-29 15:11:55</modified><editiondate>2019-05-29</editiondate><htmlpath>https://denhollander.info/artikel/15561</htmlpath></article>
</articles></edition>