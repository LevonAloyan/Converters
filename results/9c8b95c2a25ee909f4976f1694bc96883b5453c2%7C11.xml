<edition><articles><article><jaar>2022</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2022</searchword><id>17263</id><udhid>UDH:TvAR/17263</udhid><titel>Box 3 na het kerstarrest, de landbouwvrijstelling en inflatie – Update</titel><searchwords><searchword>TvAR 5/2022</searchword><searchword>UDH:TvAR/17263</searchword></searchwords><attachments><attachment><name>22271.pdf</name><extention>pdf</extention><url>https://denhollander.info/download/22271/ci</url></attachment></attachments><inleiding/><content>&lt;h2&gt;&lt;span&gt;1. &lt;/span&gt;Actuele ontwikkelingen&lt;br&gt;&lt;br&gt;&lt;/h2&gt;
&lt;p&gt;In mijn bijdrage in TvAR 2022, nr. 3, ben ik ingegaan op een aantal actuele ontwikkelingen die de fiscale positie van landbouwgrond raken: de evaluatie van de landbouwvrijstelling in de inkomstenbelasting, het kerstarrest van de Hoge Raad inzake 'box 3' en de inflatie. Zo ongeveer een dag na de uiterste inleverdatum van die bijdrage, op 15 april, verschenen van de hand van staatsecretaris van Financiën Van Rij een 'Contourennota box 3-heffing op basis van werkelijk rendement' en een 'Voorbereidingsbrief technische briefing box 3'. In de Contourennota wordt vooral ingegaan op de toekomstige inrichting van een nieuw stelsel van belastingheffing over inkomen uit (privé)vermogen. De voorbereidingsbrief is gewijd aan het rechtsherstel bij al opgelegde box 3-aanslagen, de box 3-heffing over jaren waarvan de (definitieve) aanslagen nog niet zijn opgelegd (in het bijzonder 2021 en 2022) en de spoedwetgeving voor 2023 en 2024. Deze brief is feitelijk een aanzet voor het verdere debat met de Tweede Kamer en moet richting Prinsjesdag tot definitieve besluitvorming leiden. Ondertussen verscheen op 20 mei ook de &lt;em&gt;Voorjaarsnota&lt;/em&gt;. Daarin wordt onder meer ingegaan op de budgettaire aanslag van het kerstarrest op de staatskas en worden fiscale maatregelen aangekondigd om het financiële gat te dichten.&lt;/p&gt;
&lt;p&gt; &lt;/p&gt;
&lt;p&gt;Hierna wil ik eerst ingaan op het rechtsherstel bij reeds opgelegde aanslagen en de nog op te leggen aanslagen tot en met het belastingjaar 2022. Daarna ga ik in op de aangekondigde spoedwetgeving voor 2023 en 2024 en de fiscale maatregelen die zijn aangekondigd in de Voorjaarsnota. Vervolgens schakel ik over naar de contourennota en het daarin geschilderde vergezicht voor introductie van een definitief nieuw box 3-stelsel vanaf 2025. Uiteraard neem ik bij dit alles mee wat inmiddels voortgekomen is uit het voortdurende overleg met de Tweede Kamer en nieuwe rechtspraak, ook van de Hoge Raad. Tenslotte wil ik niet onvermeld laten het recent uitgebrachte rapport van het Centraal Planbureau inzake een aantal fiscale bedrijfsopvolgingsregelingen, waaronder de &lt;em&gt;bedrijfsopvolgingsregeling&lt;/em&gt; in de schenk- en erfbelasting. Ik meen daar niet omheen te kunnen, omdat ook dit rapport uiteindelijk raakt aan de fiscale positie van landbouwgrond.&lt;/p&gt;
&lt;p&gt;De kans lijkt klein dat dit feuilleton na deze update ten einde is.&lt;/p&gt;
&lt;h2&gt;&lt;span&gt;2. &lt;/span&gt;Rechtsherstel voor de jaren tot en met 2022&lt;/h2&gt;
&lt;p&gt;Het gaat het bestek van deze bijdrage te buiten om alle materieelrechtelijke en formeelrechtelijke aspecten van het rechtsherstel inzake box 3 volledig te behandelen. Ik volsta met een schets op hoofdlijnen. Daarbij maak ik onderscheid tussen enerzijds de vraag voor welke aanslagen rechtsherstel zal plaatsvinden en anderzijds de wijze van rechtsherstel.&lt;/p&gt;
&lt;h3&gt;&lt;span&gt;2.1. &lt;/span&gt;Welke aanslagen?&lt;/h3&gt;
&lt;p&gt;We begeven ons hier op een formeelrechtelijk en politiek strijdtoneel. In zijn brief schetst de staatssecretaris dat er jaarlijks gemiddeld ongeveer 2 miljoen aanslagen worden opgelegd waarin mede box 3-inkomen is begrepen. Ongeveer 10% daarvan, zo'n 200.000 belastingplichtigen, hebben in de afgelopen jaren tijdig bezwaar aangetekend tegen die aanslagen, dit hangende de opgestarte procedures bij de belastingrechter. Ongeveer 60.000 daarvan betreft belastingplichtigen die zich hebben aangesloten bij de 'massaal bezwaarprocedure' over de legitimiteit van het box 3-stelsel.[2] Op basis daarvan hoefde de belastingdienst niet eerder te beslissen op die bezwaarschriften en dient bij een voor de belastingplichtigen gunstige uitspraak in hoogste ressort binnen zes maanden aan de bezwaren te worden tegemoetgekomen.&lt;/p&gt;
&lt;h6&gt;Verzoek ambtshalve vermindering bij niet tijdig bezwaar&lt;/h6&gt;
&lt;p&gt;Tegen veruit de meeste box 3-aanslagen van de afgelopen jaren is dus niet tijdig een bezwaarschrift ingediend. Dient desalniettemin ook voor die aanslagen rechtsherstel te worden geboden? Formeelrechtelijk gaat het dan om de vraag of de belastingdienst tegemoet moet komen aan een verzoek om 'ambtshalve vermindering'.[3] Een dergelijk verzoek kan ook na de bezwaartermijn van zes weken worden ingediend en is vooral bedoeld om duidelijke misslagen te herstellen. In het Besluit fiscaal bestuursrecht is bepaald dat een verzoek om ambtshalve vermindering niet wordt ingewilligd als dat verzoek is gebaseerd op ondertussen verschenen nieuwe jurisprudentie.[4] Omdat het kerstarrest van 24 december 2021 zo duidelijk afwijkt van de terughoudendheid die de Hoge Raad nog betrachtte in het arrest van 14 juni 2019[5], lijdt het geen twijfel dat het arrest in dit verband als 'nieuwe jurisprudentie' heeft te gelden. Het kerstarrest is echter gestoeld op schending van de Nederlandse belastingwet met fundamentele beginselen uit het Europees Verdrag voor de Rechten van de Mens. Gaat de plicht tot rechtsherstel dan niet verder?&lt;/p&gt;
&lt;h6&gt;Hoge Raad 20 mei 2022&lt;/h6&gt;
&lt;p&gt;In de voorbereidingsbrief geeft de staatssecretaris aan op dit punt het arrest van de Hoge Raad hierover af te wachten dat binnen een half jaar te verwachten is. De Hoge Raad heeft hem vervolgens op zijn wenken bediend en op dit punt al arrest gewezen op 20 mei.[6] In dat arrest oordeelt de Hoge Raad dat de geschetste reguliere spelregels gelden, dat het kerstarrest in dit verband inderdaad als 'nieuwe jurisprudentie' heeft te gelden en dat 'niet-bezwaarmakers' derhalve geen recht hebben op vermindering van hun aanslagen. Voor hen die mee hebben gedaan in de massaal bezwaarprocedure en het niet eens zijn met de wijze waarop nu hun aanslag wordt verminderd (zie hierna), geeft de Hoge Raad expliciet aan dat zij een verzoek tot (verdere) ambtshalve vermindering kunnen indienen en dat als de belastingdienst die afwijst, tegen dat besluit op reguliere wijze bezwaar en beroep open staat.&lt;/p&gt;
&lt;p&gt;Of de niet-bezwaarmakers daarmee definitief in de kou staan valt nog te bezien. Vanuit de Tweede Kamer is er een sterke roep om toch in ieder geval de 'kleine spaarders' tegemoet te komen. De staatssecretaris wil hier pas tegen Prinsjesdag een definitief besluit over nemen. Voor belastingplichtigen met andere bezittingen in box 3 dan spaargeld -denk aan 'onze' verpachters van landbouwgrond in box 3- lijkt het doek gevallen: de staatssecretaris is schijnbaar niet van plan om andere vermogens dan spaargelden tegemoet te komen.&lt;/p&gt;
&lt;h3&gt;&lt;span&gt;2.2. &lt;/span&gt;Wijze van rechtsherstel: welke vermindering?&lt;/h3&gt;
&lt;p&gt;In de voorbereidingsbrief gaat de staatssecretaris ook in op de wijze waarop het box 3-inkomen nu op basis van het kerstarrest moet worden bepaald. In het arrest zelf doet de Hoge Raad weinig meer dan het inkomen vaststellen op het werkelijke rendement (rente) dat de betreffende belastingplichtige op zijn spaargelden had genoten. Bij spaargeld is dat nog een betrekkelijk eenvoudige vaststelling, maar wat is het werkelijke rendement bij andere soorten vermogens, in het bijzonder ook bij vastgoed in box 3? In mijn eerste bijdrage heb ik aangegeven dat in het bijzonder de vraag speelt of binnen het huidige box 3-systeem ook &lt;em&gt;waardestijging&lt;/em&gt; meetelt. Ik citeer wat de staatssecretaris daarover schrijft in zijn voorbereidingsbrief:&lt;/p&gt;
&lt;p&gt;&lt;em&gt;&lt;span style="text-decoration: underline;"&gt;&lt;em&gt;Werkelijk rendement&lt;/em&gt;&lt;/span&gt;&lt;/em&gt;&lt;/p&gt;
&lt;p&gt;&lt;em&gt;&lt;span style="text-decoration: underline;"&gt;&lt;em&gt;E&lt;/em&gt;&lt;/span&gt;&lt;/em&gt;&lt;em&gt;&lt;em&gt;r kan (juridisch) discussie worden gevoerd over wat verstaan moet worden onder werkelijk rendement. Bij beide varianten is uitgegaan van een breed rendementsbegrip inclusief gerealiseerde en niet gerealiseerde waardemutaties. Dit is het rendementsbegrip dat ook ten grondslag ligt aan het huidige stelsel. Een voorbeeld van een gerealiseerde waardemutatie is de winst bij de verkoop van een aandeel tegen een hogere koers dan waarvoor het aandeel was gekocht. Een ongerealiseerde waardemutatie doet zich voor als het aandeel een hogere of lagere koers heeft dan bij aanschaf, maar het aandeel nog niet is verkocht. Waardemutaties zijn de belangrijkste component van het rendement op beleggingen in aandelen en onroerend goed. Economisch gezien zou het daarom zeer onwenselijk zijn om onder werkelijk rendement enkel direct rendement (zoals rente, dividend en huurinkomsten minus kosten) te verstaan. Ook zou die interpretatie tot onverantwoorde budgettaire schade leiden. Bovendien was het belasten van vermogensmutaties juist een van de doelen van box 3 (zie eventueel de achtergrondinformatie). Uitgaan van het brede rendementsbegrip is in lijn met het eerder met de Tweede Kamer gedeelde advies van drie externe deskundigen. De juridische risico's  kunnen worden beperkt als de wetgever goed gemotiveerd duidelijkheid verschaft in de wijze waarop  rechtsherstel wordt geboden." &lt;/em&gt;&lt;/em&gt;&lt;/p&gt;
&lt;p&gt; &lt;/p&gt;
&lt;p&gt;Kortom, de staatssecretaris onderkent de discussie en zet zijn hakken in het zand: tot het rendement dat binnen het huidige box 3-stelsel op forfaitaire wijze wordt vastgesteld, behoort volgens hem ook waardestijging. Ik verwijs op dit punt verder naar de conclusies van Advocaat-Generaal Niessen die ik behandeld heb in mijn eerste bijdrage. Naast die fundamentele vraag wijst Niessen ook op de &lt;em&gt;redelijkheidsnorm&lt;/em&gt; die geldt bij het te bieden rechtsherstel: als al te verdedigen zou zijn dat waardestijging binnen het geldende box 3-systeem meetelt als vorm van rendement, is het bij het bieden van rechtsherstel dan ook redelijk in de concrete omstandigheden van het geval? Hof Arnhem-Leeuwarden rekende in haar uitspraak van 29 maart 2022 een ongerealiseerd koersverlies op effecten niet tot het werkelijke rendement.[7]&lt;/p&gt;
&lt;h6&gt;Forfaitaire spaarvariant&lt;/h6&gt;
&lt;p&gt;De staatssecretaris geeft in zijn voorbereidingsbrief aan dat hij in ieder geval niet voor een van de twee uitersten zal kiezen: teruggaaf van alle box 3-heffing of opvraag bij elke individuele belastingplichtige van het behaalde werkelijke rendement. Dat is respectievelijk een te grote aanslag op de staatskas casu quo praktisch ondoenlijk. Dan blijft er weinig anders over dan bij het doen van uitspraak op bezwaarschriften en bij het opleggen van aanslagen over met name 2021 en 2022 toch met rendementsforfaits te blijven werken. De bewindsman houdt de kamer in dit verband twee varianten voor: de &lt;em&gt;forfaitaire spaarvariant&lt;/em&gt; en de &lt;em&gt;forfaitaire variant voor alle vermogenscategorieën&lt;/em&gt;. In beide gevallen wordt niet enkel naar de omvang van het box 3-vermogen gekeken, maar wordt per aangegeven soort vermogen het rendementsforfait vastgesteld. Bij de spaarvariant is dat beperkt tot een forfait voor spaargeld enerzijds en een forfait voor alle andere vermogenscategorieën anderzijds. Bij de forfaitaire variant voor alle vermogenscategorieën wordt er meer verfijnd en voor meerdere soorten vermogens (denk aan effecten, contant geld en vorderingen, onroerende zaken, etc.) afzonderlijk een forfait vastgesteld. Inmiddels is duidelijk dat wat de staatssecretaris betreft gekozen zal worden voor de forfaitaire spaarvariant. Het forfait voor spaargeld wordt waarschijnlijk dan gebaseerd op de actuele spaarrente (0,25% in 2017, 0,12% in 2018, 0,08% in 2019, 0,04% in 2020 en 0,01% in 2021) en bij de vaststelling van het forfait voor andere vermogenscategorieën wordt uitgegaan van het nu ook geldende meerjarige gemiddelde rendement voor beleggingen (5,39% in 2017, 5,38% in 2018, 5,59% in 2019, 5,28% in 2020 en 5,69% in 2021). Daarnaast gaat een afzonderlijk forfait gelden voor rente op schulden in box 3, waarbij wordt aangesloten bij de hypotheekrente (3,43% in 2017, 3,20% in 2018, 3% in 2019, 2,74% in 2020 en 2,46% in 2021).&lt;/p&gt;
&lt;p&gt; &lt;/p&gt;
&lt;p&gt;Aan deze forfaitaire vaststelling van het werkelijke rendement is inherent dat voor bepaalde groepen het forfaitaire rendementspercentage hoger zal liggen dan het werkelijk door hen behaalde rendement. Bedenk bijvoorbeeld dat alleen al binnen de groep effecten enerzijds obligaties kunnen zitten die in de afgelopen jaren een laag rendement hebben gehad, en anderzijds aandelen die wellicht een gunstiger rendement hebben gehad. De vraag of ook waardestijging meetelt bij de bepaling van het werkelijke box 3-rendement speelt hier ook weer doorheen. Verder valt te verwachten dat de verpachters van landbouwgrond in box 3 slecht af zullen zijn met het geschetste forfaitaire rendement: ondanks de tot nu toe goedgekeurde waardedruk van 40% voor reguliere verpachte gronden zal vaak het directe (pacht)rendement lager liggen dat het forfait. Als bij hen ook de waardestijging van de grond in dit kader meetelt als werkelijk rendement, zijn zij weer net zo slecht af als zij al waren in die zin dat zij dan jaarlijks belasting zijn verschuldigd ('cash out') over voor een groot deel ongerealiseerd rendement. Van belang is hier wel dat een en ander op basis van het geheel van het box 3-vermogen moet worden beoordeeld. Daarnaast wordt wel gesteld dat bij het bieden van rechtsherstel over verstreken jaren naar het totaal van de jaren vanaf 2017 moet worden gekeken: men zou niet mogen 'cherrypicken' door te klagen over een jaar waarin het forfait ongunstig uitpakt en stil te blijven over een jaar waarin het forfait juist gunstig afsteekt tegen het werkelijk behaalde rendement.&lt;/p&gt;
&lt;p&gt; &lt;/p&gt;
&lt;p&gt;De afdoening van bezwaarschriften en het opleggen van aanslagen op basis van de forfaitaire spaarvariant betekent dan ook dat er weer vele nieuwe bezwaarschriften te verwachten zijn en dat de rechter nog in allerlei situaties zal moeten oordelen over wat in het verband van het huidige box 3-stelsel het werkelijke rendement is en wat in het betreffende individuele geval het redelijke te bieden rechtsherstel is. Als uiteindelijk besloten zou worden om ook de niet-bezwaarmakers geheel of gedeeltelijk tegemoet te komen, zal ook bedacht moeten worden op welke wijze dát moet gebeuren.&lt;/p&gt;
&lt;h6&gt;Verpachters&lt;/h6&gt;
&lt;p&gt;De verpachters van landbouwgrond in box 3 vormen daarbij een redelijk homogene, specifieke groep, die hierbij 'als één man' op zou kunnen trekken, in ieder geval voor wat betreft de vraag of de waardestijging van de grond tot het werkelijke rendement behoort en of het redelijk is dit ook als zodanig in aanmerking te nemen bij het rechtsherstel.&lt;/p&gt;
&lt;h2&gt;&lt;span&gt;3. &lt;/span&gt;Spoedwetgeving 2023 en 2024&lt;/h2&gt;
&lt;p&gt;In de voorbereidingsbrief wordt aangekondigd dat voor de jaren 2023 en 2024 spoedwetgeving zal gaan gelden. Ook voor de invulling daarvan komt de staatssecretaris met de twee forfaitaire varianten. Het lijkt voor de hand te liggen dat ook dan voor de &lt;em&gt;forfaitaire spaarvariant&lt;/em&gt; zal worden gekozen. Anders dan voor de jaren tot en met 2022 zal in dat geval zeker niet de mogelijkheid bestaan voor de individuele belastingplichtige om te bewijzen dat het werkelijke door hem of haar behaalde rendement lager is dan het forfait. In de brief wordt het juridische risico van een dergelijke wettelijke forfaitaire variant onderkend. Juist het (dubbel) forfaitaire karakter van het huidige box 3-systeem heeft de wetgever met het kerstarrest de das om gedaan. Maar gehoopt wordt dat een rendementsforfait per vermogenscategorie, te baseren op de categorieën waaruit het vermogen van de individuele belastingplichtige feitelijk bestaat, wel door de beugel zou moeten kunnen. De Hoge Raad overwoog immers in het arrest van de 19 juni 2019 dat het werken met een rendementsforfait op zichzelf legitiem is, mits het rendementspercentage over een reeks van jaren het werkelijke rendement benadert. Men kan zich afvragen of de keuze voor de 'ruwere' spaarvariant, waarbij voor alle andere vermogenscategorieën dan spaargeld hetzelfde rendementsforfait gaat gelden, in dit verband toch niet een risico is. Met een meer gedifferentieerd stelsel van rendementsforfaits per vermogenscategorie zou de wetgever in ieder geval relatief meer op safe spelen.&lt;/p&gt;
&lt;h6&gt;Verpachters&lt;/h6&gt;
&lt;p&gt;Zoals al aangegeven is de forfaitaire spaarvariant voor verpachters van landbouwgrond bepaald geen lonkend perspectief. Zij doen er goed aan te pleiten voor een meer gedifferentieerd stelsel van rendementsforfaits, waarbij landbouwgrond afzonderlijk in aanmerking wordt genomen. Daarbij kan op onderdelen gebruik worden gemaakt van de keuzes en afbakeningen binnen de huidige goedkeuring voor de waardering van verpachte gronden in box 3. Elementair aspect daarbij is wederom de vraag of ook ongerealiseerde waardestijging moet worden meegenomen bij de vaststelling van de hoogte van het rendementsforfait. De inzet van de verpachters daarbij zal duidelijk zijn.&lt;/p&gt;
&lt;h2&gt;&lt;span&gt;4. &lt;/span&gt;Naar een nieuw stelsel in 2025&lt;/h2&gt;
&lt;p&gt;In mijn bijdrage uit TvAR 2022, nr. 3 heb ik gewezen op het voornemen uit het coalitieakkoord om met ingang van 2025 een definitief nieuw box 3-systeem van kracht te doen zijn dat gebaseerd is op het werkelijk behaalde rendement, inclusief rendement in de vorm van waardemutatie. Daarbij valt te denken aan een vermogensaanwasbelasting, een vermogenswinstbelasting of aan een systeem met gedifferentieerde rendementsforfaits per vermogenscategorie.&lt;/p&gt;
&lt;p&gt;De fiscale winstbepaling bij ondernemers betreft feitelijk een vermogenswinstbelasting: vermogenswinsten (boekwinsten) op bestanddelen van het vermogen van de onderneming, worden als winst in aanmerking genomen op het moment dat die winst wordt gerealiseerd, bijvoorbeeld door verkoop. Vaak betreffen die vermogenswinsten 'stakingswinst', die gerealiseerd wordt doordat bij beëindiging van de onderneming bijvoorbeeld onroerende zaken of machines worden verkocht of worden onttrokken aan de onderneming. Belangrijk kenmerk van een vermogenswinstbelasting is dus dat pas belasting wordt geheven bij &lt;em&gt;realisatie&lt;/em&gt; van de ontstane vermogenswinst (stille reserve). Binnen de winstsfeer is het eerder, op een willekeurig moment winst nemen op ontstane, maar nog niet gerealiseerde vermogenswinsten in beginsel zelfs in strijd met het &lt;em&gt;goed koopmansgebruik&lt;/em&gt;, de fiscale toetssteen bij het bepalen van de fiscale jaarwinst.&lt;/p&gt;
&lt;h6&gt;Vermogensaanwasbelasting&lt;/h6&gt;
&lt;p&gt;In de Contourennota kiest het kabinet voor de ombouw van box 3 naar een vermogensaanwasbelasting. Anders dan bij een vermogenswinstbelasting worden waardemutaties dan van jaar tot jaar in de heffing betrokken: in elk belastingjaar wordt immers gekeken naar de vermogensaanwas, ongeacht of deze door verkoop is gerealiseerd of niet. Feitelijk wordt het box 3-inkomen dan bepaald door vergelijking van het vermogen bij aanvang en het vermogen aan het einde van het jaar, te corrigeren met stortingen en onttrekkingen. Dit systeem vergt dan ook, net als bij ondernemingen, een administratieplicht.&lt;/p&gt;
&lt;p&gt;Over de omvang van het heffingvrije vermogen en de tarieven in de nieuwe box 3 moet nog besluitvorming plaatsvinden. De thans geldende vrijstellingen in box 3 voor bepaalde specifieke vermogensbestanddelen blijven, eventueel na technische aanpassing, in stand. Te denken valt hierbij onder meer aan de vrijstelling voor bossen, natuurterreinen en onroerende zaken die deel uitmaken van een ingevolge de Natuurschoonwet 1928 gerangschikt landgoed.[8]&lt;/p&gt;
&lt;p&gt;De staatssecretaris schetst in de nota dat een belangrijk onderdeel van de voorbereiding van de invoering van een vermogensaanwasbelasting zal bestaan uit het afstemmen met 'ketenpartners' van de benodigde informatievoorziening richting de belastingdienst. Men wil immers zo veel als mogelijk 'aan de achterkant' al de informatie hebben die nodig is voor de bepaling van het fiscale inkomen, zoals banksaldi, samenstelling en omvang van effectenportefeuilles, gegevens over verzekeringsproducten en de (WOZ-)waarden van onroerende zaken. Bij een vermogensaanwasbelasting moet die informatievoorziening verder worden uitgebreid, in het bijzonder voor wat betreft het werkelijk genoten inkomen (rente, dividend, huur).&lt;/p&gt;
&lt;p&gt;In de contourennota wordt aangegeven dat er nog veel aandachtspunten zijn bij het ontwikkelen van een deugdelijke vermogensaanwasbelasting. Daar zal de komende tijd verder aan worden gewerkt. Inzet is om nog dit jaar een wetsvoorstel ter consultatie aan te bieden. In 2023 zou het wetsvoorstel dan door het parlement moeten gaan. Inmiddels hebben de belastingdienst en ambtenaren van het Ministerie van Financiën in de Tweede Kamer aangegeven dat het nog lang niet zeker is of het lukt de nieuwe vermogensaanwasbelasting in 2025 in werking te laten treden.&lt;/p&gt;
&lt;h6&gt;Ongerealiseerde waardestijging; onroerende zaken&lt;/h6&gt;
&lt;p&gt;Onderkend wordt dat een vermogensaanwasbelasting als voornaamste nadeel heeft het mogelijk ontstaan van liquiditeitsproblemen doordat ook belasting wordt geheven over ongerealiseerde waardestijging. Dit doet zich met name voor bij effecten en bij onroerende zaken. Bij effecten die snel te gelde kunnen worden gemaakt, is dit nadeel mogelijk nog beperkt, maar bij onroerende zaken, die veelal voor lange tijd worden aangehouden, klemt dit. In de Contourennota wordt wat dat betreft gemijmerd over het eventueel verlenen van uitstel van belastingbetaling en wordt aangegeven dat op dit punt nog verdere gedachtenvorming moet plaatsvinden.&lt;/p&gt;
&lt;p&gt;Ook herhaalt de staatssecretaris dat het in 2025 nog niet mogelijk zal zijn ook voor onroerende zaken de werkelijke waardeontwikkeling in de heffing betrekken. Daarvoor is de benodigde informatievoorziening nog niet op tijd op orde. Zo is binnen het huidige systeem de heffing gebaseerd op de WOZ-waarde op 1 januari van het voorafgaande jaar, terwijl binnen de vermogensaanwasbelasting telkens de waarde op 1 januari en de waarde op 31 december van het betreffende belastingjaar bekend zal moeten zijn.&lt;/p&gt;
&lt;p&gt;Daarom zullen de waardemutaties van onroerende zaken in de eerste jaren vanaf 2025 nog forfaitair worden bepaald. Zo snel als mogelijk zal dan alsnog worden overgeschakeld naar heffing op basis van de werkelijke waardemutaties.&lt;/p&gt;
&lt;p&gt;Overigens onderkent de staatssecretaris ook dat in bepaalde jaren zomaar sprake kan zijn van een &lt;em&gt;negatieve&lt;/em&gt; waardemutatie, welke kan leiden tot een negatief box 3-inkomen, een box 3-verlies. Dat noopt tot een systeem van verrekening van verliezen met positief inkomen in andere jaren. Daarbij wordt direct al aangegeven dat verrekening alleen mogelijk zal zijn binnen box 3, dus niet met positief inkomen in box 1 of box 2.&lt;/p&gt;
&lt;h6&gt;Verpachters&lt;/h6&gt;
&lt;p&gt;Voor de verpachters van landbouwgrond is de omvorming van box 3 tot een vermogensaanwasbelasting bepaald geen goed nieuws. Waar binnen het huidige systeem het relatief hoge rendementsforfait door de staatssecretaris al wordt geëxcuseerd met het feit dat het forfait nu eenmaal alle vormen van rendement, dus ook waardestijging, beoogt in aanmerking te nemen, wordt binnen een vermogensaanwasbelasting inherent jaarlijks de werkelijke waardeontwikkeling in de heffingsgrondslag opgenomen, ook als deze nog niet door verkoop is gerealiseerd. Dit is voor gebouwd vastgoed al bezwaarlijk, maar helemaal voor onbebouwde landbouwgrond. Bij landbouwgrond ontbreekt elke vorm van slijtage en betreft de waardestijging voornamelijk inflatie. Dit onderstreept maar weer eens het bijzondere karakter van landbouwgrond waarmee een vermogensaanwasbelasting zich ten enen male niet verhoudt. Zoals ik al aangaf in mijn eerste bijdrage: inflatiewinst zou idealiter helemaal buiten de heffingsgrondslag moeten blijven. En anders past een vermogenswinstbelasting tegen een gematigd tarief veel beter.&lt;/p&gt;
&lt;p&gt;Werk aan de winkel dus voor de lobby van de verpachters van landbouwgrond.&lt;/p&gt;
&lt;p&gt;In dit verband citeer ik, ter aanvulling op het betoog in mijn eerste bijdrage, graag nog de volgende passage uit het CPB-rapport 'Kansrijk belastingbeleid':&lt;br&gt;"&lt;em&gt;Er is vanuit het draagkrachtbeginsel geen goede reden om bij inkomen uit vermogen ook inflatie te belasten als inkomen. Voor het deel van het rendement op vermogen dat betrekking heeft op een inflatievergoeding is namelijk geen sprake van een stijging van de koopkracht. Voor zover de nominale waarde van een bezitting toeneemt door inflatie, is er geen toename van de economische waardering van de bezitting, maar van een afname van de waarde van geld&lt;/em&gt;."[9]&lt;/p&gt;
&lt;h2&gt;&lt;span&gt;5. &lt;/span&gt;Voorjaarsnota 2022: compenserende belastingverhogingen&lt;/h2&gt;
&lt;p&gt;De op 20 mei verschenen Voorjaarsnota bevat ook de aankondiging van een aantal maatregelen die het 'box 3-gat' in de begroting moet dichten. Binnen box 3 wordt de eerder door het kabinet in het vooruitzicht gestelde verhoging van het heffingvrije vermogen in box 3 van € 50.000 naar € 80.000 weer teruggenomen.&lt;/p&gt;
&lt;p&gt;Van de andere maatregelen die in 2023 van kracht zouden moeten worden, beperk ik mij tot het noemen van de hierna volgende.&lt;/p&gt;
&lt;h6&gt;Box 2 en de vennootschapsbelasting&lt;/h6&gt;
&lt;p&gt;Duidelijk was al dat met name de ondernemers in box 2 zouden moeten gaan bijdragen aan die compensatie. Dat betreft de ondernemers bij wie de onderneming is ondergebracht in een besloten vennootschap (bv) waarin zij een 'aanmerkelijk belang' van tenminste 5% houden. Ten eerste is voor met name die groep van belang dat de tariefgrens in de &lt;em&gt;vennootschapsbelasting&lt;/em&gt; weer wordt verlaagd van € 395.000 naar € 200.000; tot dat bedrag is het tarief 15%, daarboven 25,8%. Verder wordt het belastingtarief op het niveau van de aandeelhouder (box 2) gedifferentieerd: het huidige tarief van 26,9% wordt opgesplitst in een tarief van 26% over de eerste € 67.000 aan box 2-inkomen en een tarief van 29,5% over het meerdere. Hierin kan enige aansporing worden gelezen tot het jaarlijks uitkeren van dividend in plaats van het 'eindeloos' oppotten van winsten in de bv. Dit laatste wordt steeds meer gezien als een ongerechtvaardigd groot voordeel voor ondernemers met hun bedrijf in een bv. Het bedoelde oppotten wordt ook al bestreden met invoering van de zogenoemde 'rekening-courantmaatregel' op basis waarvan straks bij een aanmerkelijk belangaandeelhouder die meer dan € 700.000 leent van zijn bv het meerdere fictief als dividend in aanmerking wordt genomen.[10]&lt;/p&gt;
&lt;h6&gt;FOR&lt;/h6&gt;
&lt;p&gt;Als het aan het kabinet ligt vervalt in 2023 ook de mogelijkheid voor ondernemers om te doteren aan een fiscale oudedagsreserve (FOR). De FOR betreft feitelijk de mogelijkheid om binnen de eigen onderneming, in eigen beheer, een oudedagsreserve op te bouwen: jaarlijks kan 9,44% van de winst, met een maximum van € 9.632, in aftrek worden gebracht. Dit behelst niet een daadwerkelijke reservering op bijvoorbeeld een bankrekening, maar is feitelijk een 'papieren construct'. Bij latere staking van de onderneming moet het saldo van de opgebouwde FOR fiscaal weer worden afgerekend, tenzij dit saldo dan alsnog concreet wordt aangewend voor een echte oudedagsvoorziening bij een bank of verzekeraar, in welk geval over de uitkeringen daaruit belasting wordt geheven.&lt;/p&gt;
&lt;p&gt;Het afschaffen van de FOR is geen grote verrassing, maar telt wel op bij het rijtje andere recente versoberingen voor 'IB-ondernemers' zoals de geleidelijke verlaging van de zelfstandigenaftrek en het niet langer aan de top van het inkomen mogen aftrekken van de MKB-winstvrijstelling (14%) en de zelfstandigenaftrek, maar nog slechts tegen het basistarief van ruim 37%.&lt;/p&gt;
&lt;h6&gt;Overdrachtsbelasting&lt;/h6&gt;
&lt;p&gt;Het algemene tarief van de overdrachtsbelasting -de belasting over verkrijging van onroerende zaken of daarop gevestigde zakelijke rechten, thans 8%- zou al verder verhoogd worden naar 9%, maar dat wordt wat het kabinet betreft nu 10,1%. Daarmee zal men vooral vastgoedbeleggers willen treffen. Het tarief voor de woning waarin men zelf gaat wonen, blijft 2%. Voor de verkrijging van landbouwcultuurgrond blijft de &lt;em&gt;cultuurgrondvrijstelling&lt;/em&gt; gelden.&lt;/p&gt;
&lt;p&gt;Opgemerkt kan nog worden dat door de tariefsverhoging het belang nog groter wordt om de verkrijging van agrarische bedrijfsgebouwen -buiten de sfeer van bedrijfsopvolging binnen de familiekring- in het vat te gieten van een &lt;em&gt;kavelruil&lt;/em&gt;. Voor verkrijgingen krachtens de Wet inrichting landelijk gebied (Wilg) geldt namelijk ook een vrijstelling.[11]&lt;/p&gt;
&lt;h2&gt;&lt;span&gt;6. &lt;/span&gt;CPB-rapport 'Evaluatie fiscale regelingen gericht op bedrijfsoverdracht'&lt;/h2&gt;
&lt;p&gt;Tenslotte een kleine zijstap, die past bij de rode draad van mijn bijdragen: de bijzonder fiscale positie van landbouwgrond.&lt;/p&gt;
&lt;p&gt;Op 20 mei verscheen het CPB-rapport 'Evaluatie fiscale regelingen gericht op bedrijfsoverdracht'. In dat rapport wordt uitgebreid ingegaan op de doelstelling, de doelmatigheid en de effectiviteit van een aantal fiscale faciliteiten in de sfeer van bedrijfsoverdracht. De meeste aandacht gaat daarbij uit naar de &lt;em&gt;bedrijfsopvolgingsregeling&lt;/em&gt; voor de schenk- en erfbelasting, de 'BOR'.[12] Voor dit jaar staat namelijk een evaluatie van de BOR op het programma.&lt;/p&gt;
&lt;p&gt;Ik volsta met erop te wijzen dat het CPB in het rapport nadrukkelijk onderscheid maakt tussen de waarderingsfaciliteit binnen de BOR en de vrijstelling binnen de BOR.&lt;/p&gt;
&lt;h6&gt;Waarderingsfaciliteit&lt;/h6&gt;
&lt;p&gt;De waarderingsfaciliteit betreft het eventuele verschil tussen de &lt;em&gt;going concernwaarde&lt;/em&gt; van een onderneming en de &lt;em&gt;hogere liquidatiewaarde&lt;/em&gt; van de onderneming. De going concernwaarde wordt gebaseerd op de kasstromen en de winsten van de onderneming (de 'indirecte opbrengstwaarde'). Bij een normaal gezond bedrijf zal de going concernwaarde hoger liggen dan de liquidatiewaarde (de 'directe opbrengstwaarde' bij verkoop van de bestanddelen van de onderneming). Bij slecht of laag renderende bedrijven kan de liquidatiewaarde hoger liggen dan de going concernwaarde. Dat is bij uitstek het geval bij grondgebonden landbouwbedrijven en heeft weer alles te maken met de bijzondere positie van landbouwgrond.&lt;/p&gt;
&lt;p&gt;Het systeem van de Successiewet is aldus dat ondernemingen gewaardeerd worden op de going concernwaarde of de hogere liquidatiewaarde.[13] Vervolgens behelst de BOR een voorwaardelijke vrijstelling van in de eerste plaats dit volledige verschil.[14] Het CPB noemt dit de 'waarderingsfaciliteit' binnen de BOR.&lt;/p&gt;
&lt;p&gt;Daarnaast behelst de BOR voor alle ondernemingen een voorwaardelijke vrijstelling van de eerste € 1.134.403 aan ondernemingsvermogen en 83% van het meerdere.&lt;/p&gt;
&lt;p&gt; &lt;/p&gt;
&lt;p&gt;Het CPB concludeert dat de BOR in zoverre haar doel voorbij schiet dat bij het grootste deel van de bedrijfsoverdrachten de verschuldigde schenk- of erfbelasting zou zijn op te brengen middels een betalingsfaciliteit. De verkrijger van de onderneming zou voor de verschuldigde belasting dan uitstel van betaling krijgen en deze in bijvoorbeeld tien jaar kunnen aflossen uit de kasstromen van de onderneming.&lt;/p&gt;
&lt;p&gt;Over dit laatste valt flink te discussiëren, maar voor de landbouw is veel belangrijker dat dit inherent nooit geldt voor het verschil tussen going concernwaarde en hogere liquidatiewaarde. Dit betreft immers de 'onrendabele top' binnen de onderneming, die 'going concern' in het geheel geen kastromen genereert.&lt;/p&gt;
&lt;p&gt;Kortom, zolang volgens de wet een onderneming minimaal op de liquidatiewaarde wordt gewaardeerd, is het voor het kunnen overdragen en rendabel kunnen voortzetten van grondgebonden landbouwbedrijven niet minder dan noodzakelijk dat het verschil met de lagere going concernwaarde (voorwaardelijk) geheel wordt vrijgesteld.&lt;/p&gt;
&lt;p&gt;Hoewel het CPB dit wel lijkt te onderkennen in het rapport, blijft het voor de landbouw zaak om hierop te hameren bij 'de politiek'.&lt;/p&gt;
&lt;h2&gt;&lt;span&gt;7. &lt;/span&gt;Slot&lt;/h2&gt;
&lt;p&gt;Landbouwgrond is veel meer dan het productiemiddel voor de agrariër. Het is ook onze omgeving waar de maatschappij zo haar belangen bij heeft, haar voorwaarden aan stelt en haar claims op legt. Dat rechtvaardigt een passende fiscale behandeling van de eigendom van landbouwgrond, of het nu de agrariër of de verpachter/belegger betreft, en waar nodig een afwijking van de hoofdregels.&lt;/p&gt;
&lt;p&gt;Het kerstarrest inzake box 3 en de lopende evaluatie van de BOR zetten flinke delen van ons belastingstelsel op dit moment op losse schroeven.&lt;/p&gt;
&lt;p&gt;Daar komt bij het voornemen van dit kabinet om belastingregelingen die negatief worden geëvalueerd af te schaffen of te versoberen 'teneinde te komen tot een eenvoudiger en moderner belastingstelsel' zo volgt uit de kamerbrief over fiscale beleids- en uitvoeringsagenda van 3 juni.[15] In een bijlage bij die brief wordt het rapport van de Algemene Rekenkamer over onder andere de &lt;em&gt;landbouwvrijstelling&lt;/em&gt; als voorbeeld genoemd.&lt;/p&gt;
&lt;p&gt;Het is zaak voor de landbouw en haar belangenbehartigers om waakzaam te zijn bij alles wat er op dit moment speelt. Daarbij zou de inzet niet (slechts) moeten zijn 'behoud van wat er is', maar ook: actief bijdragen aan het komen tot een passende positionering van landbouwbedrijven en landbouwgrond in een sterk veranderend belastingstelsel.&lt;/p&gt;
&lt;p&gt; &lt;/p&gt;
&lt;p&gt; &lt;/p&gt;
&lt;p&gt; &lt;/p&gt;
&lt;p&gt; &lt;/p&gt;</content><legacyfootnotes/><footnotes><footnote>1 &lt;p&gt;Andr&amp;eacute; Verduijn is fiscalist bij Countus te Zwolle.&lt;/p&gt;</footnote><footnote>2 &lt;p&gt;art. 25c - 25f Algemene wet inzake rijksbelastingen.&lt;/p&gt;</footnote><footnote>3 &lt;p&gt;Art. 65 Algemene wet inzake rijksbelastingen.&lt;/p&gt;</footnote><footnote>4 &lt;p&gt;Besluit fiscaal bestuursrecht, paragraaf 23, artikel 8, onderdeel b.&lt;/p&gt;</footnote><footnote>5 &lt;p&gt;Hoge Raad 14 juni 2019, nr. 17/05606, ECLI:NL:HR:2019:816.&lt;/p&gt;</footnote><footnote>6 &lt;p&gt;Hoge Raad 20 mei 2022, nr. 2022/594, ECLI:NL:HR:2022:720, na conclusie van A-G Niessen van 24 maart 2022, ECLI:NL:PHR:2022:293, en nr. 21/03587, ECLI:NL:HR:2022:718.&lt;/p&gt;</footnote><footnote>7 &lt;p&gt;Hof Arnhem-Leeuwarden, 29 maart 2022, &lt;a href="https://www.navigator.nl/document/id12e989b783244e91805fd8b9c1c52503?anchor=id-8572fa13-5b7a-4e7a-b056-51d8e2494abd" data-label-id="id-8572fa13-5b7a-4e7a-b056-51d8e2494abd"&gt;ECLI:NL:GHARL:2022:2509&lt;/a&gt;&lt;/p&gt;</footnote><footnote>8 &lt;p&gt;Art. 5.7 Wet inkomstenbelasting 2001.&lt;/p&gt;</footnote><footnote>9 &lt;p&gt;'Kansrijk belastingbeleid', Centraal Planbureau, april 2020, pag. 118&lt;/p&gt;</footnote><footnote>10 &lt;p&gt;Wet excessief lenen bij eigen vennootschap, wetsvoorstel nr. 35 496.&lt;/p&gt;</footnote><footnote>11 &lt;p&gt;Art. 15, lid 1, aanhef onderdeel l, Wet op belastingen van rechtsverkeer.&lt;/p&gt;</footnote><footnote>12 &lt;p&gt;Hoofdstuk IIIA, artikel 35b e.v. Successiewet 1956.&lt;/p&gt;</footnote><footnote>13 &lt;p&gt;Art. 21, lid 13, Successiewet 1956.&lt;/p&gt;</footnote><footnote>14 &lt;p&gt;Art. 35b e.v. Successiewet 1956.&lt;/p&gt;</footnote><footnote>15 &lt;p&gt;Kenmerk 2022-0000132565.&lt;/p&gt;</footnote></footnotes><auteurs>mr. A. Verduijn RB</auteurs><published>2022-07-04 10:19:47</published><modified>2022-07-04 11:11:50</modified><editiondate>2022-07-04</editiondate><htmlpath>https://denhollander.info/artikel/17263</htmlpath></article>
</articles></edition>