<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1999</searchword><id>4801</id><udhid>UDH:TvAR/4801</udhid><titel>NVV / Staat (TvAR 1999/4953)</titel><searchwords><searchword>TvAR 4/1999</searchword><searchword>TvAR 1999/4953</searchword><searchword>UDH:TvAR/4801</searchword></searchwords><attachments><attachment><name>1999_nr 4_Rechtspraak_4953.pdf</name><extention>pdf</extention><url>https://denhollander.info/download/4743/ci</url></attachment></attachments><inleiding>Wet herstructurering varkenshouderij&#13;
Eerste Protocol EVRM art. 1&#13;
&#13;
Vordering tot buiten werking stellen/buiten&#13;
toepassing laten van de Wet herstructurering&#13;
varkenshouderij wegens strijd met Europees&#13;
marktordeningsrecht en EVRM. In het tussenvonnis&#13;
van 23 december 1998 van de Rechtbank&#13;
Den Haag is ‘zonder voorbehoud’ uitgesproken&#13;
dat de Whv in strijd is met art. 1 Eerste&#13;
Protocol EVRM. Thans wijst de President&#13;
de vordering toe: de hoofdstukken II tot en&#13;
met IV van de Whv worden buiten toepassing&#13;
gelaten ten aanzien van eisers totdat hetzij in&#13;
de bodemprocedure is beslist dat de Whv niet&#13;
in strijd is met het EVRM, hetzij is voorzien in&#13;
een adequate schadevergoedingsregeling.</inleiding><content>Vonnis in kort geding in de zaak van:&#13;
1. de vereniging Nederlandse Vakbond Varkenshouders,&#13;
gevestigd te Barneveld,&#13;
2. Hendrikus Schutte, wonende te Bathmen,&#13;
3. Josephus Martinus Maria van Gerwe, wonende&#13;
te Erp,&#13;
4a. Henricus Willibrordus van den Heuvel,&#13;
wonende te Heusden (gemeente Asten),&#13;
4b. Jaquelina Maria van den Heuvel-Vlemmix,&#13;
wonende te Heusden (gemeente Asten),&#13;
4c. Richardus Henricus Jacobus van den Heuvel,&#13;
wonende te Heusden (gemeente Asten),&#13;
4d. de vennootschap onder firma Bleekerheide&#13;
V.O.F., gevestigd te Heusden (gemeente&#13;
Asten),&#13;
5. Johannes Franciscus Maria van den Heuvel,&#13;
wonende te Ommel (gemeente Asten),&#13;
6a. Hermanus Gerardus Jozef Lohuis, wonende&#13;
te Hellendoorn,&#13;
6b. Wilhelmina Gertrudis Lohuis-Voshaar,&#13;
wonende te Hellendoorn,&#13;
7a. Gerhardus Hendrikus Rodijk, wonende te&#13;
Nieuw Heeten,&#13;
7b. Maria Anna Josephina Barbara Cleber,&#13;
wonende te Nieuw Heeten,&#13;
7c. Johannes Gerardus Hendrika Rodijk,&#13;
wonende te Nieuw Heeten,&#13;
7d. Petrus Maria Mathilda Rodijk, wonende&#13;
te Nieuw Heeten,&#13;
8. de vennootschap naar het recht van de&#13;
plaats harer vestiging Gebr. Nooren Schweinehaltungs&#13;
GmbH, gevestigd te Holdenstedt&#13;
(Bondsrepubliek Duitsland),&#13;
eisers,&#13;
procureur mr. H.J.A. Knijff,&#13;
tegen&#13;
De Staat der Nederlanden (ministerie van&#13;
landbouw, natuurbeheer en visserij), zetelende&#13;
te ’s-Gravenhage,&#13;
gedaagde,&#13;
procureur mr. R.J.M. van den Tweel.&#13;
1. De feiten&#13;
Op grond van de stukken en het verhandelde&#13;
ter zitting van 11 februari 1999 wordt van het&#13;
volgende uitgegaan.&#13;
– Op 1 september 1998 is de Wet herstructurering&#13;
varkenshouderij (Whv) in werking&#13;
getreden; deze wet bevat regels inzake een&#13;
stelsel van varkensrechten en een heffing terzake&#13;
van het houden van varkens.&#13;
– Eisers hebben gedaagde in juni 1998 op verkorte&#13;
termijn gedagvaard in een bodemprocedure&#13;
voor deze rechtbank. Stellende dat de&#13;
Whv (onder meer) in strijd is met EG-regelgeving&#13;
en met artikel 1 van het Eerste Protocol&#13;
bij het EVRM, hebben zij onder meer&#13;
gevorderd dat de Whv onverbindend wordt&#13;
verklaard, althans dat wordt bepaald dat zij&#13;
buiten toepassing dient te worden gelaten totdat&#13;
zal zijn voorzien in een volledige, althans&#13;
adequate schadevergoedingsregeling voor&#13;
individuele gevallen.&#13;
– Eisers hebben gedaagde voorts eind juli&#13;
1998 gedagvaard in kort geding voor de president&#13;
van deze rechtbank, stellende dat&#13;
gedaagde door de (wijze van) totstandbrenging,&#13;
inwerkingtreding en instandhouding van&#13;
de Whv onrechtmatig handelt jegens eisers,&#13;
alsook met de uitvoering van de invoering van&#13;
het stelsel van varkensrechten, althans dat&#13;
zulks ingevolge artikel 1 van het Eerste Protocol&#13;
bij het EVRM onrechtmatig is wegens het&#13;
achterwege laten van een adequate schadevergoeding&#13;
voor de eigenaren van mestproductierechten.&#13;
– Bij vonnis van 11 september 1998 heeft de&#13;
president het beroep van eisers op strijdigheid&#13;
van de Whv met het EVRM niet bij voorbaat&#13;
kansloos geacht. De president heeft toen van&#13;
het treffen van een voorziening afgezien.&#13;
Daarbij heeft zij overwogen dat het ontbreken&#13;
van een schadevergoedingsregeling er niet aan&#13;
in de weg behoefde te staan dat de Staat – in&#13;
afwachting van de uitspraak in de bodemprocedure&#13;
die tussen partijen aanhangig was – een&#13;
begin zou maken met de uitvoering van de&#13;
wet; dat die uitspraak naar verwachting omstreeks&#13;
de jaarwisseling bekend zou zijn en&#13;
dat de Staat te kennen had gegeven dat hij de&#13;
varkenshouders niet zou tegenwerpen dat zij&#13;
louter door inzending van enig bij of krachtens&#13;
de Whv voorgeschreven formulier afstand&#13;
zouden hebben gedaan van aanspraken&#13;
op schadevergoeding, alsmede dat het niet in&#13;
de rede lag te verwachten dat al in de eerste&#13;
helft van 1999 van strafrechtelijke vervolging&#13;
sprake zou zijn.&#13;
– Op 23 december 1998 is in de bodemprocedure&#13;
door deze rechtbank een tussenvonnis&#13;
gewezen.&#13;
– Daarin heeft de rechtbank tot het beroep&#13;
van eisers op strijdigheid van de Whv met het&#13;
EG-recht overwogen dat zij de Whv onverbindend&#13;
zal moeten verklaren wegens strijd&#13;
met de Europese marktordening, indien niet&#13;
komt vast te staan dat de wet proportioneel is&#13;
om de mestoverschotten tegen te gaan; de&#13;
Staat werd in de gelegenheid gesteld zich hierover&#13;
op 26 januari 1999 schriftelijk uit te laten.&#13;
– Daarin is voorts “reeds thans en zonder&#13;
voorbehoud” door de rechtbank overwogen&#13;
dat, indien de primaire vordering tot onverbindend&#13;
verklaring wordt afgewezen, de subsidiaire&#13;
vordering, gebaseerd op strijd met&#13;
artikel 1 van het Eerste Protocol bij het&#13;
EVRM, zal worden toegewezen, met dien&#13;
verstande dat de rechtbank in dat geval zal&#13;
bepalen dat hoofdstuk II tot en met IV van de&#13;
Whv buiten toepassing dienen te worden gelaten&#13;
totdat zal zijn voorzien in een adequate&#13;
schadevergoedingsregeling voor de eigenaren&#13;
van de mestproductierechten.&#13;
– Bij brief van 11 januari 1999 heeft de Minister&#13;
van Landbouw, Natuurbeheer en Visserij&#13;
(hierna: de Minister) aan de Voorzitter van de&#13;
Tweede Kamer bericht dat hoger beroep tegen&#13;
voormeld tussenvonnis van 23 december 1998&#13;
zal worden ingesteld en tevens benadrukt dat&#13;
de Whv intussen volledige geldigheid heeft.&#13;
– Op 13 januari 1999 heeft gedaagde eisers in&#13;
hoger beroep gedagvaard voor het Gerechtshof&#13;
te ‘s-Gravenhage.&#13;
2. De vordering, de gronden daarvoor&#13;
en het verweer&#13;
Eisers vorderen in dit kort geding:&#13;
primair gedaagde te gebieden de Whv en de&#13;
daarop gebaseerde nadere regels buiten werking&#13;
te (doen) stellen wegens strijdigheid met&#13;
hogere regelgeving;&#13;
subsidiair gedaagde te gebieden de Whv en de&#13;
daarop gebaseerde nadere regels, althans de&#13;
hoofdstukken II tot en met V, buiten toepassing&#13;
te laten of gedaagde te bevelen deze,&#13;
althans de genoemde hoofdstukken, te schorsen,&#13;
en/of niet uit te voeren en door zijn ambtenaren&#13;
te doen uitvoeren, in het bijzonder&#13;
met betrekking tot de handhaving en vervolging&#13;
terzake van overtreding van de Whv,&#13;
althans zulks te bepalen totdat zal zijn voorzien&#13;
in een volledige, althans adequate schadevergoedingsregeling&#13;
voor individuele gevallen,&#13;
althans zulks te gebieden of te bevelen totdat&#13;
het Gerechtshof te ’s-Gravenhage op het ingestelde&#13;
hoger beroep zal hebben beslist;&#13;
meer subsidiair gedaagde te gebieden de Whv&#13;
en de daarop gebaseerde nadere regels, althans&#13;
de hoofdstukken II tot en met V, buiten toepassing&#13;
te laten voor gevallen als die van eisers&#13;
sub 2 tot en met 8, althans ten aanzien van&#13;
eisers sub 2 tot en met 8, althans tot zal zijn&#13;
voorzien in een volledige, althans adequate&#13;
schadevergoedingsregeling, althans totdat het&#13;
Gerechtshof te ‘s-Gravenhage op het ingestelde&#13;
hoger beroep zal hebben beslist;&#13;
al het voorgaande op straffe van een dwangsom.&#13;
Daartoe voeren eisers – kort weergegeven –&#13;
het volgende aan:&#13;
De rechtbank heeft in de bodemprocedure&#13;
geoordeeld dat de Whv onverbindend verklaard&#13;
moet worden wegens strijd met het&#13;
EG-recht, behoudens tegenbewijs, te leveren&#13;
door de Staat.&#13;
De Staat zal echter niet slagen in het bewijs&#13;
dat de cijfers waarop de Whv is gebaseerd&#13;
juist zijn. De Minister heeft dat in een brief&#13;
van 15 januari j.l. ook toegegeven. Alleen&#13;
door de pluimvee- en de rundveesector erbij&#13;
te halen kan hij de 14 miljoen kg fosfaat die&#13;
uit de markt zal moeten worden genomen nog&#13;
onderbouwen. Hij moet echter aantonen, dat&#13;
er nog 14 miljoen kg varkensmest uit de&#13;
markt moet. Daar komt bij dat de afname van&#13;
14 miljoen kg fosfaat volgens de Minister uit&#13;
de afname van de varkensstapel met 25% zou&#13;
komen. Hij vergeet daarbij echter dat hij de&#13;
varkenshouders niet alleen kort met 25%,&#13;
maar bij een groot aantal van hen ook de&#13;
latente ruimte wegneemt die in elk geval 11%&#13;
bedraagt en in sommige gevallen 30%. Er ontstaat&#13;
dus een veel grotere reductie dan 14 miljoen&#13;
kg. De Minister zal noch de noodzaak&#13;
noch de proportionaliteit van de Whv kunnen&#13;
aantonen en dat leidt tot onverbindendheid&#13;
van de wet.&#13;
Indien de primaire vordering thans niet toewijsbaar&#13;
is dient de subsidiaire vordering te&#13;
worden toegewezen op grond van de jurisprudentie&#13;
van het Hof van Justitie, die de&#13;
nationale rechter verplicht tot het verzekeren&#13;
van een volledige en doeltreffende rechtsbescherming&#13;
wanneer het gemeenschapsrecht in&#13;
het geding is.&#13;
De rechtbank heeft in de bodemprocedure&#13;
voorts vastgesteld, dat de Whv in strijd is met&#13;
artikel 1 van het Eerste Protocol bij het&#13;
EVRM zolang niet is voorzien in een adequate&#13;
schadevergoedingsregeling. Tot op heden&#13;
is er geen sprake van een zodanige regeling.&#13;
Voor wat betreft het systeem van varkens-&#13;
en fokzeugenrechten staat onverenigbaarheid&#13;
met het EVRM dus vast en dient de&#13;
Whv, voorzover daarop betrekking hebbend,&#13;
ingevolge artikel 94 van de Grondwet buiten&#13;
toepassing te worden gelaten.&#13;
Eisers hebben een spoedeisend belang bij toewijzing&#13;
van het gevorderde, nu de Minister&#13;
aan de Tweede Kamer heeft bericht dat de&#13;
Whv, ondanks het oordeel van de rechtbank,&#13;
onverkort van kracht is. Hij houdt zich evenmin&#13;
aan de toezeggingen die ten tijde van het&#13;
eerste kort geding in deze kwestie zijn gedaan.&#13;
De verdere uitvoering van de Whv zal tot een&#13;
immense inkomensschade leiden. Voor velen&#13;
in de sector dreigt faillissement.&#13;
Gedaagde voert gemotiveerd verweer, dat hierna&#13;
voorzover nodig zal worden besproken.&#13;
3. Beoordeling van het geschil&#13;
3.1. In eerdervermeld tussenvonnis in de&#13;
bodemprocedure heeft de rechtbank overwogen&#13;
dat zij de Whv onverbindend zal moeten&#13;
verklaren wegens strijd met de Europese&#13;
marktordening als niet komt vast te staan dat&#13;
het systeem van de wet proportioneel is om&#13;
de varkensmestoverschotten tegen te gaan. In&#13;
dit verband diende de Staat zich nader uit te&#13;
laten over de door eisers bij pleidooi overgelegde&#13;
cijfers.&#13;
Voor het geval zou komen vast te staan dat er&#13;
een varkensmestreductie van nog (ongeveer)&#13;
14 miljoen kg fosfaat moet plaatsvinden – en&#13;
de wet dus proportioneel is – zodat de primaire&#13;
vordering tot onverbindendverklaring moet&#13;
worden afgewezen overwoog de rechtbank&#13;
“reeds thans en zonder voorbehoud” dat de&#13;
subsidiaire vordering dan zal worden toegewezen,&#13;
met dien verstande dat de rechtbank&#13;
dan zal bepalen dat de hoofdstukken II tot en&#13;
met IV van de Whv buiten toepassing dienen&#13;
te worden gelaten totdat zal zijn voorzien in&#13;
een adequate schadevergoedingsregeling voor&#13;
de eigenaren van de mestproductierechten.&#13;
3.2. De procedure bij de rechtbank is thans&#13;
geschorst – en verder debat over de door&#13;
eisers overgelegde cijfers is dus voorlopig niet&#13;
aan de orde – doordat de Staat hoger beroep&#13;
heeft ingesteld tegen voormeld tussenvonnis.&#13;
Blijkens de brief van 11 januari 1999 van de&#13;
Minister aan de Voorzitter van de Tweede&#13;
Kamer wil de Minister bewerkstelligen dat tot&#13;
in hoogste rechterlijke instantie duidelijkheid&#13;
wordt verkregen omtrent de verbindendheid&#13;
van de wet, de schadeplicht van de Staat en&#13;
een aantal andere rechtsvragen.&#13;
Ter terechtzitting is namens de Staat bevestigd&#13;
dat de wet intussen onverkort en volledig zal&#13;
worden uitgevoerd.&#13;
3.3. Eisers vorderen thans opnieuw een voorlopige&#13;
voorziening.&#13;
Voldoende aannemelijk is dat zij daarbij een&#13;
spoedeisend belang hebben, nu, als gevolg van&#13;
het door de Staat ingestelde hoger beroep, een&#13;
einduitspraak ten gronde nog geruime tijd op&#13;
zich zal laten wachten en zij inmiddels geconfronteerd&#13;
zullen worden met de ingrijpende&#13;
gevolgen van de wet, waaronder inkomensachteruitgang,&#13;
financieringsproblemen en tenslotte&#13;
mogelijk een gedwongen bedrijfsbeëindiging.&#13;
De situatie waarin eisers zich thans bevinden&#13;
is dus gewijzigd ten opzichte van die ten tijde&#13;
van het eerste kort geding.&#13;
3.4. Nu in de bodemzaak inmiddels een oordeel&#13;
is gegeven over de Whv en de vorderingen&#13;
van eisers, dient in dit geding voorshands&#13;
van dat oordeel te worden uitgegaan. De door&#13;
de Staat aangevoerde bezwaren tegen het vonnis&#13;
van 23 december 1998 zullen in de appèlprocedure&#13;
aan de orde komen. Voor een beoordeling&#13;
van de kans van slagen van het&#13;
appèl is hier geen plaats.&#13;
3.5. In de bodemzaak is nog niet beslist of de&#13;
Whv onverbindend is wegens strijd met het&#13;
EG-recht. In dit kort geding is de primaire&#13;
vordering van eisers tot buitenwerkingstelling&#13;
van de Whv dan ook niet toewijsbaar.&#13;
3.6. Wel is in de bodemzaak zonder voorbehoud&#13;
door de rechtbank geoordeeld dat de&#13;
Whv, voorzover betrekking hebbend op het&#13;
systeem van varkens- en fokzeugenrechten,&#13;
bij gebreke van een adequate schadevergoedingsregeling&#13;
voor de eigenaren van de mestproductierechten&#13;
in strijd is met artikel 1 van&#13;
het Eerste Protocol bij het EVRM.&#13;
Ingevolge artikel 94 van de Grondwet, waarop&#13;
eisers zich hebben beroepen, vinden wettelijke&#13;
voorschriften geen toepassing, indien&#13;
deze toepassing niet verenigbaar is met een&#13;
ieder verbindende bepalingen van verdragen&#13;
en van besluiten van volkenrechtelijke organisaties.&#13;
Op grond hiervan wordt voorshands geoordeeld&#13;
dat de betreffende hoofdstukken van de&#13;
Whv buiten toepassing behoren te blijven totdat&#13;
ofwel in de bodemzaak (alsnog) is beslist&#13;
dat de Whv niet in strijd is met voormelde&#13;
verdragsbepaling, ofwel is voorzien in een&#13;
adequate schadevergoedingsregeling voor de&#13;
eigenaren van de mestproductierechten.&#13;
3.7. Aan het voorgaande doet niet af dat voormeld&#13;
oordeel van de rechtbank niet in een uitvoerbaar&#13;
bij voorraad verklaard eindvonnis,&#13;
maar in een tussenvonnis is neergelegd en zonder&#13;
uitsluiting van tussentijds hoger beroep.&#13;
In dit verband is van belang dat het een uitdrukkelijk&#13;
en zonder voorbehoud gegeven&#13;
eindbeslissing betreft. Hetgeen eisers subsidiair&#13;
in dit kort geding vorderen komt in&#13;
wezen neer op uitvoerbaar bij voorraad verklaring&#13;
van die eindbeslissing van de rechtbank.&#13;
Een dergelijk ingrijpen van de president&#13;
in kort geding is in bepaalde omstandigheden&#13;
gerechtvaardigd en daartoe wordt hier voldoende&#13;
aanleiding gezien. Er is geen grond&#13;
om aan te nemen dat de rechtbank – als het&#13;
nog lopende debat over de primaire vordering&#13;
niet aan een directe toewijzing van de subsidiaire&#13;
vordering bij eindvonnis in de weg had&#13;
gestaan – die toewijzing niet uitvoerbaar bij&#13;
voorraad zou hebben verklaard.&#13;
Uitsluiting van tussentijds hoger beroep is&#13;
voorts niet een zozeer gebruikelijke praktijk&#13;
dat het achterwege laten daarvan door de&#13;
rechtbank de conclusies rechtvaardigt die de&#13;
Staat daaruit meent te kunnen trekken.&#13;
3.8. Aan het voorgaande kan evenmin afdoen&#13;
dat door de Minister “flankerend beleid” tot&#13;
stand is gebracht. Uit de toelichting van de&#13;
Staat ter zitting moet immers worden afgeleid&#13;
dat de in dat verband getroffen maatregelen&#13;
niet voorzien in een vergoeding voor de in de&#13;
Whv geregelde kortingen op de mestproductierechten&#13;
en het verval van de latente ruimte.&#13;
De door de rechtbank geconstateerde strijd&#13;
met het EVRM wordt daardoor dus niet&#13;
opgeheven.&#13;
3.9. Uit de door de Staat overgelegde producties&#13;
valt af te leiden dat een deel van de branche,&#13;
niet behorende tot de eisers in dit geding,&#13;
wél – evenals eisers – een snelle schaderegeling&#13;
voor de varkenshouders wenst, maar&#13;
– anders dan eisers – niet een opschorting van&#13;
de Whv. Daarin wordt aanleiding gezien voor&#13;
een beperking van het op te leggen gebod, in&#13;
die zin dat de Staat de desbetreffende hoofdstukken&#13;
van de Whv buiten toepassing dient&#13;
te laten jegens de leden van eiseres sub 1 en&#13;
jegens eisers sub 2 tot en met 8.&#13;
3.10. Het voorgaande leidt tot de conclusie&#13;
dat de subsidiaire vordering zal worden toegewezen&#13;
als na te melden.&#13;
rechtbank&#13;
niet geoordeeld en de thans te geven&#13;
voorziening zal dan ook tot de hoofdstukken&#13;
II tot en met IV worden beperkt.&#13;
Voor het opleggen van een dwangsom wordt&#13;
geen aanleiding gezien, nu de Staat rechterlijke&#13;
vonnissen ook zonder een dergelijke sanctie&#13;
pleegt na te komen.&#13;
3.11. De Staat zal, als de grotendeels in het&#13;
ongelijk gestelde partij, worden veroordeeld&#13;
in de kosten van dit geding.&#13;
4. Beslissing&#13;
De President:&#13;
Gebiedt gedaagde na betekening van dit vonnis&#13;
de hoofdstukken II tot en met IV van de&#13;
Whv ten aanzien van eiseres sub 1 en ten aanzien&#13;
van eisers sub 2 tot en met 8 buiten toepassing&#13;
te laten totdat:&#13;
hetzij in de bodemprocedure is beslist dat de&#13;
Whv niet in strijd is met artikel 1 van het Eerste&#13;
Protocol bij het EVRM,&#13;
hetzij is voorzien in een adequate schadevergoedingsregeling.&#13;
Veroordeelt gedaagde in de kosten van dit&#13;
geding, tot dusverre aan de zijde van eisers&#13;
begroot op ƒ 2.482,78, waarvan ƒ 400,– aan&#13;
griffierecht en ƒ 82,78 aan dagvaardingskosten.&#13;
Verklaart dit vonnis uitvoerbaar bij voorraad.&#13;
Wijst af het meer of anders gevorderde.&#13;
NOOT&#13;
Na de uitspraak van de Rechtbank Den Haag&#13;
van 23 december 1998 (zie Agr.r. 1999/4949;&#13;
voorts JM 1999/34 m.nt. Lambers/Douma/&#13;
Vucsán) krijgt de Staat der Nederlanden in&#13;
deze kort geding-uitspraak opnieuw een slag&#13;
uitgedeeld. Door de NVV was geëist dat de&#13;
wet buiten werking zou worden gesteld. Deze&#13;
eis was al eerder aan de orde voordat de wet&#13;
in werking trad. Toen – in september 1998 –&#13;
oordeelde de president dat het beroep van de&#13;
eisers op het EVRM niet kansloos was, maar&#13;
zag zij toch af van een voorziening omdat er&#13;
een bodemprocedure was aangespannen waarin&#13;
op korte termijn een uitspraak was te verwachten.&#13;
Deze uitspraak werd inderdaad op&#13;
23 december 1998 gedaan in de vorm van een&#13;
tussenvonnis. In dat tussenvonnis oordeelde de&#13;
rechtbank dat de wet onverbindend zou moeten&#13;
worden verklaard wegens strijd met de&#13;
Europese marktordening indien de staat er&#13;
niet in zou slagen aan te tonen dat de wet&#13;
“noodzakelijk en proportioneel” is. Bovendien&#13;
werd geoordeeld “reeds thans en zonder voorbehoud”&#13;
dat het ontbreken van een schaderegeling&#13;
in strijd is met het EVRM, zodat de&#13;
vordering tot buitenwerkingstelling zou moeten&#13;
worden toegewezen. Tegen het tussenvonnis&#13;
is door de staat hoger beroep ingesteld,&#13;
zodat de zaak nu bij het Hof ligt en de rechtbank&#13;
in de bodemprocedure niet aan een eindvonnis&#13;
is toegekomen. Nu de staat heeft aangekondigd&#13;
tot in hoogste instantie te gaan, is&#13;
een eindoordeel over de aan de orde zijnde&#13;
rechtsvragen voorlopig niet te verwachten en&#13;
in die zin is de situatie thans volgens de president&#13;
veranderd ten opzichte van het eerdere&#13;
kort geding.&#13;
De president stelt nu vast dat het in het tussenvonnis&#13;
gegeven oordeel over de schadevergoeding&#13;
een eindbeslissing was. Dit kort&#13;
geding komt in feite neer op het uitvoerbaar&#13;
bij voorraad verklaren van het tussenvonnis.&#13;
De eis wordt toegewezen: de hoofdstukken IIIV&#13;
van de wet moeten buiten toepassing worden&#13;
gelaten totdat hetzij in de bodemprocedure&#13;
is beslist dat de wet niet in strijd is met het&#13;
EVRM, hetzij is voorzien in een adequate&#13;
schadevergoedingsregeling. Het ‘flankerend&#13;
beleid’, dat onder meer het opkopen van varkensrechten&#13;
betreft, heft de strijd met het&#13;
EVRM niet op. Ook heeft de staat nog geprobeerd&#13;
in het standpunt van LTO-Nederland&#13;
een rechtvaardiging te vinden. LTO vindt dat&#13;
er wel een schaderegeling moet komen, maar&#13;
wil niet dat de wet buiten werking wordt&#13;
gesteld. Dat brengt de president tot de wat&#13;
vreemde overweging 3.9: het gebod om de wet&#13;
buiten toepassing te laten geldt alleen voor de&#13;
leden van de NVV. Intussen heeft de minister&#13;
direct aangekondigd dat de wet ook ten aanzien&#13;
van leden van LTO buiten toepassing zal&#13;
worden gelaten. Terecht: het kan natuurlijk&#13;
niet zo zijn dat een wet voor de een wel en&#13;
voor de ander niet geldt.&#13;
De regering heeft na het vonnis een noodwet&#13;
aangekondigd (TK 1998-1999, 25 448, nr. 21),&#13;
waarbij de eerste korting van 10% zal worden&#13;
teruggedraaid.&#13;
Het wachten is nu op verdere procedures. Voorzover&#13;
bekend lopen nog de volgende zaken:&#13;
– Er is spoedappel ingesteld door de staat tegen&#13;
dit kortgeding-vonnis.&#13;
– Er is beroep ingesteld door de staat tegen het&#13;
tussenvonnis van 23 december 1998.&#13;
– LTO-Nederland heeft een bodemprocedure&#13;
lopen bij de Rechtbank Den Haag.&#13;
Er loopt een aantal beroepen tegen de vaststelling&#13;
van de hoogte van het varkensrecht voor&#13;
individuele bedrijven bij het College van Beroep&#13;
voor het bedrijfsleven. De vraag is hier of&#13;
er sprake is van een ‘besluit’.&#13;
Daar komen ongetwijfeld nog veel zaken bij:&#13;
– Tegen de noodwet zal geprocedeerd worden&#13;
nu daarin – althans volgens de voornemens –&#13;
niet gesproken wordt over het teruggeven van&#13;
de latente mestproductieruimte.&#13;
– Individuele varkenshouders zullen de schade&#13;
willen verhalen die is ontstaan door de wet;&#13;
bijvoorbeeld diegenen die dure rechten hebben&#13;
aangekocht, hetgeen nu niet nodig blijkt&#13;
te zijn geweest (zij komen op 110%!), of diegenen&#13;
die hebben besloten om te stoppen, hetgeen&#13;
achteraf misschien voorbarig was.&#13;
Bruil</content><legacyfootnotes/><footnotes><footnote/></footnotes><auteurs/><published>1999-02-23 00:00:00</published><modified>1999-02-23 00:00:00</modified><editiondate>1999-02-23</editiondate><htmlpath>https://denhollander.info/artikel/4801</htmlpath></article>
</articles></edition>