<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2012</searchword><id>9706</id><udhid>UDH:TvAR/9706</udhid><titel>Van oude dingen die maar moeizaam voorbijgaan. Provinciaal reactief toezicht ingevolge de Wet ruimtelijke ordening </titel><searchwords><searchword>TvAR 2/2012</searchword><searchword>UDH:TvAR/9706</searchword></searchwords><attachments><attachment><name>TvAR2012_02_02_Van_oude.pdf</name><extention>pdf</extention><url>https://denhollander.info/download/8433/ci</url></attachment></attachments><inleiding>1. De herkomst van de provinciale reactieve aanwijzing&#13;
Met de komst van de Wet ruimtelijke ordening (hierna: Wro) medio 2008 is het preventieve toezicht van gedeputeer­de staten (hierna: GS) op gemeentelijke planologische be­sluiten, zoals dat geregeld was in de artikelen 28 en 19 van de Wet op de Ruimtelijke Ordening (hierna: WRO), komen te vervallen. Goedkeuring van het bestemmingsplan en een verklaring van geen bezwaar van GS met betrekking tot een voorgenomen (art. 19 lid 1 WRO) vrijstelling van het be­stemmingsplan zijn niet langer vereist en van onthouding van goedkeuring door GS aan gemeentelijke planologische besluiten kan dus evenmin langer sprake zijn. Niettemin is een residu van de laatstgenoemde bevoegdheid van GS in de Wro blijven bestaan (en op een later moment ook in de Wabo opgenomen) in de vorm van de zogenaamde ‘reactie­ve aanwijzing’.1 Daarmee is een, zo is inmiddels in de prak­tijk van bestuur en rechter gebleken, belangrijk deel van het (reactieve) provinciale toezicht in de ruimtelijke ordening blijven bestaan. Niet alleen GS maar ook de minister van I&amp;M heeft de bevoegdheid om een reactieve aanwijzing te geven, onder een regeling analoog aan die van de provincia­le eveneens opgenomen in Wro en Wabo. Ik beperk mij ver­der, ook vanwege het belang in de praktijk, tot de provincia­le reactieve aanwijzing.2&#13;
In deze bijdrage zal, na een korte uitleg van de inhoud van het instrument van de reactieve aanwijzing en de voorwaar­den die daarbij door de wetgever zijn gesteld, worden inge­gaan op enkele hoofdlijnen van de jurisprudentie van de Af­deling bestuursrechtspraak (de Afdeling). Daaruit blijkt dat de reactieve aanwijzing inmiddels een bij het provinciaal be­stuur tamelijk populair instrument is. Afgesloten wordt met een blik in de toekomst van de reactieve aanwijzing, naar aanleiding van het inmiddels door de Tweede Kamer aan­vaarde wetsvoorstel Revitalisering generiek toezicht3, en wordt dienaangaande een enkele concluderende opmerking gemaakt.&#13;
</inleiding><content>2. De wettelijke regeling van de reactieve aanwijzing&#13;
De reactieve aanwijzingsbevoegdheid van GS is te vinden in art. 3.8 lid 6 jo lid 4 Wro, voor wat betreft het bestem­mingsplan, en in art. 3.13 Wabo voor wat betreft de (meest ingrijpende4) omgevingsvergunning tot afwijken van het be­stemmingsplan, beide jo art. 4.2 Wro. Het laatstgenoemde wetsartikel regelt de zogeheten ‘proactieve’ aanwijzingsbe­voegdheid van GS, waarmee duidelijk wordt dat de reactie­ve aanwijzing een bijzondere toepassingsvorm van de pro­actieve is. Dat het laatste ook consequenties heeft voor de vereisten die aan die toepassing (moeten) worden gesteld zal in het navolgende nog blijken.&#13;
Met het uitvaardigen van een reactieve aanwijzing bepalen GS dat het gehele door de raad vastgestelde bestemmings­plan dan wel een deel daarvan, of de gehele door B&amp;W verleende omgevingsvergunning tot afwijken van het be­stemmingsplan dan wel een deel daarvan, niet wordt be­kendgemaakt en het gevolg daarvan is, gelet op art. 3:40 Awb, dat het desbetreffende besluit niet in werking kan tre­den. 5 Daarmee kunnen de door GS niet gewenste (delen van) bestemmingsplannen en omgevingsvergunningen door hen dus worden geblokkeerd. Tegen een reactieve aanwij­zing met betrekking tot een bestemmingsplan staat voor het gemeentebestuur en andere belanghebbenden rechtstreeks beroep bij de Afdeling open ingevolge art. 8:2 lid 1, onder d (jo art. 8.1 onder c) Wro, en tegen die met betrekking tot een omgevingsvergunning rechtstreeks beroep bij de rechtbank ingevolge art. 8:1 Awb (jo art. 6.5a Wabo).6&#13;
De wetgever stelt echter een aantal voorwaarden aan het ge­bruik van de reactieve aanwijzingsbevoegdheid. &#13;
In de eerste plaats moeten GS een zienswijze tegen het ont­werp van het bestemmingsplan of van de omgevingsvergun­ning hebben ingediend, die door de gemeenteraad respectie­velijk B&amp;W niet is overgenomen, dan wel moet sprake zijn van een in afwijking van het ontwerp vastgesteld bestem­mingsplan of te verlenen omgevingsvergunning.7 Wanneer aan die voorwaarde niet is voldaan, kan de reactieve aanwij­zingsbevoegdheid in het concrete geval derhalve niet (eens) ontstaan. &#13;
Voorts bepalen art. 3.8 lid 6 Wro resp. art. 3.13 lid 3 Wabo – in nogal cryptische bewoordingen – dat de reactieve aan­wijzing een soort van ‘ultimum remedium’ is, in zoverre dat zij als het ware subsidiair is aan de andere (interventie-)be­voegdheden die het provinciaal bestuur heeft om het ge­meentelijk ruimtelijk beleid te sturen. 8 Dit leidt tot de mo­tiveringsplicht voor GS om aan te geven waarom die andere bevoegdheden, die blijkbaar de voorkeur van de wetgever hebben, in casu niet kunnen (of konden) worden gebruikt. Uit deze motiveringsplicht blijkt in elk geval dat de reactie­ve aanwijzing niet bedoeld is als een regulier toezichtsin­strument. &#13;
Omdat de reactieve aanwijzingsbevoegdheid een bijzonde­re toepassing van de proactieve is, gelden daarbij bovendien de uit art. 4.2 lid 1 voortvloeiende vereisten dat, ten eerste, sprake moet zijn van een provinciaal belang dat, ten twee­de, met het oog op een goede ruimtelijke ordening noodza­kelijk maakt dat in de gemeentelijke beleidsvrijheid wordt ingegrepen. &#13;
3. De hoofdlijnen in de jurisprudentie van de Afdeling bestuursrechtspraak &#13;
Naar aanleiding van de ingestelde beroepen tegen reactieve aanwijzingen is inmiddels al een tamelijk omvangrijke ju­risprudentie ontstaan. Van de uitspraken van de Afdeling be­licht ik die in verband met de als tweede genoemde wette­lijke voorwaarde, het subsidiaire karakter van de reactieve aanwijzing, en in verband met de laatste, de noodzaak van de reactieve aanwijzing vanwege een provinciaal belang, na­der. &#13;
Met het aangescherpte motiveringsvereiste, dat GS moe­ten aangeven waarom de andere aan het provinciaal bestuur9 toekomende bevoegdheden onvoldoende zijn (of waren) om het provinciaal belang te beschermen, is door de wetgever een belangrijke clausulering van de reactieve-aanwijzings­bevoegdheid aangebracht. De reactieve aanwijzing heeft ten opzichte van die andere bevoegdheden namelijk een subsi­diair karakter. Daarmee heeft de Afdeling echter, tot op he­den, niet veel gedaan. Gegrondverklaringen van beroepen tegen een reactieve aanwijzing, waarin door appellanten ge­steld werd dat door GS in strijd met dit motiveringsvereis­te is gehandeld, zijn mij althans niet bekend. Wel is door de Afdeling enkele malen geoordeeld dat wanneer de reactie­ve aanwijzing kan worden gebaseerd op schending van een bepaling in een provinciale ruimtelijke verordening, het be­roep daartegen ongegrond is. Voorts werd door de Afde­ling, met een beroep op de wetsgeschiedenis, mogelijk ge­acht om te anticiperen op een dergelijke verordening die op het moment van het geven van de reactieve aanwijzing nog niet was vastgesteld of in werking getreden.10 Met die juris­prudentie wordt recht gedaan aan een belangrijk uitgangs­punt van de Wro, afgezet tegen de ‘oude’ WRO, namelijk een verschuiving van reactief toezicht naar proactieve stu­ring in de ruimtelijke ordening. De ruimtelijke verordening op grond van art. 4.1 Wro is voor het provinciaal bestuur immers het proactieve sturingsmiddel bij uitstek. &#13;
Voor de uitleg van de wettelijke motiveringsplicht zou voorts interessant zijn, wanneer de Afdeling zou gaan oor­delen over de reactieve aanwijzingen van GS van Limburg die gebaseerd zijn op de schending door de gemeentebestu­ren van tussen provincie en gemeente gesloten privaatrech­telijke overeenkomsten (convenanten), bijvoorbeeld over de toegelaten aantallen te bouwen woningen in kleinere kernen. PS van Limburg hebben immers, als enig provinciaal be­stuur, geen provinciale ruimtelijke verordening vastgesteld, maar opteren uiteindelijk voor deze privaatrechtelijke weg met als eventueel sluitstuk de reactieve aanwijzing (‘metho­de Limbourgeoise’). Hoort die privaatrechtelijke bevoegd­heid ook tot de ‘andere hen aan hen toekomende bevoegd­heden’ om het provinciaal belang te beschermen? De vraag stellen is haar beantwoorden.11 &#13;
Verder is nog de vraag interessant of een reactieve aanwij­zing zou kunnen worden gebaseerd op provinciaal beleid dat niet in een provinciale verordening, maar in een provin­ciale structuurvisie of in een ander provinciaal beleidsdo­cument (van PS afkomstig) is neergelegd. In dat verband is de uitspraak van de Afdeling van 29 juni 2011 (gemeente Rijswijk)12 van belang. In die uitspraak overwoog de Afde­ling: ‘Het college (van GS van Zuid-Holland, dG) heeft ech­ter met recht het standpunt ingenomen dat de bevoegdheid een reactieve aanwijzing te geven niet beperkt is tot de ge­vallen waarin provinciale algemene regels zijn vastgesteld dan wel in ontwerp aanwezig zijn. Ook in andere gevallen kan een provinciaal ruimtelijk relevant belang het geven van een reactieve aanwijzing noodzakelijk maken’. In casu was sprake van een provinciaal belang dat (expliciet) niet in de provinciale ruimtelijke verordening van Zuid-Holland was gewaarborgd, maar in de provinciale structuurvisie. Uitein­delijk vernietigde de Afdeling de reactieve aanwijzing van Zuid-Holland, omdat onvoldoende duidelijk kon worden ge­maakt dat de gemeenteraad van Rijswijk niet of onvoldoende rekening gehouden had met het provinciale beleid in de structuurvisie. Het oordeel van de Afdeling dat de reactie­ve aanwijzing door GS ‘ook in andere gevallen’ dan die be­schreven in een provinciale verordening benut kan worden, lijkt mij echter belangrijker. Het lijkt er sterk op dat de ju­risprudentie van de Afdeling in dit opzicht nog in ontwik­keling is. Daarbij kan men bovendien zeggen dat de Afde­ling hier enigszins in een spagaat lijkt te komen, als men de uitspraak-Rijswijk legt naast die van 27 oktober 2010 (ge­meente Boxmeer)13, waarin de Afdeling immers oordeelde dat in de systematiek van de Wro uitsluitend de provincia­le verordening het gemeentebestuur rechtens kan binden en dat bestuur met een provinciale structuurvisie (slechts) ‘re­kening dient houden’. Dit laatste raakt aan een ander uit­gangspunt van de Wro, te weten een (zo strikt mogelijke) scheiding tussen rechtens bindende normen en indicatieve beleidsuitgangspunten, korter gezegd: een scheiding tussen recht en beleid. &#13;
De vraag, in beroepen tegen de reactieve aanwijzing door appellanten veelvuldig opgeworpen, of sprake is van een provinciaal belang dat de aanwijzing rechtvaardigt, wordt door de Afdeling kortaf beantwoord met de volgende (stan­daard)overweging: ‘voor het antwoord op de vraag of een belang een provinciaal belang is, (is) bepalend of het belang zich leent voor behartiging op provinciaal niveau vanwege de daaraan klevende bovengemeentelijke aspecten. Dat het college eerst van de bevoegdheid om een reactieve aanwij­zing te geven gebruik mag maken indien het gaat om bijzon­der zwaarwegende belangen (…) blijkt hier niet uit’.14 Dit is een zeer ruime omschrijving van het begrip ‘provinciaal be­lang’, die bovendien tevens de ‘complementaire belangen’ omvat, dat wil zeggen de gevallen waarin niet uitsluitend van een provinciaal belang maar ook van een gemeentelijk belang (en/of een rijksbelang15) sprake is. Dat laatste komt vaak voor en is wellicht zelfs exemplarisch te noemen voor de ruimtelijke ordening. Met een beroepsgrond inzake het ontbreken van een provinciaal belang bij een reactieve aan­wijzing komt men dus niet ver. &#13;
Mogelijk anders ligt dat (in de toekomst) voor het als laatste genoemde vereiste, dat van de aantoonbare noodzaak van de provinciale interventie in de vorm van een reactieve aan­wijzing. Er moet een in voldoende mate dragende reden zijn om in te grijpen in de gemeentelijke ruimtelijke-ordenings­besluitvorming. Dit, aan art. 4.2 lid 1 Wro te ontlenen, nood­zaaksvereiste zou in de jurisprudentie van de Afdeling een prominenter rol kunnen gaan spelen. In die richting wijst ook de eerdergenoemde uitspraak ‘Rijswijk’, waarin de Af­deling tamelijk minutieus nagaat in hoeverre met de vast­stelling van het gemeentelijke bestemmingsplan (werkelijk) in afwijking van het provinciale beleid, neergelegd in de structuurvisie, wordt gehandeld. Daarbij spreekt de Afdeling als haar belangrijke oordeel uit, dat het niet aangaat dat het provinciaal bestuur zijn (beleids)oordeel zonder meer in de plaats stelt van dat van het gemeentebestuur, gelet op de rui­me beoordelingsvrijheid die de laatste heeft. Eenzelfde vin­gerwijzing zou gevonden kunnen worden in de, ook al eer­dergenoemde, uitspraak van de Afdeling van 15 april 2011, waarin zij constateert dat er geen strijd bestaat tussen een bestemmingsplan-bepaling en het relevante onderdeel van het provinciaal reconstructieplan en om die reden dat deel van de reactieve aanwijzing van GS van Noord-Brabant ver­nietigt. Een toenemend gebruik van het noodzaaksvereiste als toetsingsgrond door de bestuursrechter zou kunnen lei­den tot een selectieve(r) vorm van het reactieve provincia­le toezicht, wat toch de bedoeling van de wetgever was toen hij het oude preventieve toezicht verving door het meer pro­actieve.16 &#13;
4. De toekomst van de reactieve aanwijzing &#13;
Die toekomst is, met de komst van het wetsvoorstel Revita­lisering generiek toezicht (Wrgt), zeer ongewis.17 In essen­tie behelst het wetsvoorstel de herijking van de bepalingen in de Gemeentewet en de Provinciewet die schorsing en ver­nietiging, en indeplaatststelling bij taakverwaarlozing van medebewind, tot onderwerp hebben.18 De bedoeling van het wetsvoorstel is om de bestaande vormen van specifiek in­terbestuurlijk toezicht te vervangen door de generieke vor­men van toezicht, in het bijzonder de schorsing en vernieti­ging door de Kroon. De reactieve aanwijzing hoort evident tot de bedoelde vormen van specifiek toezicht die gesaneerd zouden moeten worden, zo vond ook de Commissie Oos­ting. In het kabinetsstandpunt over het rapport van die Com­missie wordt echter opgemerkt dat de reactieve aanwijzing in de Wro en de Wabo dient te worden gehandhaafd tot de in 2013 voorziene evaluatie van de Wro.19 Tot dat moment be­schikt het provinciaal bestuur derhalve over een zeer ruim re­actief toezichtsinstrumentarium: naast de reactieve-aanwij­zingsbevoegdheid zijn dat zijn al bestaande bevoegdheid om een gemeentelijk besluit wegens strijd met het recht of het al­gemeen belang voor te dragen voor (spontane) vernietiging door de Kroon en zijn – totdat de Crisis- en herstelwet permanent zal zijn20 – bestaande recht om bij de bestuurs­rechter in beroep te gaan tegen een bestemmingsplan of een gemeentelijke omgevingsvergunning. Als het aan de Com­missie Oosting ligt, en straks wellicht ook aan de wetgever, blijft daarvan alleen nog de mogelijkheid van het verzoek aan de Kroon tot vernietiging van het gemeentelijke besluit over. &#13;
­&#13;
5. Conclusie &#13;
Aan het reactieve provinciale toezicht is door de Afdeling de nodige speelruimte geboden, die door de provinciebestu­ren in ruime mate wordt benut. De reactieve aanwijzing is – mede daardoor – trekken van de aloude ‘onthouding van goedkeuring’ gaan vertonen. Of dat in alle opzichten onge­wenst is, waag ik te betwijfelen. Dat echter het zeer brede assortiment aan provinciale toezichtsinstrumenten (in een ruime betekenis opgevat) sanering behoeft, staat wat mij betreft tegelijk wel vast. Daarbij ligt de uiteindelijke keu­ze voor om ofwel, terugkerend naar de gedachten in het oorspronkelijke wetsvoorstel van de Wro om het provinci­ale toezicht in de ruimtelijke ordening geheel te doen ver­vallen, te volstaan met de mogelijkheid van het provinci­aal bestuur om de Kroon tot (niet erg spontane) vernietiging van gemeentelijke planologische besluiten te verzoeken, ofwel de vereisten voor de toepassing van de reactieve-aanwijzingsbevoegdheid stringenter te hanteren. &#13;
&#13;
</content><legacyfootnotes>* Toon de Gier is hoofddocent staats- en bestuursrecht en werkzaam bij het Centrum voor Omgevingsrecht en –be­leid, Universiteit Utrecht. Deze bijdrage is een bewerking van mijn gelijknamige inleiding tijdens de Actualiteitendag van de Vereniging voor Agrarisch Recht op 13 januari 2011.&#13;
1. Die term treft men noch in de Wro noch in de Wabo aan, maar zij behoort vanaf aanvang wel tot het ook door de bestuursrechter gebezigde jargon.&#13;
2. Zie over de reactieve aanwijzing ook Toon de Gier, ‘Een lang maar onzeker bestaan. De gedaantewisselingen van het provinciale toezicht in de ruimtelijke ordening’, in: De Gier e.a. (red.), Goed verdedigbaar. Vernieuwing van be­stuursrecht en omgevingsrecht (liber amicorum voor Peter van Buuren), Kluwer 2011, p. 287-302.&#13;
3. Kamerstukken II 2009/10, 32 389.&#13;
4. Namelijk die als bedoeld in art. 2.12 lid 1, onder a, ten derde Wabo, (iets) beeldender gezegd: het voormalige projectbesluit in art. 3.10 (oud) Wro.&#13;
5. Preciezer gezegd: de beide wetsartikelen bepalen dat het desbetreffende deel ‘geen onderdeel blijft uitmaken’ van het vastgestelde bestemmingsplan of van de te verlenen omgevingsvergunning, hetgeen onverlet laat dat ook het gehele besluit door een reactieve aanwijzing kan worden getroffen.&#13;
6. Zie ook P.J.J. van Buuren e.a., Hoofdlijnen ruimtelijk bestuursrecht, achtste druk, Kluwer 2011, p. 119 en p. 159.&#13;
7. Zie art. 3.8 lid 6 jo lid 4 Wro resp. art. 3.13 lid 2 jo lid 1 Wabo. &#13;
8. Zijnde de bevoegdheden om een provinciaal bestemmings­plan (inpassingsplan) vast te stellen, algemene regels (een provinciale verordening) vast te stellen en een proactieve aanwijzing te geven. &#13;
9. De wettekst spreekt van ‘aan hen’ toekomende bevoegd­heden, hetgeen op taalkundige grond de interpretatie toelaat dat daarmee GS, en niet ook PS, wordt bedoeld. Maar de parlementaire geschiedenis van de Wro maakt mijns inziens duidelijk dat, met de verwijzing ook naar de bevoegdheden van PS om een provinciale ruimtelijke verordening of een inpassingsplan vast te stellen, door de wetgever tevens de (interventie) bevoegdheden van PS zijn bedoeld. &#13;
10. Zie, onder meer, ABRvS 20 oktober 2010,AB 2010/298 (Groningen), ABRvS 16 februari 2011, AB 2011/119 (Noord-Brabant) en ABRvS 15 april 2011, AB 2011/228 (idem). &#13;
11. Het zou mij dan ook zeer verwonderen wanneer de Afde­ling aan de Limburgse praktijk een ‘appellation côntrolée’ zou toekennen. &#13;
12. AB 2011/347. &#13;
13. AB 2010/335. &#13;
14. Zie, onder meer, ABRvS 16 februari 2011, AB 2011/119, r.o. 2.4.1. &#13;
15. Van een gemengd provinciaal en rijksbelang is bijvoor­beeld sprake in de uitspraak van de ABRvS van 21 april 2010, AB 2010/149 (provinciaal inpassingsplan Overdiepse polder). &#13;
16. Ik verwijs ook naar mijn bijdrage ‘Het decentralisatie-beginsel als mantra in het ruimtelijk bestuursrecht’, die in het komend voorjaar in het Tijdschrift voor Bouwrecht zal verschijnen. &#13;
17. Zie ook Henk de Vries, ‘Interbestuurlijk toezicht in het omgevingsrecht: een zonnige toekomst voor twee klassieke toezichtsinstrumenten uit de negentiende eeuw? in het eerdergenoemde Goed verdedigbaar’ (liber amicorum voor Peter van Buuren), p. 553-570. &#13;
18. Aan het wetsvoorstel ligt vooral het rapport Van specifiek naar generiek van de Commissie Doorlichting Interbe­stuurlijke Toezichtsarrangementen (Cie. Oosting) ten grondslag. &#13;
19. Kamerstukken II 2007/08, 31 200 VII, nr.61. &#13;
20. Gedoeld wordt op art. 1.4 Chw, dat het beroep van decen­trale overheden tegen besluiten uitsluit. &#13;
</legacyfootnotes><footnotes><footnote/></footnotes><auteurs>mr. A.A.J. de Gier&#13;
</auteurs><published>2012-02-01 00:00:00</published><modified>2012-02-01 00:00:00</modified><editiondate>2012-02-01</editiondate><htmlpath>https://denhollander.info/artikel/9706</htmlpath></article>
</articles></edition>