<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2018</searchword><id>14758</id><udhid>UDH:TvAR/14758</udhid><titel>Pacht - Pachtkamer Hof Arnhem-Leeuwarden, 4 juli 2017,  ECLI:NL:GHARL:2017:5619  (Kreukniet/Lemans) (TvAR 2018/5914)</titel><searchwords><searchword>TvAR 2/2018</searchword><searchword>TvAR 2018/5914</searchword><searchword>UDH:TvAR/14758</searchword></searchwords><attachments><attachment><name>19600.pdf</name><extention>pdf</extention><url>https://denhollander.info/download/19600/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, E.B. Knottnerus en L.M. Croes en de deskundige leden mr. E. Oostra en ir. J.H. Jurrius)&lt;/p&gt;&lt;p class="annotator"&gt;Met noot E.H.M. Harbers&lt;/p&gt;&lt;h2&gt;Pachtontbinding&lt;/h2&gt;&lt;p&gt;[Burgerlijk Wetboek, 7:370 lid 1 sub c, Burgerlijke Rechtsvordering, artikel 45 lid 3 jo. 111 lid 2]&lt;/p&gt;&lt;p&gt;Ontbinding/beëindiging wegens niet-bewoning gepachte boerderij.&lt;/p&gt;&lt;p&gt;Verpachtster heeft langdurig gedoogd dat ouders van pachter in boerderij bleven wonen, mede in afwachting van onderhandelingen over verkoop van het gepachte, maar zegt op een gegeven moment de pachtovereenkomst op en eindigt de gedoogperiode. Pachter is niet (alsnog) gaan wonen in boerderij. Tekortkoming. Ontbinding volgt.&lt;/p&gt;&lt;p&gt; &lt;/p&gt;&lt;p&gt;arrest van de pachtkamer &lt;/p&gt;&lt;p&gt;in de zaak van&lt;/p&gt;&lt;p&gt;Mr. Willem Kreukniet,&lt;/p&gt;&lt;p&gt;wonende te Rotterdam,&lt;/p&gt;&lt;p&gt;in zijn hoedanigheid van executeur in de nalatenschap van Margaretha Juliana Cecilia Theresia Maria Smits van Oyen en de erfgenamen in die nalatenschap vertegenwoordigend,&lt;/p&gt;&lt;p&gt;appellant in het principaal beroep,&lt;/p&gt;&lt;p&gt;geïntimeerde in het incidenteel beroep,&lt;/p&gt;&lt;p&gt;hierna: Kreukniet respectievelijk erflaatster,&lt;/p&gt;&lt;p&gt;advocaat: mr. A. van Weverwijk,&lt;/p&gt;&lt;p&gt;tegen:&lt;/p&gt;&lt;p&gt;Wim Jean Marie Lemans,&lt;/p&gt;&lt;p&gt;wonende te Urmond, gemeente Stein,&lt;/p&gt;&lt;p&gt;geïntimeerde in het principaal beroep,&lt;/p&gt;&lt;p&gt;appellant in het incidenteel beroep,&lt;/p&gt;&lt;p&gt;hierna: Lemans,&lt;/p&gt;&lt;p&gt;advocaat: mr. M.M.F. Starmans.&lt;/p&gt;&lt;h3&gt;1 Het verdere verloop van het geding in hoger beroep&lt;/h3&gt;&lt;p&gt;1.1 Het hof neemt de inhoud van het tussenarrest van 25 april 2017 hier over. Bij dat arrest heeft het hof het eenzijdig verzoek om voortzetting van de comparitie afgewezen en partijen verzocht (aanvullend) te fourneren. Vervolgens hebben partijen (aanvullend) de stukken voor het wijzen van arrest aan het hof overgelegd en heeft het hof arrest bepaald.&lt;/p&gt;&lt;p&gt;1.2 Kreukniet vordert in het principaal hoger beroep - kort samengevat - het vonnis van 29 mei 2013 te vernietigen en zijn vorderingen alsnog toe te wijzen met veroordeling van Lemans in de kosten van beide instanties.&lt;/p&gt;&lt;p&gt;1.3 Lemans vordert in het incidenteel hoger beroep - kort samengevat - het vonnis van 29 mei 2013 te vernietigen en de inleidende dagvaarding en de dagvaarding in hoger beroep nietig te verklaren, het vonnis te bekrachtigen voor zover de vordering van Kreukniet is afgewezen en subsidiair zijn vorderingen aan Kreukniet te ontzeggen met zijn veroordeling in de proceskosten.&lt;/p&gt;&lt;h3&gt;2 De vaststaande feiten&lt;/h3&gt;&lt;p&gt;Het hof gaat in hoger beroep uit van de volgende feiten:&lt;/p&gt;&lt;p&gt;2.1 De grootvader van Lemans heeft met ingang van 15 maart 1964 een boerderij met bijbehorende gronden in de gemeente Limbricht van de rechtsvoorganger van erflaatster gepacht.&lt;/p&gt;&lt;p&gt;2.2 Op 22 november 2000 is tussen erflaatster en (onder meer) Lemans een pachtwijzigingsovereenkomst gesloten met betrekking tot de hoeve waarbij partijen zijn overeengekomen dat Lemans per 1 januari 2000 in de plaats van zijn vader trad als pachter. Artikel 3 van de overeenkomst bepaalt: “Verpachter verleent opkomende pachter ontheffing van zijn bewoningsverplichting tot 15 maart 2006, tot welk tijdstip de tot het gepachte behorende woning bewoond zal blijven door afgaande pachter en/of diens echtgenote. In tegenstelling tot voornoemd tijdstip eindigt de ontheffing in ieder geval binnen 3 maanden nadat afgaande pachter alsmede diens echtgenote zijn verhuisd dan wel zijn komen te overlijden.”&lt;/p&gt;&lt;p&gt;2.3 Lemans heeft in Urmond een varkensbedrijf met 350 fokzeugen en 1700 vleesvarkens en woont aldaar. Zijn ouders wonen in de gepachte woning te Limbricht.&lt;/p&gt;&lt;p&gt;2.4 In 2009/2010 hebben partijen gesproken over de aankoop van het gepachte door Lemans en zij hebben daartoe in januari 2010 een conceptkoopovereenkomst opgesteld. Deze koop is niet doorgegaan.&lt;/p&gt;&lt;p&gt;2.5 Op 14 juli 2010 is erflaatster overleden. Kreukniet is tot executeur benoemd.&lt;/p&gt;&lt;p&gt;2.6 Bij brief van 7 februari 2011 heeft de rentmeester van erflaatster het volgende aan Lemans laten weten: “In aansluiting op de bespreking (…) kan ik u hierbij het volgende berichten. Besloten is om de gebouwen en de grond aan de Allee te Limbricht op dit moment niet te verkopen. Overwogen wordt eerst een onderzoek in te stellen naar de mogelijkheden de bestaande bedrijfsgebouwen ter plaatse te vervangen door niet-agrarische bebouwing. De huidige bewoning van de bungalow door Uw ouders kan in deze situatie derhalve voorshands ongewijzigd worden voortgezet. Het verdere gebruik van het bouwland kan – voor zover niet voor andere doeleinden benodigd – op basis van een eenmalige pachtovereenkomst worden geregeld. Om deze uitgangspunten te kunnen realiseren, dient de thans bestaande pachtovereenkomst per 15 maart 2012 formeel beëindigd te worden. (…) Aangezien een eventuele opzegging vòòr 15 maart a.s. uitgevoerd dient te worden, verneem ik graag een deze dagen of nader overleg voor een minnelijke beëindiging op korte termijn mogelijk is.”&lt;/p&gt;&lt;p&gt;2.7 Bij brief van 10 maart 2011 heeft mr. Van Weverwijk namens de erfgenamen van erflaatster de pachtovereenkomst opgezegd tegen de datum van 15 maart 2012. In de brief is opgenomen: “De situatie dat de hoeve niet door u zelf als pachter wordt bewoond, is ultimo 15 maart 2012 een grond voor beëindiging zoals bedoeld in artikel 7:370 lid 1 sub a B.W., althans brengt een redelijke afweging van de belangen met zich mee dat de pachtovereenkomst dient te eindigen, één en ander als bedoeld in artikel 7:370 lid 1 sub c B.W.”&lt;/p&gt;&lt;p&gt;2.8 De vader van Lemans is op 11 maart 2016 overleden. Thans woont de moeder in de gepachte woning.&lt;/p&gt;&lt;h3&gt;3 Het geschil en de beslissing in eerste aanleg&lt;/h3&gt;&lt;p&gt;3.1 Kreukniet heeft in eerste aanleg gevorderd de pachtovereenkomst te ontbinden althans te beëindigen en de ontruiming van de hoeve te bevelen met veroordeling van Lemans in de kosten. Lemans heeft zich beroepen op de nietigheid van de dagvaarding.&lt;/p&gt;&lt;p&gt;3.2 De pachtkamer heeft bij vonnis van 29 mei 2013 het beroep op nietigheid verworpen, geoordeeld dat Lemans vanaf 15 maart 2006 niet voldoet aan zijn verplichting om in de gepachte boerderijwoning te wonen, maar in de omstandigheden van het geval aanleiding gezien te oordelen dat Kreukniet in redelijkheid niet van Lemans kan verlangen dat hij die verplichting nakomt.&lt;/p&gt;&lt;h3&gt;4 De beoordeling van het hoger beroep&lt;/h3&gt;&lt;p&gt;4.1 In het incidenteel hoger beroep heeft Lemans zich wederom beroepen op de nietigheid van de dagvaarding. In zijn toelichting op grief 1 heeft Lemans de bevoegdheid van Kreukniet als executeur-testamentair erkend maar zich erop beroepen dat de dagvaardingen niet voldoen aan de eisen van artikel 45 lid 2 [bedoeld zal zijn: lid 3] jo. 111 lid 2 Rv. Daarbij gaat Lemans ervan uit dat niet alleen de naam van de executeur-testamentair maar ook, ingeval van natuurlijke personen, de persoonsgegevens van de erfgenamen moeten worden opgenomen in de dagvaarding. Wat hier ook van zij, inmiddels is Lemans ervan op de hoogte wie de erfgenamen zijn (goededoelenstichtingen) en valt voorts niet in te zien welk belang hij bij zijn betoog heeft.&lt;/p&gt;&lt;p&gt;4.2 Grief I in het principaal hoger beroep en grief 3 in het incidenteel hoger beroep keren zich tegen de beslissingen van de pachtkamer in eerste aanleg over de zelfbewoning. Het hof oordeelt als volgt.&lt;/p&gt;&lt;p&gt;4.3 De vraag ligt voor of Lemans voldoet aan de eis van zelfbewoning. Van het gepachte maakt immers een agrarische woning deel uit. Daarvoor geldt op grond van de norm goed pachterschap, in het bijzonder de verplichting tot persoonlijk gebruik, de eis dat de pachter de woning in beginsel zelf dient te bewonen. Indien de pachter daaraan niet voldoet, is sprake van een tekortkoming die de verpachter in beginsel recht geeft op ontbinding van de pachtovereenkomst.&lt;/p&gt;&lt;p&gt;4.4 Lemans voert aan dat die plicht voor hem niet geldt, dat hij met medeweten en instemming van de verpachter nimmer heeft gewoond in de woning en dat een en ander wordt bevestigd in de pachtwijzigingsovereenkomst en het feitelijk voortzetten van de niet-bewoning na 15 maart 2006. Lemans beroept zich tevens op de brief van de 7 februari 2011.&lt;/p&gt;&lt;p&gt;4.5 Vast staat dat erflaatster Lemans bij pachtwijzigingsovereenkomst heeft ontheven van zijn verplichting tot zelfbewoning tot 15 maart 2006. Wat de zin “In tegenstelling tot voornoemd tijdstip eindigt de ontheffing in ieder geval binnen 3 maanden nadat afgaande pachter alsmede diens echtgenote zijn verhuisd dan wel zijn komen te overlijden.” betreft, sluit het hof zich aan bij rov. 4.5 van het vonnis in eerste aanleg. Lemans heeft geen andere of nieuwe feiten gesteld die een ander licht op deze zin kunnen werpen. Sedert 15 maart 2006 heeft erflaatster kennelijk gedoogd dat – niet Lemans maar – zijn ouders in de boerderij woonden, mede in het licht van de mogelijke toekomstscenario’s voor het gepachte in die tijd. Eén daarvan was dat Lemans het gepachte zou kopen. Nadat de onderhandelingen over aankoop door Lemans in 2010 op niets uitliepen en na het overlijden van erflaatster heeft haar rentmeester de brief van 7 februari 2011 geschreven. In die brief staat met zoveel woorden dat, zolang onderzocht wordt of bestemmingswijziging kan plaatsvinden, voorshands ingestemd wordt met bewoning door de ouders. Deze voorshandse instemming is gesteld onder de voorwaarde dat de pachtovereenkomst per 15 maart 2012 wordt beëindigd en de grond nadien geliberaliseerd wordt verpacht. In die brief heeft de rentmeester Lemans verzocht minnelijk in te stemmen met die beëindiging maar kennelijk, begrijpt het hof, heeft Lemans daarmee niet ingestemd. Daarna is de overeenkomst tegen voormelde datum opgezegd.&lt;/p&gt;&lt;p&gt;4.6 Deze procedure beoogt de in de brief van 7 februari 2011 in het vooruitzicht gestelde en bij brief van 10 maart 2011 gedane opzegging te effectueren, onder meer op de grond dat “De situatie dat de hoeve niet door u zelf als pachter wordt bewoond, (…) ultimo 15 maart 2012 een grond voor beëindiging [is]”. Op grond hiervan is geen sprake meer van instemming of gedogen van de zijde van de verpachter van het tekortschieten van Lemans. Lemans heeft bovendien niet vrijwillig aan de in de brief van 7 februari 2011 gestelde voorwaarden voldaan. Hij heeft evenmin de agrarische woning na die brieven en vóór 15 maart 2012 betrokken en het hof acht onvoldoende aannemelijk (gemaakt) dat hij dat alsnog zal doen (voor zover al van belang). Het tekortschieten in zelfbewoning levert niet alleen een beëindigingsgrond maar ook een ontbindingsgrond op. Daarom is de primair gevorderde ontbinding toewijsbaar.&lt;/p&gt;&lt;p&gt;4.7 Lemans heeft zich er nog op beroepen dat de vordering is verjaard nu hij geacht wordt vanaf 15 maart 2006 te zijn tekortgeschoten en de inleidende dagvaarding dateert van 16 april 2012. Daarbij ziet Lemans over het hoofd dat zelfbewoning een voortdurende verbintenis is. Voor zover hier al anders over kan worden gedacht, heeft de brief van 10 maart 2011 de lopende verjaring tijdig gestuit.&lt;/p&gt;&lt;p&gt;4.8 Lemans heeft geen (voldoende) klemmende feiten en omstandigheden aangevoerd die tot een ander oordeel moeten leiden. Bij deze stand van zaken behoeven de andere grondslagen voor de ontbinding en beëindiging en de overige grieven geen bespreking meer.&lt;/p&gt;&lt;p&gt;Slotsom&lt;/p&gt;&lt;p&gt;4.9 Het principaal hoger beroep slaagt, zodat het bestreden vonnis moet worden vernietigd. Het hof zal alsnog de ontbinding toewijzen. Het incidenteel hoger beroep faalt. Als de in het ongelijk te stellen partij zal het hof Lemans in de kosten van beide instanties veroordelen. De kosten voor de procedure in eerste aanleg aan de zijde van Kreukniet zullen worden vastgesteld op:&lt;/p&gt;&lt;p&gt;- explootkosten € 96,59&lt;/p&gt;&lt;p&gt;- griffierecht € 73&lt;/p&gt;&lt;p&gt;subtotaal verschotten € 169,59&lt;/p&gt;&lt;p&gt;- salaris advocaat € 1.356 (3 punten x tarief II)&lt;/p&gt;&lt;p&gt;Totaal € 1.525,59&lt;/p&gt;&lt;p&gt;De kosten voor de procedure in het principaal en in het incidenteel hoger beroep zullen worden vastgesteld op:&lt;/p&gt;&lt;p&gt;- explootkosten € 92,82&lt;/p&gt;&lt;p&gt;- griffierecht € 299&lt;/p&gt;&lt;p&gt;subtotaal verschotten € 391,82&lt;/p&gt;&lt;p&gt;- salaris advocaat € 2.682 (3 punten x tarief II)&lt;/p&gt;&lt;p&gt;Totaal € 3.073,82.&lt;/p&gt;&lt;h3&gt;5 De beslissing&lt;/h3&gt;&lt;p&gt;Het hof, recht doende in hoger beroep:&lt;/p&gt;&lt;p&gt;in het principaal hoger beroep&lt;/p&gt;&lt;p&gt;vernietigt het vonnis van de pachtkamer te Roermond (rechtbank Limburg) van 29 mei 2013 en doet opnieuw recht:&lt;/p&gt;&lt;p&gt;ontbindt de tussen partijen bestaande pachtovereenkomst omvattende een woning met bijbehorende opstallen en bouwland c.q. hoeve, kadastraal bekend Sittard, sectie T, nummer 64, ter grootte van 4.38.80 ha per heden;&lt;/p&gt;&lt;p&gt;beveelt de ontruiming uiterlijk 1 november 2017 van de hoeve en de daarvan deel uitmakende gepachte percelen;&lt;/p&gt;&lt;p&gt;in het incidenteel hoger beroep&lt;/p&gt;&lt;p&gt;verwerpt het beroep;&lt;/p&gt;&lt;p&gt;in beide beroepen&lt;/p&gt;&lt;p&gt;veroordeelt Lemans in de kosten van beide instanties, tot aan de bestreden uitspraak aan de zijde van Kreukniet vastgesteld op € 1.751,59 en tot aan deze uitspraak vastgesteld op € 3.073,82.&lt;/p&gt;&lt;h3&gt;Noot&lt;/h3&gt;&lt;p&gt;Dit arrest handelt over de verplichting van de pachter om een woning die behoort tot de gepachte hoeve zelf te bewonen. Pachter is in 2000 als opvolgend pachter in de plaats gesteld van zijn vader. In de pachtwijzigingsovereenkomst is opgenomen dat de afgaande pachter en/of diens echtgenote tot 2006 de woning mag blijven bewonen en pachter aldus niet de woning zelf hoeft te bewonen. Na 2006 is de afgaande pachter in de woning blijven wonen, na zijn overlijden in 2016 is de echtgenote in de woning blijven wonen. Verpachter vordert ontbinding van de pachtovereenkomst, onder meer omdat pachter niet voldoet aan zijn verplichting om het gepachte zelf te bewonen. &lt;/p&gt;&lt;p&gt;Op grond van artikel 7:347 BW is een pachter verplicht zich ten aanzien van het gebruik van het gepachte als een goed pachter te gedragen. Een uitwerking van het begrip ‘goed pachterschap’ is de verplichting tot persoonlijk gebruik en daarmee dus ook het zelf bewonen van de woning bij een gepachte hoeve (zie Asser/Snijders &amp; Valk7-III 2016, nr. 252). &lt;/p&gt;&lt;p&gt;In dit geval voerde de pachter een aantal omstandigheden aan op grond waarvan deze verplichting voor hem niet zou gelden, zoals het feit dat hij de woning nooit zelf bewoond had en er ingestemd zou zijn met de voortzetting van de bewoning door zijn ouders na 2006. Deze verweren gaan niet op, zodat de conclusie is dat de pachter tekortschiet in de nakoming van zijn verplichtingen, hetgeen een grond voor ontbinding op grond van artikel 7:376 BW. &lt;/p&gt;&lt;p&gt;Uit het arrest volgt niet of pachter zich beroepen heeft op de gevolgen van de tekortkoming en daarmee of de tekortkoming de ontbinding met haar gevolgen rechtvaardigt (de ‘tenzijclausule’ van artikel 6:265 lid 1 BW). Hierop moet uitdrukkelijk een beroep worden gedaan (zie Pk Hof Arnhem-Leeuwarden 3 december 2013, &lt;span class="italic"&gt;TvAR&lt;/span&gt; 2014, 5781, Gijsbers c.s./Van Nieuwenhoven en Pk Hof Arnhem-Leeuwarden 2 februari 2016, &lt;span class="italic"&gt;TvAR&lt;/span&gt; 2016, 5836, Kuijs/Kuijs). Dat onder omstandigheden het tekortschieten van de verplichting tot zelfbewoning de ontbinding niet rechtvaardigt, laat het arrest Pk Hof Arnhem-Leeuwarden, 19 juli 2016, &lt;span class="italic"&gt;TvAR&lt;/span&gt; 2017, 5857, (Dassen/Roebroeck) zien. &lt;/p&gt;&lt;p&gt;Uit het hier gepubliceerde arrest volgt dat de pachter geen klemmende feiten of omstandigheden aangevoerd heeft die tot het oordeel zouden moeten leiden dat de pachtovereenkomst in stand blijft. Hierbij zal ongetwijfeld een rol gespeeld hebben dat pachter niet aannemelijk heeft gemaakt zelf de woning alsnog te willen gaan bewonen en het belang bij behoud van de pachthoeve kennelijk niet erg groot is. Het ging om een hoeve met slechts 4 ha grond, en pachter exploiteerde op enige afstand een varkensbedrijf en was bij dat bedrijf woonachtig. &lt;/p&gt;&lt;p&gt;E.H.M. Harbers&lt;/p&gt;</content><legacyfootnotes/><footnotes><footnote/></footnotes><auteurs>E.H.M. Harbers</auteurs><published>2018-02-19 17:52:34</published><modified>2018-03-07 11:50:11</modified><editiondate>2018-02-19</editiondate><htmlpath>https://denhollander.info/artikel/14758</htmlpath></article>
</articles></edition>