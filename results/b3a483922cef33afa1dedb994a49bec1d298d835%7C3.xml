<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2006</searchword><id>4067</id><udhid>UDH:TvAR/4067</udhid><titel>Overzicht pachtjurisprudentie 2005</titel><searchwords><searchword>TvAR 9/2006</searchword><searchword>UDH:TvAR/4067</searchword></searchwords><attachments><attachment><name>2006_nr 9_Artikel_Kok.pdf</name><extention>pdf</extention><url>https://denhollander.info/download/4026/ci</url></attachment></attachments><inleiding>Net als in de eerdere jurisprudentieoverzichten is er in dit overzicht naar gestreefd&#13;
om ten aanzien van bepaalde wetsartikelen c.q. een bepaald deelgebied aan te geven&#13;
tot welke slotsom de desbetreffende uitspraken hebben geleid. Het gaat daarbij zowel&#13;
om herhaling van al langer bestaande jurisprudentie als om nieuwe jurisprudentie.&#13;
Veelal is buiten beschouwing gelaten hetgeen door het pachthof in meerdere uitspraken&#13;
is overwogen ten aanzien van aspecten die “slechts” feiten en omstandigheden&#13;
van het desbetreffende geval betreffen.&#13;
Ter plaatse is de datum van de desbetreffende uitspraak en – voorzover daarvan reeds&#13;
sprake is geweest – de datum van publicatie vermeld. Waar uitspraakdata van vorige&#13;
jaren zijn vermeld, betreft dit een tussenarrest of -beschikking in een zaak waarin in&#13;
2005 een einduitspraak is gedaan.&#13;
Moge een en ander bijdragen tot een – ook voor de praktijk nuttige – kennis van de&#13;
pachtrechtspraak.</inleiding><content>Artikel 1&#13;
Op grond van in de beschikking nader aangegeven feiten en omstandigheden moet&#13;
worden geconcludeerd dat (nog steeds) sprake is van een exploitatie van de grond die&#13;
een meer dan van ondergeschikte betekenis zijnde winst oplevert en mitsdien van&#13;
vruchttrekking met een economisch oogmerk en van economisch belang. De overeenkomst&#13;
moet derhalve (nog steeds) als pachtovereenkomst worden aangemerkt.&#13;
(beschikking 23 augustus 2005 – Pr februari 2006)&#13;
Artikel 1, 9&#13;
Aannemelijk dat hoeve in gebruik is gegeven voor de landbouw. Verlengingsprocedure&#13;
leent zich niet voor precieze vaststelling van het overeengekomene. Nu de overeenkomst&#13;
niet ter goedkeuring is ingezonden aan de grondkamer, geldt zij voor onbepaalde&#13;
tijd zonder dat zij kan worden opgezegd en mitsdien is pachter niet-ontvankelijk&#13;
in zijn verlengingsverzoek. (beschikking 12 april 2005)&#13;
Artikel 1, 11&#13;
Stelplicht en bewijslast van het bestaan van een pachtovereenkomst rusten op degene&#13;
die zich op de rechtsgevolgen van die overeenkomst beroept. Verplichtingen die de&#13;
de zin van artikel 1 Pachtwet op. Evenmin kunnen in beginsel als tegenprestatie worden&#13;
aangemerkt de – met medeweten van de wederpartij – door de gebruiker verrichte&#13;
activiteiten die niet krachtens de Pachtwet door de verpachter moeten worden verricht&#13;
en geheel of hoofdzakelijk als dienstbaar aan de exploitatie van het land door de&#13;
gebruiker dienen te worden beschouwd. Er is dan immers geen sprake van een prestatie&#13;
die naar de bedoeling van partijen staat tegenover het gebruik en die dus wordt&#13;
gedaan ten behoeve van de in gebruik gevende partij. Bemesting, schouwen van sloten&#13;
en graswinning zijn het uitvoering geven aan verplichtingen die ook op een goed bruiklener&#13;
rusten en zijn aan te merken als activiteiten die dienstbaar zijn aan de exploitatie&#13;
van het land.&#13;
Het verwijderen van kippenschuren, het zorgen voor ophoging van het perceel en&#13;
de verwijdering van stobben van fruitbomen, een en ander in overleg met of met instemming&#13;
van de wederpartij, leveren nog geen voldoende onderbouwde stelling op dat&#13;
die handelingen door partijen zijn overeengekomen als tegenprestatie voor het gebruik&#13;
c.q. dat deze op grond van door wederzijdse verklaringen en gedragingen gewekt vertrouwen&#13;
als zodanig hebben te gelden. Diverse in het arrest genoemde omstandigheden&#13;
geven aanwijzingen voor het tegendeel. (arrest 17 mei 2005 – Agr.r. 2006/5350)&#13;
Als “koop van gras op stam” aangeduide transactie voor vaste, voorafgaand aan het&#13;
seizoen overeengekomen prijs, onafhankelijk van het aantal malen dat het gras door&#13;
de “koper” zou kunnen worden geoogst en die ook de naweide voor paarden omvat,&#13;
is pacht. De inhoud van de rechtsverhouding en niet de benaming daarvan door partijen&#13;
is beslissend.&#13;
Stalling van dieren tegen een vast bedrag per maand, waarbij de eigenaar van de stal&#13;
de dieren ’s morgens voerde, deze vervolgens naar buiten liet en ze ’s avonds ook&#13;
weer naar binnen haalde, is een zodanig wezenlijke dagelijkse verzorging van de dieren&#13;
dat niet kan worden gezegd dat de ruimte waarin de dieren worden gestald ter&#13;
uitoefening van de landbouw aan de eigenaar van de dieren is afgestaan. (arrest 13 december&#13;
2005 – Pr februari 2006)&#13;
Artikel 1, 11, 58&#13;
Gelet op het overgangsrecht (Wet van 12 oktober 1995, Stb. 1995, 504) kan schriftelijke&#13;
vastlegging worden gevorderd van pachtovereenkomsten betreffende los land dat niet&#13;
groter is dan 1 ha, mits de pacht is aangevangen vóór 31 oktober 1995 en los land&#13;
betreft dat groter is dan 0.25 ha. In een vastleggingsprocedure behoeft de exacte oppervlakte&#13;
van het gepachte niet te worden vastgesteld, wanneer over de begrenzing tussen&#13;
partijen geen geschil bestaat; wezenlijk is dan slechts dat het gepachte op voldoende&#13;
duidelijke wijze wordt aangeduid. Het hof legt een “circa-oppervlakte” vast,&#13;
rekening houdend met de uiteenlopende standpunten van partijen dienaangaande.&#13;
Voorzover dat voor partijen nodig is, zullen zij zelf de oppervlakte kunnen (doen)&#13;
opmeten of zal de grondkamer deze kunnen bepalen. (arrest 1 februari 2005 – Agr.r.&#13;
2006/5345)&#13;
Rechtsvordering artikel 150&#13;
Zoon van eigenaresse heeft grond jarenlang in gebruik gehad en deze daarna aan een&#13;
derde in gebruik gegeven. Is sprake van pachtovereenkomst met de eigenaresse omdat&#13;
de zoon als haar vertegenwoordiger is opgetreden of is er pachtovereenkomst met de&#13;
zoon? Bewijslast rust op de pachter die zich beroept op het bestaan van een pachtovereenkomst&#13;
met (de erven van) de eigenaresse; in casu geen grond voor omkering&#13;
van de bewijslast. Pachter tekortgeschoten in zijn stelplicht. Overlijden van eigenaresse&#13;
en erfopvolging door onder meer de zoon heeft niet tot gevolg dat alsnog een&#13;
pachtovereenkomst is ontstaan tussen de erven van de eigenaresse en de pachter; er&#13;
moet onderscheid worden gemaakt tussen de positie van de zoon in zijn hoedanigheid&#13;
van verpachter en die in zijn hoedanigheid van deelgenoot in de nalatenschap.&#13;
(arrest 9 augustus 2005 – Pr februari 2006 )&#13;
Artikel 1, 38&#13;
Betaling van een – tussen partijen overeengekomen – vergoeding gelijk aan de door&#13;
verpachter te betalen waterschapslasten is tegenprestatie in de zin van de Pachtwet;&#13;
hieraan doet niet af dat het gaat om een gering bedrag in relatie tot de omvang van het&#13;
pachtobject.&#13;
Op grond van in de beschikking vermelde feiten en omstandigheden moet het belang&#13;
van verpachter als het zwaarst wegend worden beschouwd; volgt afwijzing verlengingsverzoek.&#13;
(beschikking 26 april 2005)&#13;
Artikel 5, 9, Burgerlijk Wetboek artikel 3:44&#13;
Verpachting van deel voormalig industrieterrein voor één jaar, met beding dat grond&#13;
zal worden opgeleverd vrij van verontreinigingen. Vordering pachter tot verwijdering&#13;
van puin, ijzer, etc.; verpachter beroept zich aan de hand van diverse omstandigheden&#13;
op misbruik van omstandigheden aan de zijde van pachter bij de totstandkoming van&#13;
de pachtovereenkomst. Na aanhouding van de zaak blijkt dat de grondkamer de&#13;
pachtovereenkomst nietig heeft verklaard en hiermee is het belang aan de vordering&#13;
van pachter komen te ontvallen. (arresten 7 december 2004 en 16 augustus 2005 – Pr&#13;
februari 2006)&#13;
Artikel 9, 39, 41, 45&#13;
Nu gebruik is ingegaan vóór dagtekening van de pachtovereenkomst en niets is aangevoerd&#13;
waaruit anders volgt, moet ervan worden uitgegaan dat de overeenkomst niet&#13;
binnen 2 maanden ter goedkeuring is ingezonden. Een eventuele extensieve bedrijfsvoering&#13;
betekent nog niet dat er geen bedrijfsmatige exploitatie is.&#13;
Onvoldoende onderbouwd dat sprake is van zo ernstige verwaarlozing dat deze&#13;
aan verlenging van de overeenkomst in de weg moet staan.&#13;
Voor de wil tot persoonlijk gebruik als bedoeld in artikel 41 Pw van tot een gemeenschap&#13;
behorende grond is niet voldoende dat één der deelgenoten van die gemeenschap&#13;
deze grond in gebruik wil nemen als niet blijkt dat de overige deelgenoten die&#13;
wil ondersteunen.&#13;
De Pachtwet koppelt de wens tot verlenging met kortere dan de wettelijke duur ex&#13;
artikel 45 lid 3 Pw aan verzoek van verpachter. Onder omstandigheden is denkbaar&#13;
dat de wil van de verpachter geacht moet worden te zijn gericht op het doen van een&#13;
beroep op de leeftijdsgrens, maar in casu kan niet worden aangenomen dat de wil van&#13;
de gezamenlijke verpachters is gericht op beëindiging van de pacht om deze reden.&#13;
(beschikking 15 februari 2005)&#13;
Artikel 11, Burgerlijk Wetboek artikel 6:217, Wetboek van Burgerlijke&#13;
Rechtsvordering artikel 71&#13;
De bevoegdheid van de pachtkamer moet worden beoordeeld aan de hand van artikel 71&#13;
lid 3 Rv. De vordering tot vergoeding van kosten en schades betreft nakoming van&#13;
een pachtovereenkomst en betreft mitsdien een zaak betrekkelijk tot een pachtovereenkomst.&#13;
Bij de beantwoording van de vraag of uit hetgeen partijen over en weer aan elkaar&#13;
hebben kenbaar gemaakt kan worden afgeleid dat een pachtovereenkomst tussen hen&#13;
is tot stand gekomen komt het aan op de zin die zij over en weer redelijkerwijs aan&#13;
elkaars verklaringen en gedragingen mochten toekennen en op hetgeen zij te dien aanzien&#13;
redelijkerwijs van elkaar mochten verwachten (Haviltexnorm). Instemming met&#13;
een voorstel waarin voortgezet gebruik van grond en bedrijfsruimte bespreekbaar&#13;
wordt gesteld, levert geen perfecte overeenkomst op. Het oordeel van het hof is mede&#13;
gegrond op een analyse van hetgeen tussen partijen – al dan niet schriftelijk – is verhandeld&#13;
en afgesproken. (arresten 21 september 2004 en 18 januari 2005)&#13;
Artikel 11, Wetboek van Burgerlijke Rechtsvordering artikel 237&#13;
Geding over schriftelijke vastlegging pachtovereenkomst. Van een onredelijke houding&#13;
van pachter kan niet worden gesproken, ook al ging hij uit van het onjuiste standpunt&#13;
dat hij een pachttermijn van 12 jaar kon bedingen. Procedure ook niet overbodig&#13;
in die zin dat de uitkomst ervan bij voorbaat vaststond. Mitsdien geen sprake van&#13;
nodeloos gemaakte proceskosten. (arrest 12 april 2005)&#13;
Artikel 16&#13;
Het risico van tegenvallende weersomstandigheden en wisselvalligheden daarin komt&#13;
in beginsel voor risico van de pachter. Aan eisen van extremiteit en onvoorzienbaarheid&#13;
moeten hoge eisen worden gesteld. In casu wordt hieraan niet voldaan en is dus&#13;
geen sprake van buitengewone omstandigheden in de zin van artikel 16 Pw. (arresten&#13;
25 januari 2005 – Agr.r. 2006/5342)&#13;
Artikel 25&#13;
In 1984 melkquotum toegekend mede dankzij melkproductie in 1983 op 8 ha grond:&#13;
met die grond is melkquotum gaan samenhangen. Pachter moet aan het eind van de&#13;
pachtovereenkomst dat quotum ter beschikking van de verpachter stellen; hieraan doet&#13;
niet af wat de rechtsgrond van het gebruik in 1983 is geweest, noch dat de grond in&#13;
1983 slechts een zeer beperkt deel van dat jaar in pacht was. Dit kan slechts anders&#13;
zijn als dit zou leiden tot uitkomsten die naar maatstaven van redelijkheid en billijkheid&#13;
onaanvaardbaar zijn. In casu is daarvan geen sprake, zelfs niet als de gang van&#13;
zaken een zeker voordeel voor de verpachter zou meebrengen. Pachter heeft niet aangevoerd&#13;
dat derden enige aanspraak op het quotum kunnen doen gelden of dat hij&#13;
anderszins een niet gerechtvaardigd nadeel ondervindt van de samenhang tussen grond&#13;
en quotum.&#13;
Het feit dat de verpachter de grond niet ook in het referentiejaar ter beschikking&#13;
heeft gesteld brengt op zichzelf nog niet mee dat de pachter ook aanspraak krijgt op&#13;
de resterende 50% van de waarde; van de omstandigheden van het geval hangt af wat&#13;
een billijke verdeling van die resterende 50% is. (arrest 11 januari 2005 – Agr.r. 2006/&#13;
5344)&#13;
Artikel 25, 55&#13;
Pachter heeft zijn bedrijf in maatschap met zijn zoon uitgeoefend; na ontbinding van&#13;
de maatschap zet de zoon het bedrijf voort. Verpachters sommeren vader het gepachte&#13;
zelf te gebruiken, maar uit onderzoek blijkt dat hij dat vóór de sommatie al niet meer&#13;
deed en dat daarin na de sommatie geen wijziging is gekomen. Derhalve is sprake van&#13;
een tekortschieten door de pachter dat ontbinding van de pachtovereenkomst rechtvaardigt.&#13;
(arresten 17 mei 2005 en 29 november 2005)&#13;
Verpachters zijn erfgenamen van de overleden verpachter. Eén van hen kan een vordering&#13;
tot ontbinding van de pachtovereenkomst instellen zonder medewerking van&#13;
de overige erfgenamen, indien die vordering strekt tot het geldend maken van een&#13;
belang dat als belang ten behoeve van de gemeenschap moet worden aangemerkt. De&#13;
overige erfgenamen zijn echter partij bij de overeenkomst en moeten mitsdien in het&#13;
geding worden betrokken.&#13;
Iedere erfgenaam is bevoegd tot opzegging van de pachtovereenkomst. Tijdige opzegging;&#13;
nu geen verlenging is gevraagd, eindigt de pacht. De vordering tot terbeschikkingstelling&#13;
van het gepachte aan de gezamenlijke deelgenoten is toewijsbaar, maar&#13;
die tot ontruiming op straffe van een dwangsom niet nu de echtgenote van de pachter&#13;
medegerechtigd is en de mogelijkheid bestaat dat zij door de gezamenlijke deelgenoten&#13;
of door de rechter als gebruikster in het kader van een gebruiksregeling wordt&#13;
aangewezen. Een vordering tot betaling van pachtprijs en waterschapslasten waarvan&#13;
is gebleken dat daaraan niet een gemeenschapsbelang maar een eigen belang van de&#13;
eisende deelgenoot ten grondslag ligt, leidt tot niet-ontvankelijkheid daarvan. Zijn&#13;
toezegging om de ontvangsten te zullen doorbetalen aan de boedel doet daaraan niet&#13;
af nu hij tot het zelfstandig instellen van een vordering in deze vorm niet bevoegd is.&#13;
(arresten 31 augustus 2004 en 29 maart 2005 – Agr.r. 2006/5348)&#13;
Pachter beroept zich op twee schriftelijke stukken waarin hem toestemming zou zijn&#13;
gegeven tot ingebruikgeving aan derden. Verpachter betwist de echtheid van die stukken,&#13;
maar gelet op in het tussenarrest nader aangegeven omstandigheden geeft die&#13;
betwisting nog geen aanleiding de stukken op authenticiteit te laten onderzoeken.&#13;
Wel geven door de verpachter gesignaleerde onduidelijkheden ten aanzien van één&#13;
verklaring aanleiding de pachter een reactie te laten geven; die reactie wordt afdoende&#13;
bevonden zodat van de echtheid van de verklaringen wordt uitgegaan. Indien niet van&#13;
de bevoegdheid tot ingebruikgeving aan derden zou worden uitgegaan dan is de pachter&#13;
tekortgeschoten in zijn verplichting tot persoonlijk gebruik van het gepachte. Het&#13;
feit dat hij – uiteraard – met die ingebruikgeving instemt mag niet in zijn voordeel&#13;
meewerken bij de beoordeling van de vordering tot pachtontbinding. Die vordering&#13;
strekt immers, naar objectieve maatstaven gemeten, tot het geldend maken van een&#13;
belang van de verpachtende gemeenschap en het louter door de positie als pachter&#13;
ingegeven standpunt van de andere deelgenoot kan niet aan die zijde meewegen.&#13;
(arresten 8 juni 2004 en 21 juni 2005 – Agr.r. 2006/5354)&#13;
Artikel 25, 129, Wetboek van Burgerlijke Rechtsvordering artikel 150&#13;
De op artikel 129 Pw berustende bevoegdheid van de pachtrechter om te oordelen&#13;
over de vordering tot ontruiming van het gepachte door de (gewezen) pachter sluit in&#13;
dat de pachtrechter moet oordelen over alle tegen die vordering gevoerde verweren,&#13;
onverschillig of die verweren al dan niet aan de (vroegere) pachtverhouding zijn ontleend.&#13;
In casu is uit de getuigenverklaringen weliswaar af te leiden dat van de zijde van&#13;
verpachter meermalen opmerkingen zijn gemaakt die erop duiden dat hij destijds het&#13;
voornemen had om het gebruik van de woning door pachter voor de duur van diens&#13;
leven te respecteren, maar zijn bewoordingen waren niet dermate stellig dat pachter&#13;
daaraan redelijkerwijs het vertrouwen heeft kunnen ontlenen dat verpachter zich op&#13;
dit punt wenste vast te leggen en dus definitief afzag van de mogelijkheid om het&#13;
gebruik van de woning door pachter te beëindigen; dat pachter bedoeld vertrouwen&#13;
heeft kunnen hebben volgt ook niet uit de omstandigheden waaronder de opmerkingen&#13;
door verpachter zijn gemaakt.&#13;
Nu pachter ten aanzien van het melkquotum zijn bewering dat hij in 1983 behalve&#13;
van verpachter ook van een derde grond in gebruik had, voldoende heeft gemotiveerd,&#13;
draagt verpachter de bewijslast van het tegendeel.&#13;
De vordering tot terugbetaling van geëxecuteerde dwangsommen is niet meer dan&#13;
een sequeel van de vordering tot vernietiging van het bestreden vonnis omdat zij&#13;
strekt tot verkrijging van een executoriale titel voor hetgeen waarop eiser (pachter) op&#13;
grond van vernietiging van dat vonnis reeds zonder meer recht heeft, namelijk op&#13;
ongedaanmaking van wat hij op grond van dat vonnis onverschuldigd heeft betaald.&#13;
Een dergelijke ongedaanmakingsvordering is niet te beschouwen als een vordering in&#13;
reconventie. Nu verpachter zich over die vordering heeft kunnen uitlaten, is het&#13;
instellen ervan bij de laatste akte van pachter niet in strijd met een goede procesorde.&#13;
De omstandigheid dat een grief niet uitdrukkelijk maar impliciet is verwoord, verhindert&#13;
niet dat deze als grief wordt opgevat. (arresten 22 juni 2004 en 20 december&#13;
2005 – Pr april 2006)&#13;
Artikel 25, Burgerlijk Wetboek artikel 6:248&#13;
Aan de hand van de toen van toepassing zijnde suikersystemen is bij arresten van&#13;
29 november 1994 en 14 januari 1997 beslist dat het met gepachte grond naar evenredigheid&#13;
samenhangende bietenquotum aan het eind van de pachtovereenkomst ter&#13;
beschikking van de verpachter moet worden gesteld. Deze uitspraken zijn aldus te&#13;
begrijpen dat de eerste versies van het suikersysteem hebben geleid tot het ontstaan&#13;
van een op naam van de teler staand vermogensrecht dat naar evenredigheid is gaan&#13;
samenhangen met het voor de suikerbietenproductie gebruikte areaal van die teler,&#13;
hetgeen ingeval van pacht meebrengt dat het de pachter in verband met artikel 25, lid 2,&#13;
Pachtwet alsmede met de redelijkheid en billijkheid in het algemeen niet vrijstaat om&#13;
aan het einde van de pachtovereenkomst het gepachte aan de verpachter ter beschikking&#13;
te stellen zonder het daarmee samenhangende bietenquotum. De wijziging in de&#13;
overschrijvingsmogelijkheden in het Suikersysteem 2002 heeft hierin geen verandering&#13;
gebracht. Het eventuele feit dat de verpachter geen teler is, doet aan het vorenstaande&#13;
niet af; indien overschrijving naar de verpachter niet mogelijk is, brengen&#13;
redelijkheid en billijkheid mee dat de pachter – als de verpachter dat verlangt – zijn&#13;
medewerking moet verlenen aan overschrijving van de basisreferentie naar een door&#13;
de verpachter aan te wijzen opvolgende teler.&#13;
In de eerder bedoelde arresten is geoordeeld dat de regels van het grondgebonden&#13;
systeem geen aanknopingspunt bieden voor een vergoeding voor de pachter en dat&#13;
het ontstaan van een bietenreferentie voornamelijk is toe te schrijven aan aard en&#13;
kwaliteit van de grond, terwijl de invloed van de teler op de opbrengst beperkt is,&#13;
weshalve de verpachter geen vergoeding voor het quotum aan de pachter verschuldigd&#13;
is. Het hof komt hierop thans terug: weliswaar heeft de verpachter door het ter&#13;
beschikking stellen van de grond een wezenlijke bijdrage geleverd aan de totstandkoming&#13;
en handhaving van het bietenquotum maar ook de pachter heeft daaraan een&#13;
essentiële bijdrage geleverd door de keuze voor en de teelt van het gewas alsmede het&#13;
aanwenden van voor die teelt benodigd(e) zaaizaad, bemesting, gewasbescherming,&#13;
e.d.. Zelfs als de invloed van de teler op de opbrengst beperkt zou zijn, is er onvoldoende&#13;
reden om zijn bijdrage op nihil te stellen. Hierbij wordt tevens in aanmerking&#13;
genomen dat de bijdragen van verpachter en pachter in opbouw en instandhouding&#13;
van het bietenquotum onlosmakelijk met elkaar zijn verbonden en beide nodig waren&#13;
voor het ontstaan van dat quotum, terwijl de aanspraak erop is terug te voeren op een&#13;
overheidsmaatregel zonder dat de inspanningen van verpachter en pachter waren gericht&#13;
op verkrijging van dat vermogensrecht en zonder dat zij rekening hielden met de&#13;
door de respectieve suikersystemen ontstane situatie. Onder deze omstandigheden&#13;
moet weging achteraf van factoren zoals mate van inzet, vakbekwaamheid en investeringen&#13;
van de pachter enerzijds, de kwaliteit van de grond anderzijds en de mate&#13;
waarin een en ander aan de suikerbietenproductie heeft bijgedragen, achterwege te&#13;
blijven voor zover dit niet op grond van zeer bijzondere omstandigheden naar maatstaven&#13;
van redelijkheid en billijkheid onaanvaardbaar zou zijn.&#13;
Een en ander leidt tot het oordeel dat er onvoldoende aanleiding is om de bijdrage&#13;
van de pachter in opbouw en instandhouding van het bietenquotum op een lager percentage&#13;
te stellen dan die van de verpachter, hetgeen betekent dat de redelijkheid en&#13;
billijkheid de pachter recht geven op 50% van de verkeerswaarde van het aan de verpachter&#13;
afgestane quotum. Heeft de pachter zonder toestemming van de verpachter&#13;
het bietenquotum overgeschreven naar een derde dan dient hij een schadevergoeding&#13;
aan de verpachter te betalen van 50% van de verkeerswaarde van het overgeschreven&#13;
quotum.&#13;
De eisen van rechtszekerheid alsmede van redelijkheid en billijkheid staan er in&#13;
beginsel aan in de weg dat met succes reeds totstandgekomen overeenkomsten of&#13;
onherroepelijke rechterlijke uitspraken omtrent (vergoeding voor) het bietenquotum&#13;
op grond van de thans gewezen arresten ter discussie kunnen worden gesteld.&#13;
Het enkele feit dat een akte van pachtbeëindiging geen regeling omtrent referentiehoeveelheid&#13;
polsuiker bevat brengt nog niet mee dat de pachter er gerechtvaardigd op&#13;
mocht vertrouwen dat de verpachter geen aanspraak op die referentiehoeveelheid zou&#13;
maken of dat het enige tijd later alsnog geldend willen maken van die aanspraak anderszins&#13;
naar maatstaven van redelijkheid en billijkheid onaanvaardbaar zou zijn. (arresten&#13;
1 maart 2005 – Agr.r. 2005/5281 en 5282)&#13;
Artikel 25, 55, Burgerlijk Wetboek artikel 6:265&#13;
Pachtovereenkomst met twee pachters; het staat hun niet vrij eenzijdig een wijziging&#13;
in hun rechtsverhouding met de verpachter te brengen. De pachters hebben aan verpachter&#13;
gevraagd om medewerking dat één van hen pachter voor het geheel zal worden&#13;
met terugtreding van de ander als pachter, maar van instemming van verpachter&#13;
daarmee is niet gebleken. Het desalniettemin door pachters stappen zetten met de&#13;
bedoeling dat één van hen afstand neemt van elke betrokkenheid bij het gepachte is&#13;
een tekortschieten hunnerzijds in de nakoming van de overeenkomst. In casu is echter&#13;
sprake van bijzondere omstandigheden die meebrengen dat bedoeld tekortschieten&#13;
onvoldoende is voor ontbinding van de pachtovereenkomst. (arrest 17 mei 2005 –&#13;
Agr.r. 2006/5351)&#13;
Artikel 26&#13;
Onderhoudskosten en onderhoudsregeling met betrekking tot een kas. De omstandigheid&#13;
dat de pachter bij de aanvang van de overeenkomst de kas met achterstallig&#13;
onderhoud heeft aanvaard, wordt bij de beoordeling van de onderhoudsverplichtingen&#13;
van partijen betrokken.&#13;
Ten aanzien van een deel van het voor rekening van de verpachter komend groot&#13;
onderhoud verkeert de pachter in schuldeisersverzuim door zijn weigering opdrachtnemers&#13;
van verpachter toe te laten tot het gepachte. Voor andere delen kan de vordering&#13;
van de pachter niet worden toegewezen bij gebreke van melding van de gestelde&#13;
gebreken aan de verpachter en doordat gebreken ontstaan zijn door nalaten van voor&#13;
rekening van de pachter komend dagelijks onderhoud. Volgt afwijzing van de vorderingen&#13;
van laatstgenoemde. (tussenarrest 27 april 2004 en arrest 26 juli 2005)&#13;
Artikel 34, artikel 236 Wetboek van Burgerlijke Rechtsvordering&#13;
Ook de rechtsopvolger onder bijzondere titel in een ander geding tussen dezelfde&#13;
partijen is gebonden aan beslissingen die de rechtsbetrekking in geschil betreffen en&#13;
die zijn vervat in een in kracht van gewijsde gegaan vonnis. Dit geldt onverminderd&#13;
indien de rechtsopvolging gedurende de procedure plaatsvindt; de rechtsopvolger is&#13;
dan gebonden aan de uitkomst van de procedure. Verpachter is tijdens de medepachtprocedure&#13;
tussen pachter en de oorspronkelijke verpachter eigenaar geworden van de&#13;
pachtgrond; nu hij krachtens artikel 34 Pw bij de eigendomsoverdracht de oorspronkelijke&#13;
verpachter in al diens rechten en verplichtingen als verpachter is opgevolgd,&#13;
heeft hij een in kracht van gewijsde gegaan vonnis waarbij de zoon van de pachter is&#13;
aangemerkt als medepachter, ook tegen zich te dulden. (beschikking 28 juni 2005 –&#13;
Agr.r. 2006/5355)&#13;
Artikel 36&#13;
Op het moment van het versturen van de opzeggingsbrief had de verpachter te maken&#13;
met slechts één pachter en kon hij in redelijkheid volstaan met het versturen van de&#13;
kennisgeving van niet verdere verlenging aan die pachter. (beschikking 28 juni 2005 –&#13;
Pr september 2005)&#13;
Artikel 36, 54&#13;
Opzegging na overlijden medepachter aan de andere medepachter en aan de zoon van&#13;
de overleden medepachter, zulks ten huize van laatstgenoemde. Na onderzoek blijkt&#13;
dat naast de zoon van de overleden medepachter ook diens zuster en moeder medeerfgenamen&#13;
zijn. Gelet op artikel 54 lid 1 Pw en het ontbreken van aanwijzingen in&#13;
andersluidende zin moet ervan worden uitgegaan dat ook bedoelde zuster en moeder&#13;
medepachters zijn, terwijl niet is gesteld dat de zoon is opgetreden als hun vertegenwoordiger.&#13;
Derhalve heeft de kennisgeving van niet verdere verlenging rechtsgevolg&#13;
gemist. (arrest 25 oktober 2005 – Pr februari 2006)&#13;
Artikel 38, 39&#13;
Uit de bepaling in de pachtovereenkomst dat pachtster verplicht is het grasland uitsluitend&#13;
met vee ten behoeve van de uitvoering van de doelstellingen van verpachtster&#13;
te beweiden, deze bepaling bezien in combinatie met de statutaire doelstelling van&#13;
verpachtster, kan niet met voldoende duidelijkheid worden opgemaakt dat het pachtster&#13;
niet zou vrijstaan om (mede) een commerciële onderneming te exploiteren of&#13;
substantiële nevenactiviteiten te ontplooien om een voldoende solide financiële basis&#13;
aan haar activiteiten te geven. Hier komt bij dat een bestuurslid van verpachtster als&#13;
medebestuurslid van pachtster van nabij betrokken is geweest bij de omschakeling naar&#13;
de huidige bedrijfsvoering zonder dat van diens tegenwerking of afkeuring is gebleken.&#13;
Verpachtster heeft voorts zelf meegewerkt aan de ontwikkeling van commerciële&#13;
nevenactiviteiten door pachtster. Bovendien is door pachtster de oorspronkelijke&#13;
doelstelling niet geheel uit het oog verloren. Op grond van een en ander moet worden&#13;
geconcludeerd dat geen sprake is geweest van een bedrijfsvoering anders dan een goed&#13;
pachter betaamt.&#13;
De omstandigheid dat pachtster, zulks naar aanleiding van het voornemen van verpachtster&#13;
om het bietenquotum te verkopen, een verzoek om informatie bij de suikerfabriek&#13;
heeft gedaan, heeft wel tot problemen geleid maar niet is gesteld dat pachtster&#13;
moest beseffen dat zij verpachtster met dit verzoek schade kon berokkenen. Verpachtster&#13;
heeft ook niet aangevoerd dat pachtster wist dat de wijze waarop het quotum aan&#13;
haar ter beschikking werd gesteld op gespannen voet stond met het suikersysteem.&#13;
Onvoldoende is derhalve onderbouwd dat hier sprake is van een handeling die op&#13;
grond van artikel 39 Pw moet leiden tot afwijzing van het verlengingsverzoek.&#13;
Nu pachtster een concreet belang heeft bij behoud van het gepachte en het belang&#13;
van verpachtster geen groot gewicht in de schaal legt omdat zij dat niet deugdelijk&#13;
heeft geconcretiseerd, valt de afweging naar billijkheid uit in het voordeel van eerstgenoemde.&#13;
(beschikking 29 november 2005 – Pr februari 2006)&#13;
Artikel 38, 41&#13;
Voorgenomen gebruik is onvoldoende onderbouwd. In casu brengt de billijkheid mee&#13;
dat het verlengingsverzoek toch moet worden afgewezen, nu voor verpachter die leeft&#13;
van een WAZ-uitkering, geen relevant vermogen heeft en geen pensioen heeft opgebouwd,&#13;
ieder boven de pachtprijs uitgaand voordeel dat hij met de onderhavige grond&#13;
kan behalen van grote betekenis is. Dit belang moet, alle omstandigheden van het&#13;
geval in aanmerking genomen, bij de belangenafweging tussen partijen de doorslag&#13;
geven. (beschikking 24 mei 2005 – Agr.r. 2006/5353)&#13;
Artikel 38a, 49&#13;
Bij gelijktijdig met de beschikking gewezen arrest is vonnis waarin indeplaatsstelling&#13;
is afgewezen bekrachtigd. Nu pachter de leeftijd van 65 jaar heeft bereikt en verpachter&#13;
zich deswege tegen verlenging heeft verzet, dient deze te worden afgewezen. Kennelijk&#13;
geen beroep op artikel 38a lid 2 Pw, maar ook afgezien daarvan is op grond van&#13;
in de beschikking genoemde omstandigheden geen aanleiding om met toepassing van&#13;
laatstbedoelde wetsbepaling een overbruggingsverlenging te verlenen. (beschikking&#13;
12 juli 2005 – Agr.r. 2006/5356)&#13;
Artikel 39&#13;
Standpunt dat pachter jegens verpachter aanleiding heeft gegeven tot gegronde klachten&#13;
door treiterijen, dreigementen en mishandeling verworpen, mede in verband met&#13;
provocaties van andere zijde; niet vast te stellen wie aan de verstoorde verhouding in&#13;
overwegende mate schuld heeft. Het hebben van een fulltime dienstbetrekking en het&#13;
niet van de inkomsten van het gepachte afhankelijk zijn laat onverlet dat sprake kan&#13;
zijn van het daarnaast voeren van een agrarisch bedrijf. Onvoldoende gesteld dat de&#13;
slechte staat van onderhoud te wijten is aan het niet of onvoldoende nakomen van de&#13;
onderhoudsverplichting van pachter, nu het niet nakomen van die verplichting verband&#13;
houdt met het niet uitvoeren van het groot onderhoud door verpachter.&#13;
Toestemming pachter aan zoon om ter plaatse enkele machines te stallen is niet aan&#13;
te merken als toestemming om in het gepachte een loonbedrijf uit te oefenen, er nog&#13;
van afgezien dat dit niet beschouwd kan worden als een gebrek in de bedrijfsvoering&#13;
als goed pachter. Loonbedrijf van zoon bovendien zeer kleinschalig en niet betwist&#13;
dat de machines mede worden gebruikt voor de bedrijfsvoering op het gepachte.&#13;
Door verpachter niet gemotiveerd gesteld in welk opzicht ter zake sprake is van schade&#13;
zijnerzijds of van aantasting van een goede bedrijfsvoering van pachter. Geen onderverpachting,&#13;
reeds omdat niet gesteld of gebleken is dat een vergoeding voor het gebruik&#13;
werd ontvangen. (beschikking 5 april 2005)&#13;
De door de verpachter aangevoerde bedreigingen c.a. betreffen de medepachter te wiens&#13;
aanzien de pacht niet wordt verlengd en niet de andere medepachter. De verplichte&#13;
afwijzingsgrond van artikel 39 Pw is dan niet van toepassing. (beschikking 28 juni&#13;
2005 – Pr september 2005)&#13;
Vervreemding melkquotum door pachter. Aanspraken van verpachter op het melkquotum&#13;
zijn niet verloren gegaan door het sluiten van een nieuwe pachtovereenkomst.&#13;
De omstandigheid dat in de nieuwe overeenkomst niets is opgenomen ten aanzien&#13;
van het melkquotum en verpachter daarover niets heeft gezegd, leidt er niet zonder&#13;
meer toe dat pachter op grond van dat stilzwijgen mocht uitgaan van een afstand van&#13;
de aanspraken van verpachter op dat quotum.&#13;
Dat verpachter geen producent is in de zin van verordening (EEG) 3950/92 betekent&#13;
niet dat hij geen belang heeft bij het melkquotum. Artikel 7 lid 2 van de verordening&#13;
sluit niet uit dat verpachter de grond met quotum door huur of verkoop overdraagt&#13;
aan een derde die wel producent is.&#13;
Verkoop van het met het gepachte samenhangende melkquotum tijdens de loop&#13;
van de pachtovereenkomst zonder instemming van verpachter brengt mee dat de&#13;
bedrijfsvoering van pachter niet is geweest zoals een goed pachter betaamt. Behoud&#13;
van een deel van dat quotum is evenmin in overeenstemming met hetgeen een goed&#13;
pachter betaamt. Stelling dat verpachter toestemming had gegeven voor de verkoop&#13;
van het quotum is in casu onvoldoende onderbouwd. Volgt afwijzing verlengingsverzoek.&#13;
(beschikking 15 november 2005)&#13;
Artikel 40, 45&#13;
De door de gemeente voorgestelde plannen met betrekking tot de inrichting van het&#13;
verpachte zijn weliswaar voldoende concreet, maar het aanvangstijdstip van de realisatie&#13;
van het desbetreffende project is nog erg onzeker. Zo moet de kostenraming nog&#13;
worden voorgelegd aan B &amp; W, is de bestemming van de grond nog agrarisch en moet&#13;
de herzieningsprocedure van het bestemmingsplan nog worden doorlopen. Het voornemen&#13;
tot bestemming voor niet tot de landbouw betrekkelijke doeleinden is aangetoond,&#13;
maar onvoldoende duidelijk is waarom dat voornemen reeds nu tot afwijzing&#13;
van het verlengingsverzoek zou moeten leiden. De pachtovereenkomst wordt verlengd,&#13;
zulks op grond van de bijzondere – in de beschikking nader aangegeven –&#13;
omstandigheden van het geval met twee jaar. (beschikking 23 augustus 2005 – Pr&#13;
februari 2006)&#13;
Artikel 41&#13;
In het onderhavige geval is de afstand van 25 km tussen het gepachte en het bedrijf&#13;
van de bloedverwanten van verpachtster niet zodanig groot dat nauwe betrokkenheid&#13;
van die bloedverwanten bij de exploitatie van deze grond en daarmee persoonlijk&#13;
gebruik door hen – welk persoonlijk gebruik ernstig gemeend en uitvoerbaar is – in&#13;
redelijkheid onmogelijk is. (beschikking 17 mei 2005 – Agr.r. 2006/5352)&#13;
In casu is een afstand van ruim 11 km tot het verpachte niet zo groot dat nauwe&#13;
betrokkenheid bij de exploitatie en daarmee persoonlijk gebruik van die grond door&#13;
de zoon van verpachter in redelijkheid niet mogelijk is, zeker niet nu hij in de directe&#13;
omgeving daarvan nog 20 ha grond heeft liggen. Voornemen tot eigen gebruik ernstig&#13;
gemeend en uitvoerbaar. Het is ook van zeer groot belang en daarmee van overwegende&#13;
betekenis; de eisen van een moderne, efficiënte bedrijfsvoering brengen in dit&#13;
geval mee dat betrokkene een structurele areaalvergroting voor zijn landbouwbedrijf&#13;
zal moeten realiseren voor een rendabele exploitatie in de toekomst. (beschikking&#13;
18 oktober 2005)&#13;
Artikel 49&#13;
Op grond van in het arrest nader aangegeven feiten en omstandigheden moet worden&#13;
geconcludeerd dat het bedrijf en de bedrijfsovername met te veel onzekerheden zijn&#13;
omgeven om te kunnen uitgaan van een serieus op uitvoerbaarheid onderzocht voornemen&#13;
tot bedrijfsovername. Er is ook aanleiding tot dusdanige twijfel aan de levensvatbaarheid&#13;
van het bedrijf dat van een voldoende onderbouwd belang bij de vordering&#13;
tot indeplaatsstelling niet kan worden gesproken. Bovendien zijn de voorgestelde&#13;
pachters er niet in geslaagd de indruk weg te nemen dat zij in het bijzonder de financieel/&#13;
administratieve aspecten van de bedrijfsvoering onvoldoende beheersen, terwijl&#13;
het bedrijf met zijn (zeer) wankele financiële basis juist op dit punt veel zorg vereist;&#13;
dit geeft aanleiding tot het oordeel dat het ervoor gehouden moet worden dat zij&#13;
onvoldoende waarborgen voor een behoorlijke bedrijfsvoering bieden. (arrest 12 juli&#13;
2005 – Pr november 2005)&#13;
Artikel 49a&#13;
Verpachter laat weten geen beroep te doen op de verplichte afwijzingsgrond van artikel&#13;
49, lid 5, Pw, maar het hof heeft op grond van in het tussenarrest verwoorde omstandigheden&#13;
zoveel twijfels of de zoon serieus voornemens is het medepachterschap te&#13;
aanvaarden (welke twijfels door pachter en zijn zoon niet zijn weggenomen; zij gaven&#13;
aan niet ter comparitie van partijen te zullen verschijnen), dat het, oordelend naar billijkheid,&#13;
de vordering tot het aanmerken van de zoon als medepachter afwijst, aangezien&#13;
onvoldoende perspectief bestaat op een goed pachterschap van die zoon. (arresten&#13;
31 augustus 2004 en 1 februari 2005 – Agr.r. 2006/5346)&#13;
Artikel 51, Wetboek van Burgerlijke Rechtsvordering artikelen 223, 337&#13;
Vordering tot ontruiming in afwachting van beslissing over ontbinding ex artikel 51&#13;
Pw en schadeloosstelling is ook in pachtzaken mogelijk. De uitspraak daarop is aan te&#13;
merken als een voorlopige voorziening voor de duur van de procedure en hiervan kan&#13;
hoger beroep worden ingesteld. Beoordeeld moet worden of een dusdanig spoedeisend&#13;
belang bij de ontruiming bestaat dat de afloop van de procedure niet kan worden&#13;
afgewacht; voor de beslissing is verder van belang welke belangen aan weerszijden&#13;
spelen, zulks bezien in samenhang met de te verwachten duur van de procedure&#13;
over de ontbinding en de proceskansen daarin. (arrest 15 maart 2005 – Agr.r.&#13;
2006/5347)&#13;
Artikel 54&#13;
Gemis van waarborgen voor behoorlijke bedrijfsvoering is geen verplichte toewijzingsgrond&#13;
voor ontbinding op grond van artikel 54 lid 3 Pw., maar kan wel meewegen&#13;
bij de beslissing naar billijkheid, in het bijzonder als dat gemis een vrees voor&#13;
slecht onderhoud van het gepachte of voor niet (tijdige) betaling van de pachtprijs&#13;
rechtvaardigt. In casu is van aanleiding tot bedoelde vrees niet gebleken. Ook overigens&#13;
zijn de omstandigheden en het belang van verpachter voorzover aangevoerd niet&#13;
van dien aard dat, alles bijeengenomen, de conclusie kan worden getrokken dat het&#13;
billijker is de pachtovereenkomst te ontbinden dan deze te laten voortbestaan. (arrest&#13;
8 november 2005 – Pr februari 2006)&#13;
Artikel 55&#13;
Klacht wegens nalaten van opvullen van gaten na rooien van zware bomen met kluit,&#13;
terwijl ingevolge de overeenkomst de aan het gepachte onttrokken aarde moet worden&#13;
aangevuld met gelijkwaardige grond. Verweer daartegen onvoldoende onderbouwd;&#13;
aanvulling gelast.&#13;
Standpunt van verpachter dat pachter uitsluitsel moet geven over feitelijk gerealiseerde&#13;
bestemming van kweekbakken van asbesthoudend materiaal kan niet leiden tot&#13;
het geven van aanwijzingen omdat eerst zou moeten worden vastgesteld of pachter in&#13;
de nakoming van zijn verplichtingen is tekortgeschoten; dit vergt in casu bewijslevering&#13;
en daartoe leent de procedure ex artikel 55 lid 3 Pw zich niet.&#13;
Pachtrechter niet bevoegd tot geven van aanwijzingen over water- en winddicht&#13;
maken van opstallen nu niet is gebleken dat deze deel van het gepachte uitmaken.&#13;
(beschikking 19 april 2005)&#13;
Artikel 55, Burgerlijk Wetboek artikel 3:34, 35, 49, 50, Wetboek van&#13;
Burgerlijke Rechtsvordering artikel 236&#13;
Buitengerechtelijke vernietiging van een pachtovereenkomst is mogelijk. Weliswaar&#13;
sluit artikel 55 lid 1 Pw buitengerechtelijke ontbinding door de verpachter uit, maar&#13;
de Pachtwet kent geen vergelijkbare bepaling voor vernietiging, zodat de artikelen&#13;
3:49 en 50 BW onverkort van toepassing zijn. Beslissingen in (eerdere) vastleggingsprocedure&#13;
tussen partijen hebben in het onderhavige geding geen gezag van gewijsde&#13;
nu het geschil in dit geding niet hetzelfde is als in de vastleggingsprocedure. Wel kan&#13;
hetgeen in die procedure door getuigen is verklaard, van belang zijn voor de waardering&#13;
van het bewijs in het onderhavige geding.&#13;
Verpachter was in de laatste jaren voor zijn overlijden zodanig sterk achteruit gegaan&#13;
dat sprake was van een geestelijke stoornis in de zin van artikel 3:34 BW, welke stoornis&#13;
een redelijke waardering van de bij de overeenkomst betrokken belangen belette&#13;
en dit moet voor de pachter, die de verpachter destijds regelmatig bezocht, kenbaar&#13;
zijn geweest, zodat hem geen beroep toekomt op een gerechtvaardigd vertrouwen als&#13;
bedoeld in artikel 3:35 BW. (arrest 1 november 2005)&#13;
Artikel 70f&#13;
Op grond van de omstandigheden zoals deze ten processe komen vast te staan c.q. aannemelijk&#13;
worden moet worden beoordeeld of sprake is van een (voorovereenkomst&#13;
tot het aangaan van een) eenmalige pachtovereenkomst dan wel van een reguliere&#13;
pachtovereenkomst. (arrest 15 november 2005)&#13;
Artikel 132, 142&#13;
Vermelding van verkeerde beroepsinstantie en onjuiste beroepstermijn in brief van&#13;
griffier van pachtkamer in eerste aanleg. Na hoger beroep volgt verwijzing naar&#13;
pachtkamer hof Arnhem. Naast de mogelijkheid van hoger beroep op grond van artikel&#13;
132 Pachtwet bestaat niet een tweede beroepsmogelijkheid binnen 3 maanden bij&#13;
het gerechtshof binnen welks rechtsgebied de desbetreffende rechtbank is gelegen. De&#13;
Pachtwet voorziet in berechting door een bijzondere rechter en kent in verband met&#13;
de aard van de aan die rechter voor te leggen zaken en de met die zaken verband houdende&#13;
belangen een bijzondere, relatief korte beroepstermijn. Deze geldt ook indien&#13;
en voorzover een pachtkamer zich ten onrechte onbevoegd heeft geacht om kennis te&#13;
nemen van de zaak. Termijnoverschrijding niet verschoonbaar. Een onjuiste mededeling&#13;
van de griffier vermag de wettelijke bepalingen omtrent de lengte van de&#13;
beroepstermijn niet opzij te zetten. (arrest 5 april 2005 – Agr.r. 2006/5349)</content><legacyfootnotes>* Mr. K. Kok is raadsheer-plaatsvervanger van het Gerechtshof te Arnhem en lid van de Centrale Grondkamer te Arnhem.</legacyfootnotes><footnotes><footnote/></footnotes><auteurs>mr. K. Kok</auteurs><published>2006-09-01 00:00:00</published><modified>2006-09-01 00:00:00</modified><editiondate>2006-09-01</editiondate><htmlpath>https://denhollander.info/artikel/4067</htmlpath></article>
</articles></edition>