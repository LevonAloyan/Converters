<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1990</searchword><id>6234</id><udhid>UDH:TvAR/6234</udhid><titel>De pacht vijftig jaar</titel><searchwords><searchword>TvAR 12/1990</searchword><searchword>UDH:TvAR/6234</searchword></searchwords><attachments><attachment><name>1990_nr 12_Artikel_Heisterkamp.pdf</name><extention>pdf</extention><url>https://denhollander.info/download/6028/ci</url></attachment></attachments><inleiding>VIJFTIG STABIELE JAREN&#13;
De afgelopen vijftig jaren omvatten bijna het gehele tijdvak waarin in Nederland een afzonderlijke&#13;
pachtregeling heeft bestaan. In 1937, bij de totstandkoming van de Pachtwet 1937, was&#13;
immers het pachtrecht uit het BW gelicht en ondergebracht in een eigen regeling. In deze regeling&#13;
werd het fundament gelegd voor het stelsel dat ook nu nog geldt, een stelsel waarin de&#13;
bescherming van de pachter een belangrijke plaats inneemt. De regeling was het resultaat van&#13;
een lange discussie, waarin aanvankelijk nauwelijks concessies aan de bestaande contractsvrijheid&#13;
mogelijk leken. De totstandkoming van de PW 1937 betekende een belangrijke breuk met&#13;
het verleden.&#13;
In 1940 - het eigenlijke uitgangspunt van deze bijdrage - was de PW 1937 reeds in haar&#13;
nadagen beland. Een jaar later werd zij vervangen door een bezettingsmaatregel, het PB 1941,&#13;
dat tot 1958 van kracht zou blijven. Uit het feit dat dit besluit geruime tijd na de oorlog bleef&#13;
gelden blijkt wel, dat het als een verbetering op de PW 1937 werd beschouwd. De kwaliteiten&#13;
van het besluit kunnen tevens worden afgemeten aan de sterke mate waarin de nieuwe regeling,&#13;
de PW 1958, erop werd geënt.&#13;
Bij zijn bespreking van de overgangsbepalingen van de nieuwe wet schreef Houwing1:&#13;
'Met enige weemoed neem ik afscheid van dit zo vertrouwd geworden Besluit, dat met zijn 91&#13;
artikelen 16 1/2 jaar lang als onuitputtelijke bron van vragen zo volop schrijvens stof geleverd&#13;
heeft. Onuitputtelijk? Langzamerhand was naar mijn indruk de toestand bereikt, dat ons pachtrecht&#13;
zich gezet had, de rechtszekerheid ten gunste. De Pachtwet 1958 is voor een groot deel een&#13;
nieuwe codificatie van bestaand recht. Van de nutigheid daarvan ben ik niet overtuigd; het&#13;
bestaande staat vast, al steunt het slechts op rechtspraak; het noodlot van elke nieuwe wettekst&#13;
is, dat hij nieuwe vragen opwerpt.'&#13;
De door Houwing met gemengde gevoelens begroete nieuwe Pachtwet2 geldt ook nu nog en heeft&#13;
in de 32 jaren waarin zij van kracht is slechts twee wijzigingen van min of meer ingrijpende aard&#13;
ondergaan.3 Haar beginselen zijn in die tijd onaangetast gebleven.&#13;
De drie opvolgende pachtregelingen waren uiteraard niet identiek. Zo bracht het Pachtbesluit&#13;
een aantal duidelijke verbeteringen op de Pachtwet 1937, zoals de geldigheid van mondelinge&#13;
overeenkomsten, een wijzigingsbevoegdheid van de grondkamers, een vaste duur van de&#13;
overeenkomst en een verlengingsregeling zonder de mogelijkheid van eenzijdige beëindiging&#13;
door de verpachter (het oude 'jubeljaar'). Ook de Pachtwet 1958 betekende een stap(j e) vooruit,&#13;
want het Pachtbesluit had enige tekortkomingen, zij het in eerste instantie technische. In 1958&#13;
werd bijvoorbeeld het beginsel van automatische verlenging geïntroduceerd, kwam er een schadevergoeding&#13;
bij niet-verlenging door bestemmingswijziging en werd de mogelijkheid tot indeplaatsstelling&#13;
bij leven van de pachter geopend. Niettegenstaande deze verbeteringen ontmoet&#13;
men, wanneer men de oude regelingen te voorschijn haalt, vele bekende artikelen en begrippen.&#13;
De strekkingsclausule, het begrip 'hoeve', vele thans bestaande rechten en verplichtingen&#13;
inclusief oude strijdpunten als het melioratierecht en het remissierecht, de ontbinding bij voldoende ernstige wanprestatie en de indeplaatsstelling na overlijden kwamen alle reeds in de&#13;
Pachtwet 1937 voor.&#13;
Nederland kent dus een regeling van de pacht die voor het grootste deel formeel meer dan 30&#13;
jaren en op meerdere punten materieel meer dan 50 jaren onveranderd is gebleven. In deze&#13;
periode van betrekkelijke rust hebben de meeste juridische vragen tot uiting kunnen komen en&#13;
thans kan het pachtrecht als in grote mate uitgekristalliseerd worden beschouwd. Ook nu heeft&#13;
ons pachtrecht zich gezet. Zonder enige twijfel is dit mede de verdienste van Houwing geweest,&#13;
die ruim 40 jaren als constante factor de pachtrechtspraak van commentaar heeft voorzien en op&#13;
die pachtrechtspraak grote invloed heeft uitgeoefend.4&#13;
De juridische rust bij de pacht blijkt op meerdere fronten. Zo lokten de commentaren van&#13;
Houwing op de rechtspraak aanvankelijk nogal eens discussie uit; later was dit nauwelijks meer&#13;
het geval. De commentatoren op de Pachtwet lijken thans minder grote verschillen van mening&#13;
te hebben dan vroeger, toen Houwing, De Haan en Van Andel elkaar regelmatig met argumenten&#13;
bestookten5. En wie de recente pachtrechtspraak erop naleest, ontmoet betrekkelijk weinig&#13;
uitspraken waarin nieuwe rechtsvragen moeten worden beantwoord. Het merendeel is casuïstisch.&#13;
Dit moge misschien saai lijken, voor de rechtspraktijk is deze zekerheid plezierig.&#13;
Af en toe wordt de rust doorbroken door een wetswijziging, die tot een tijdelijke opleving van&#13;
nieuwe rechtsvragen leidt. De invoering van de leeftijdsgrens van 65 jaar in 1984 is hiervan een&#13;
duidelijk voorbeeld; meerdere principiële uitspraken waren hiervan het gevolg6. </inleiding><content>Uit het bovenstaande mag niet worden afgeleid, dat de pachtrechter het nu gemakkelijk heeft&#13;
gekregen. In de sfeer van de open geformuleerde normen en criteria staat iedere beslissing op&#13;
zichzelf en blijft de rechter met moeilijke afwegingen worstelen. De grote belangen die met&#13;
verkrijging of verlies van grond - waarbij tegenwoordig soms ook melkquotum hoort - gemoeid&#13;
kunnen zijn geven extra druk op dergelijke beslissingen en de rechter zou hier ongetwijfeld soms&#13;
liever een strakke regel tot zijn beschikking hebben, waarbij hij, desnoods onder het motto 'lex&#13;
dura, sed lex', een eenvoudige beslissing zou kunnen nemen. Maar ook de meer 'juridische' interpretatie&#13;
van de Pachtwet zal nooit voltooid kunnen zijn. Bepaalde vragen, zoals de rechtsgevolgen&#13;
van de niet ontvangen of niet afgehaalde aangetekende brief houdende pachtopzegging&#13;
en de vraag of een bedrijfsopvolger in de plaats kan worden gesteld als de pacht reeds is&#13;
geëindigd, blijven problemen opleveren en kunnen misschien niet afdoende worden beantwoord&#13;
zonder wetswijziging7. Bovendien blijkt de praktijk altijd nog in staat om nieuwe vragen op te&#13;
werpen en originele argumenten aan de bestaande toe te voegen. Daarom is de rust hierboven&#13;
slechts 'betrekkelijk' genoemd.&#13;
PACHT EN DE AGRARISCHE SECTOR&#13;
Het pachtrecht wordt, zoals gezegd, gekenmerkt door een grote mate van stabiliteit. Deze&#13;
stabiliteit is niet terug te vinden in de produktietak waar het functioneert. In de landbouw is eerder&#13;
sprake van stormachtige ontwikkelingen in techniek en produktiemethoden en van een voortdurende&#13;
herbezinning op politieke uitgangspunten. De aanvankelijk nationaal georiënteerde&#13;
landbouwpolitiek heeft er een Europese dimensie bijgekregen en de vroeger bestaande politiek van produktievergroting lijkt te hebben plaatsgemaakt voor een beleid gericht op beheersing van&#13;
die produktie. Daarbij is ook de bedreiging van het milieu door de florerende agrarische sector&#13;
een factor die steeds sterker de aandacht trekt. Resultaat van dit alles is, dat de Pachtwet als&#13;
agrarische regeling gezelschap heeft gekregen van talloze andere regelingen - goeddeels van&#13;
publiekrechtelijke aard - en dat het agrarisch recht niet meer als vanzelfsprekend met de pacht&#13;
wordt vereenzelvigd.&#13;
Uiteraard konden de ontwikkelingen in de landbouwsector niet geheel aan de pacht voorbijgaan.&#13;
De pachtrechter ziet zich steeds vaker geconfronteerd met de doorwerking van andere&#13;
agrarische regelingen in de pachtverhouding en kan het zich niet veroorloven onkundig te blijven&#13;
van regelingen als de Beschikking superheffing en de Meststoffenwet.8 Tot nu toe is het vrijwel&#13;
steeds mogelijk geweest de problemen met de bestaande regeling op te lossen; de wet is op&#13;
cruciale punten voldoende open geformuleerd om economische en landbouwpolitieke veranderingen&#13;
op te kunnen vangen. Slechts een enkele keer moest de wetgever te hulp komen,&#13;
bijvoorbeeld toen de louter agrarische doelstellingen van de Pachtwet zinvolle verpachting door&#13;
natuurbeschermingsinstellingen in de weg leken te staan.9 Meestal kan de rechtspraak eventuele&#13;
gewijzigde verhoudingen in de landbouw echter in haar beslissingen laten meewegen. Bij de&#13;
uitleg van de wet moet de toelichting soms als verouderd wijken.10 Op andere punten staat de wet&#13;
of de rechter het doordringen van de moderne landbouw in de pacht echter niet toe. Zo blijkt er&#13;
een opvallende voorkeur voor de boer die zijn grond zelf bewerkt en een duidelijke afkeer van&#13;
een 'onpersoonlijke' landbouw door rechtspersonen en managers als pachters.11&#13;
HET DILEMMA&#13;
De kern van de pacht betreft echter niet zozeer de agrarische sector, maar de verhouding tussen&#13;
twee partijen: degene die schaarse grond ter beschikking stelt enerzijds en degene die deze grond&#13;
wil gebruiken anderzijds. Een kwestie van vraag en aanbod met een ingebouwde belangentegenstelling.&#13;
De verpachter is gebaat bij een hoge pachtprijs en een eenvoudig te beëindigen gebruik,&#13;
de pachter daarentegen wil stabiliteit tegen een zo laag mogelijke vergoeding. Vooral vanwege&#13;
de ervaringen met een vrije pacht in het begin van deze eeuw heeft de pacht een sterk sociale&#13;
inslag gekregen. De wet staat in het teken van bescherming van de positie van de pachter zowel&#13;
in de te betalen prijs als in zijn bedrijfscontinuïteit. Voor de pachters een gelukkige zaak; ook de&#13;
landbouw - en de Nederlandse economie als geheel - is gebaat bij zo laag mogelijke produktiekosten.&#13;
De verpachters daarentegen zijn nooit blij geweest met de sterke bescherming van hun&#13;
contractspartners en hebben herhaaldelijk - zonder veel succes - voor versoepeling gepleit.12&#13;
Over de gerechtvaardigdheid van de sterke pachtersbescherming kan men van mening&#13;
verschillen. Men kan echter om één punt niet heen: een Pachtwet heeft geen zin zonder de&#13;
aanwezigheid van pachtovereenkomsten. Er moeten eigenaren zijn met een bereidheid, tot verpachten over te gaan. Reeds enkele decennia vertoont het pachtareaal een gestadige teruggang,&#13;
die in brede kring wordt opgevat als een teken, dat de bereidheid om te verpachten&#13;
terugloopt, reden waarom de Pachtwet structureel ten gunste van de verpachter moet worden&#13;
aangepast.13 Hoewel dergelijke geluiden al langer te horen waren laat het zich aanzien, dat er nu&#13;
daadwerkelijke veranderingen op komst zijn. Al te ver kunnen deze veranderingen echter niet&#13;
gaan; de praktijk heeft zich te zeer op de bestaande situatie ingesteld om radicale aanpassingen&#13;
mogelijk te maken zonder ingrijpende maatschappelijke gevolgen, die overheidssteun noodzakelijk&#13;
zouden maken. De thans voorgestelde weg - introductie van enige meer soepele pachtvormen&#13;
voor nieuwe verpachtingen - komt enigszins aan het verpachtersverlangen tegemoet zonder&#13;
bestaande pachtersbelangen aan te tasten.&#13;
Ook meer in het klein manifesteert zich de geschetste belangentegenstelling in het Pachtrecht.&#13;
De gebruiker zoekt de bescherming van de wet, de eigenaar probeert de verhouding buiten de wet&#13;
om te leiden ofte beëindigen. Menige procedure tussen pachter en verpachter staat in dit teken,&#13;
uitgesproken of onuitgesproken. De principiële belangentegenstelling in de pachtverhouding&#13;
zorgt voor een permanente onrust en leidt ertoe, dat de grenzen van de regeling steeds weer&#13;
worden verkend. Hoe rustig de pachtverhouding juridisch ook is, feitelijk is zij dat vaak&#13;
allerminst. Deze onrust is overigens niet nieuw, getuige de woorden van Maassen in 1949 over&#13;
de motieven tot het instellen van een ontbindingsvordering:&#13;
'Hoezeer, lang niet altijd, zulke klachten wel gegrond blijken, en ook in dat geval, mits belangrijk&#13;
genoeg voor het verkrijgen van ontbinding, gehonoreerd worden, kan ik mij niet aan de indruk&#13;
onttrekken, dat vaak de stoot tot het instellen der actie gegeven werd door het feit, dat de&#13;
verpachter zelf het gepachte weder ter beschikking wenste te hebben wegens te gering&#13;
rendement, behoefte aan uitbreiding van zijn bedrijf, wens het aan familieleden in gebruik te&#13;
geven en hij, waren deze omstandigheden niet aanwezig geweest, geen vordering zou hebben&#13;
ingesteld, al kon hij zich terecht beklagen.'&#13;
Natuurlijk heeft het inmiddels ontstane grote prijsverschil tussen verpachte en on verpachte&#13;
grond voor menig verpachter een sterke prikkel tot het instellen van dergelijke vorderingen&#13;
toegevoegd.&#13;
Men moet overigens niet denken, dat een 'oneigenlijk' beroep op bepalingen van de Pachtwet&#13;
altijd door de verpachter wordt gedaan. Het pachtrecht heeft altijd geworsteld met gevallen van&#13;
woordbreuk door pachters, die zich tegenover de verpachter bijzonder meegaand betoonden in&#13;
het meewerken aan een korte duur van de pacht en/of een te hoge pachtprijs waarna zij vervolgens&#13;
de bescherming van de wet zochten. Kwam het initiatief tot het sluiten van de overeenkomst van&#13;
de zijde van de verpachter, dan kan hij dat alleen zichzelf verwijten; dat de pachter in deze situatie&#13;
beschermd wordt is juist de bedoeling van de wetgever geweest bij het ontwerpen van een&#13;
pachtwet. Anders kan het zijn, als de pachter hem ertoe heeft bewogen land af te staan waar hij&#13;
dit eigenlijk niet van plan was; een dergelijke handelwijze heeft iets onfatsoenlijks in zich. Zo&#13;
moet het wel een bijzonder kwalijke pachter zijn geweest die de grondkamer Utrecht in 1951 de&#13;
overweging ontlokte, dat hij 'zeer wel de kunst verstaat om wettelijke regelingen in zijn voordeel&#13;
uit te buiten en in dit opzicht zelfs een zekere vermaardheid geniet' en dat'(...) het Pachtbesluit&#13;
er naar streeft om de pachter (...) te beschermen, doch dat bij de pachtovereenkomsten, welke met&#13;
R. zijn tot stand gekomen, veeleer de verpachters in bescherming dienden te worden genomen (....)'.14 Veel medelijden hoeft men dan nog niet te hebben met de verpachter die alleen een te hoge&#13;
pachtprijs misloopt. Als het echter om de duur gaat, kan dit anders liggen. Zeker als er sprake is&#13;
van een overeenkomst voor een niet bepaalde maar als kort bedoelde tijd aangegaan, lijkt er reden&#13;
om tegenover de verpachter enige coulance te betrachten. Men komt hem thans in zeer beperkte&#13;
mate bij de toetsing van de pachtovereenkomst tegemoet, bijvoorbeeld als hij de pachter slechts&#13;
tijdelijk heeft willen helpen. Dan wordt soms de overeenkomst vernietigd omdat haar voortbestaan&#13;
in strijd met de algemene belangen van de landbouw zou zijn.&#13;
Heida heeft gewezen op de bezwaren van deze noodgreep en hier toepassing van de goede&#13;
trouw bepleit.15 Brunner is hem bijgevallen.16 Uit het feit dat op grote schaal niet getoetste&#13;
overeenkomsten voorkomen en deze - inclusief nietige bedingen - conform de afspraak worden&#13;
uitgevoerd, zou men kunnen afleiden dat ook landbouwers zelf geen pachtbescherming wensen&#13;
als die door woordbreuk moet worden afgedwongen.&#13;
DE PACHTRECHTSPRAAK.&#13;
Een zeer bijzonder aspect van de pacht is gelegen in haar eigen rechtspraak door pachtkamers&#13;
van de kantongerechten met beroep op de pachtkamer van het Gerechtshof te Arnhem. Eigen aan&#13;
de pachtrechtspraak is ook de deelname van deskundigen die extra aandacht voor de landbouwkundige&#13;
aspecten van de zaken en een minder juridisch getinte blik op de belangen van partijen&#13;
inbrengen. De concentratie bij één beroepsinstantie is efficiënt en voorkomt ongelijkheid.&#13;
Opvallend bij de pachtrechtspraak is het ontbreken van cassatie (art. 134 Pw). Vanzelfsprekend&#13;
is dit niet. Hoewel het pachtrecht op vele punten nauw verweven is met feitelijke agrarische&#13;
elementen, zijn er toch genoeg aanrakingspunten met het algemene privaatrecht. Zo zijn de&#13;
algemene bepalingen uit het BW over de (on)geldigheid en uitlegging van overeenkomsten en&#13;
grote delen van het Wetboek van Burgerlijke Rechtsvordering ook bij de pacht van toepassing;&#13;
dit zou pleiten voor de mogelijkheid van cassatie. Een echte bedreiging voor de rechtseenheid&#13;
is een en ander overigens niet zozeer, want het Arnhemse hof lijkt de Hoge Raad te volgen waar&#13;
het algemene privaatrechtelijke vragen betreft. En ook als de Hoge Raad de Pachtwet uitlegt&#13;
pleegt het hof zich - hoewel niet altijd van harte - bij die uitleg aan te sluiten.17 Niettemin zijn&#13;
er wel argumenten voor cassatie in pachtzaken aan te voeren. Heida heeft er meerdere genoemd.18&#13;
Voor de mogelijkheid van cassatie pleit voorts, dat het in de huidige situatie nooit geheel zeker&#13;
is wat de rechtspraak van de Hoge Raad precies voor het pachtrecht betekent.19 Een duidelijke&#13;
koppeling zou dit probleem opheffen. Een factor blijft ook, dat een uitspraak van een gerechtshof&#13;
toch minder gezag lijkt te hebben en als minder definitief wordt ervaren dan een uitspraak van&#13;
de Hoge Raad. De mogelijkheid van cassatie - desnoods in het belang der wet20 - zou als&#13;
bijkomend voordeel hebben, dat de kennisneming van het pachtrecht door niet-specialisten&#13;
bevorderd wordt. Voor bijvoorbeeld het huurrecht kan een blik op het pachtrecht zeker&#13;
verhelderend werken en ook overigens komt in het pachtrecht veel algemeen privaatrecht aan&#13;
bod.21 Het is de vraag, of de geplande opneming van de pacht in het NBW op dit punt gevolgen zal&#13;
hebben, aangezien het pachtprocesrecht dan in het Wetboek van Burgerlijke Rechtsvordering zal&#13;
belanden en een nauwere inhoudelijke afstemming tussen pacht en huur voor de hand ligt. Ook&#13;
is het de vraag, wat de op handen zijnde herziening van de rechterlijke organisatie voor de&#13;
pachtrechtspraak voor consequenties zal hebben.&#13;
Inhoudelijk is de pachtrechtspraak - in ieder geval voor zover gepubliceerd - van een grote&#13;
consistentie. Meerdere beslissingen uit de jaren veertig en vijftig hebben ook nu nog gelding.&#13;
Ondanks dat ziet men vaak, dat de hoogste pachtrechter meerdere malen - soms kort achtereen&#13;
- eenzelfde vraag voorgelegd krijgt.22 Gelukkig voor de partij die in beroep gaat is een verschil&#13;
in uitkomst niet op voorhand uitgesloten.23&#13;
Het is moeilijk om in de rechtspraak van het Hof koerswijzigingen te ontdekken buiten de meer&#13;
algemene juridische ontwikkelingen als deformalisering in het procesrecht e.d. en het nadrukkelijk&#13;
omgaan ten aanzien van een bepaalde (rechts)vraag. Men moet dit soort kenteringen&#13;
vooral zoeken in de op feitelijke situaties toegesneden regels en dan is aan een zekere mate van&#13;
speculatie niet te ontkomen. Niettemin zijn wel enkele verschuivingen te signaleren.&#13;
De wens van de verpachter om verlenging tegen te gaan met het oog op pachtvrije verkoop&#13;
heeft de pachtrechter altijd voor problemen gesteld. De wet schrijft hier een beslissing naar&#13;
billijkheid voor, een eenvoudig in de wet op te nemen maar moeilijk toe te passen criterium. Dit&#13;
blijkt wel uit het feit, dat vrijwel iedere poging om deze beslissing naar billijkheid meer te laten&#13;
inhouden dan een concrete belangenafweging op bezwaren stuit. Aanvankelijk werd ook een&#13;
loutere belangenafweging toegepast24, maar aan het einde van de jaren vijftig sprak het hof enkele&#13;
malen als zijn oordeel uit, dat de verpachter pachtvrij mocht verkopen omdat de pachter niet&#13;
bereid was gebleken het gepachte tegen de (toenmalige) maximumprijs te kopen en de verpachter&#13;
bij vervreemding in verpachte staat een lagere prijs zou krijgen.25 Dit had met een belangenafweging&#13;
weinig meer te maken, tenzij men zou stellen dat het belang van de pachter kennelijk&#13;
gering was, getuige zijn onwil om de grond te kopen. Maar dan had men ook diens mogelijkheid&#13;
om de aankoop te financieren in de overweging moeten betrekken. Hoe dan ook, het standpunt&#13;
van het hof werd bij de sterke stijging van de koopprijzen voor onverpacht land na het einde van&#13;
de prijsbeheersing bij vervreemding van landbouwgronden onhoudbaar. Men kon moeilijk van&#13;
een pachter vergen dat hij voor de pachtvrije waarde zou kopen, want zijn voorkeursrecht gaf&#13;
hem - indien de verpachter wilde verkopen - recht op verkrijging tegen de veel lagere verpachte&#13;
waarde. En waarom zou een verpachter na weigering door de pachter om voor de verpachte&#13;
waarde te kopen, de grond vervolgens pachtvrij aan een derde mogen verkopen? Dit zou&#13;
bovendien niet aansluiten bij art. 43 Pw, dat de pachter tegen de opvolgende verpachter bescherming&#13;
verleent. In 1966 kwam het hof dan ook van zijn standpunt terug26, hoewel ook nadien de&#13;
bereidheid tot koop van de pachter zo nu en dan in de belangenafweging opdook.27 Sindsdien is&#13;
de belangenafweging bij voorgenomen verkoop door de verpachter betrekkelijk sober gebleven.&#13;
In de billijkheidstoetsing bij verlenging zijn ook andere opmerkelijke koerswijzigingen van&#13;
het hof te vinden. Zo werd in 1963 als uitgangspunt van de verlengingsregeling gezien, dat de eenmaal door de verpachter aangegane pachtverhouding voortduurt zolang niet een bijzonder&#13;
belang van de verpachter beëindiging daarvan eist.28 Sterk op de hand van de pachter dus.&#13;
Ongeveer tien jaren geleden overwoog het hof daarentegen, dat de strekking van art. 41 Pw&#13;
meebrengt, dat bij afweging van gelijksoortige belangen het belang van de verpachter voorgaat,&#13;
terwijl bij afweging tussen ideële en landbouwkundige belangen naar de strekking van de&#13;
Pachtwet in beginsel de laatstgenoemde overwegen.29 Hier treft men een verpachters vriendelijker&#13;
en op bescherming van de landbouw gerichte sfeer aan. Beide pogingen om de billijkheid in&#13;
algemene regels te vatten zijn door Brunner terecht bekritiseerd30 en herhaling of navolging van&#13;
deze regels treft men in latere uitspraken niet aan.&#13;
Ook in algemene zin kan men een zekere koerswijziging in de jurisprudentie onderkennen,&#13;
namelijk dat deze wat minder naar bescherming van de gebruiker tendeert dan voorheen. Ik meen&#13;
deze tendens op meerdere plaatsen te bespeuren: op het gebied van het al dan niet aanwezig zijn&#13;
van pacht31, bij de ontbinding van de pachtovereenkomst wegens wanprestatie32 en bij de&#13;
behandeling van het verlengingsverzoek.33&#13;
SLOT&#13;
De toekomst zal voor de pacht ongetwijfeld de nodige veranderingen brengen, zowel in juridisch&#13;
opzicht als in politieke inhoud. Om met het laatste te beginnen: in de Structuurnota Landbouw&#13;
zijn twee nieuwe pachtvormen aangekondigd die, als zij ongeschonden de eindstreep halen,&#13;
ongetwijfeld in sterke mate de toekomst van de pacht zullen gaan bepalen. Denkbaar is dat deze&#13;
nieuwe en liberale pachtvormen voor los land met hun beperkte duur en vrije pachtprijs de&#13;
'gewone' (hoeve)pacht zullen gaan verdringen of de noodzaak tot verdere aanpassingen zullen&#13;
scheppen. Misschien wordt zelfs de aanzet gegeven voor een geheel nieuw pachtstelsel, waarin&#13;
uiteindelijk het sociale element op de achtergrond raakt en de pacht dienst gaat doen als een&#13;
middel tot tijdelijke bedrijfsuitbreiding voor eigengeërfde boeren.&#13;
Ook ligt het in de rede, dat er aan de pachtprijsberekening zal worden gesleuteld; dit is&#13;
eveneens aangekondigd. Wil men de grondslag van de pachtprijsbeheersing wijzigen, bijvoorbeeld&#13;
door uit te gaan van het rendement van de verpachter, dan zal men ook de wet moeten&#13;
wijzigen, nu deze aanhaakt bij de bedrijfsuitkomsten van de pachter. Of, hoe en wanneer de&#13;
huidige politieke voornemens ten aanzien van de pacht in concrete wetsontwerpen zullen worden&#13;
verwoord is echter onduidelijk.&#13;
Minder speculatief hoeft men te zijn over het aanhangige voorstel tot wijziging van de&#13;
Natuurbeschermingswet en de Pachtwet, waarin de Pachtwet wordt aangepast aan de eisen van&#13;
natuurbeheer, o.a. door een anderssoortige toetsing van pachtovereenkomsten met betrekking tot&#13;
grond in reservaats- en beheersgebieden.34 Zeer onzeker is daarentegen weer het lot van de tot&#13;
stand gekomen maar niet ingevoerde wijziging van de Pachtwet in het kader van de Wet agrarisch grondverkeer. Het alsnog invoeren van deze wijziging in de aangenomen vorm lijkt nagenoeg&#13;
uitgesloten.35&#13;
In meer technisch-juridisch opzicht staan eveneens de nodige veranderingen voor de deur. De&#13;
in 1992 in werking tredende Invoeringswet van de boeken 3, 5 en 6 NBW zal voornamelijk&#13;
terminologische wijzigingen teweeg brengen, maar de opneming van de pachtovereenkomst in&#13;
Boek 7 NBW moet meer om het lijf hebben: een splitsing in materieel recht en procesrecht, een&#13;
toenadering tot de huur en wellicht enkele noodzakelijke technische aanpassingen. Ook de&#13;
herziening van de rechterlijke organisatie zal bij de pachtrechtspraak wijzigingen teweeg kunnen&#13;
brengen. Daarnaast blijven er altijd kleinere veranderingen naar aanleiding van wijzigingen in&#13;
andere wetten, zoals bijvoorbeeld de nieuwe Waterschapswet en de wijziging van de civiele kantongerechtsprocedure.&#13;
36&#13;
De Pachtwet heeft zich gedurende lange tijd staande gehouden ondanks een groeiend financieel&#13;
spanningsveld tussen de subjecten waarop deze wet betrekking heeft en grote veranderingen in&#13;
de agrarische bedrijfstak en de landbouwpolitiek. Het ziet ernaar uit, dat de komende tijd de&#13;
onrust rond de pacht zal gaan doordringen in de pacht. Het lijkt dan ook onwaarschijnlijk, dat men&#13;
op dit rechtsterrein in het jaar 2000 zal kunnen terugzien op tien jaren die in juridisch opzicht even&#13;
rustig zijn als de decennia vóór 1990 zijn geweest.</content><legacyfootnotes>1. De Pacht 1958, blz. 133.&#13;
2. Zie ook het interview met Houwing in Agrarisch Recht 1986, blz. 359.&#13;
3. Wet van 29 november 1962, S. 514 (invoeging voorkeursrecht) en Wet van 28 juni 1984, S. 388 (o.m. leef&#13;
tijdsgrens van 65 jaar).&#13;
4. Vanuit het Arnhemse hof is hier ook met regelmaat op gewezen. Zie bijv. De Pacht 1948, blz. 354, 1959, blz.&#13;
2/3, 1963, blz. 295 en 1971, blz. 134. Zie verder het aan de nagedachtenis van Houwing gewijde nummer van&#13;
Agrarisch Recht (juli 1986), in het bijzonder de bijdrage van G.I.M. Knottnerus (blz. 372 e.v.).&#13;
5. Dit kan natuurlijk mede zijn oorzaak vinden in andere factoren, zoals de persoon van de auteurs. Zie bijv.&#13;
de bespreking van Asser-(Van Andel-) Brunner door J. Rombach (Agrarisch Recht blz. 317 e.v.), die schrijft&#13;
dat "het werk van Brunner -mij althans- wat minder prikkelt tot tegenspraak, maar ook wat minder sociaal&#13;
bewogen, wat afstandelijker aandoet dan dat van Van Andel".&#13;
6. Bijvoorbeeld de uitspraken opgenomen in Agarisch Recht onder de nummers 4198, 4259 en 4348 over de&#13;
interpretatie van art. 45; nr. 4002 over de aan de in art. 38a lid 2 genoemde persoon te stellen eisen; nr. 4070&#13;
over de kennisgeving van niet verdere verlenging; nrs. 4000 en 4001 over de medepachter.&#13;
7. Zie over deze vragen Houwing nrs. 437 en 429a alsmede Asser-Brunner nrs. 101 en 146A.&#13;
8. Bekende vragen zijn, of het de pachter vrijstaat om het hem toegekende melkquotum te vervreemden, welke&#13;
rol het lot van melk- en mestquota moet spelen in de verlengingsprocedure bij voorgenomen eigen gebruik door&#13;
de verpachter, hoe het melkquotum bij het voorkeursrecht moet worden gewaardeerd en of het lot van het mestquotum&#13;
reden mag zijn om een korte duur goed te keuren.&#13;
9. Zie wetsontwerp 20617 tot wijziging van de Natuurbeschermingswet en de Pachtwet. 10. Zie vooral Hof Arnhem 22 maart 1982, Agr R 1983, 3593 inzake het begrip overwegende betekenis (art.&#13;
41 Pw).&#13;
11. Zo is persoonlijk gebruik een verplichting van de pachter; hij mag het gebruik niet geheel aan bedrijfsleiders&#13;
e.d. overlaten (vgl. Houwing nr. 372). Zie ook Hof Arnhem 29 januari 1979, P 1979, 3419, waar het hof in het&#13;
kader van een verlengingsprocedure stelde dat de pachter die onvoldoende bij de bedrijfsvoering betrokken&#13;
was en (nagenoeg) alle werkzaamheden liet uitvoeren door loonwerkers de bescherming van de Pachtwet niet&#13;
nodig had. Dergelijke pachters zullen ook niet voor indeplaatsstelling in aanmerking komen. Inbreng van het&#13;
pachtrecht in een BV is niet toegestaan (vgl. Hof Arnhem 24 juni 1983, Agr R 1984, 3787) en de rechtspraak&#13;
heeft aan de duur van de pachtverhouding met een rechtspersoon beperkingen gesteld (Hof Arnhem 24 mei&#13;
1989, Agr R 1990, 4314). Zie over de geringe verbondenheid van de pacht met de landbouwonderneming&#13;
voorts Heida, afscheidsrede Nijmegen 1990.&#13;
12. De weinige aanpassingen in hun voordeel zijn bovendien traag tot stand gekomen. Zo was de problematiek&#13;
van de 65-jarige pachter reeds in 1969 in studie, getuige een voorontwerp, gepubliceerd in De Pacht 1969, blz.&#13;
34 e.v.&#13;
13. Zie hierover o.m. Heisterkamp, oratie Groningen 1988, Houwing nr. 39b en Asser-Brunner nrs 6A e.v., alle&#13;
met verwijzing naar verdere literatuur. Ter relativering wijst men soms ook op andere factoren, zoals de&#13;
onttrekking van grond aan de landbouw, de afname van verpachting in familie-kring ten gevolge van de&#13;
toegenomen populariteit van de maatschap bij bedrijfsopvolging, de terugtred van de overheid als verpachter&#13;
in het kader van de privatiseringspolitiek en de betrekkelijk grote stabiliteit van verpachting door beleggers.&#13;
14. GK Utrecht 22 februari 1951, P. 1951, 1319. De grondkamer oordeelde de handelwijze van de pachter (het&#13;
bieden van zeer hoge bedragen aan "kleine eigenaren, die het financieel moeilijk hebben" met de bedoeling&#13;
"om door misbruik van de pachtwetgeving dit land blijvend en tegen normale prijs in gebruik te houden") in&#13;
strijd met algemene landbouwbelangen, mede omdat hierdoor de eerbied voor de pachtwetgeving verminderde&#13;
en het gezag van de grondkamers werd ondermijnd.&#13;
15. Bijdrage De Haan-bundel (Rechtsvorming in de sociale rechtsstaat), blz. 101 e.v. en RM Themis 1987, blz.&#13;
508. Vgl. ook Asser-Brunner nr. 6F en Houwing nrs. 95 en 288. Zie over deze aanpak reeds Maassen, De Pacht&#13;
1949 blz. 37.&#13;
16. Asser-Brunner nr. 6F.&#13;
17. Hof Arnhem 16 december 1985, Agr R 1987, 4079 n.a.v. HR 8 april 1983, NJ 1984, 159.&#13;
18. Oratie Nijmegen 1980, blz. 7 e.v.&#13;
19. Dit geldt bijvoorbeeld bij de rechtspraak over melkquota in pachtverhoudingen (HR 13 oktober 1989, NJ&#13;
1990, 5 en HR 31 mei 1989, BNB 1989/235 tegenover een groot aantal uitspraken van het hof; zie Houwing&#13;
nr. 373). Vgl. ook HR 10 augustus 1990, RvdW 1990, 149 en HR 22 juli 1976, NJ 1977, 6 met de uitspraken&#13;
van het hof inzake art. 36 lid 2 Pw.&#13;
20. Voorgesteld door Heida t.a.p.&#13;
21. Men denke bijvoorbeeld aan de vele vragen over pluraliteit van contractspartijen die zich bij pacht&#13;
voordoen, de toepassing van de regel van art. 3: 37 lid 3 NBW bij de pachtopzegging, de problematiek van de&#13;
gemengde overeenkomsten, de vraag of bij schending van het voorkeursrecht een actie uit onrechtmatige daad&#13;
tegen de verkrijger mogelijk is, enz.&#13;
22. Zie hierover Leemans, De Pacht 1971, blz. 136.&#13;
23. Twee markante voorbeelden van snel omgaan in bijna identieke feitelijke situaties: bij beschikking van 13&#13;
september 1982 (te kennen uit M.M. Ten Hoopen, Agr R 1986, blz. 58) kwam het Hof terug op een beschik&#13;
king van 14 juli 1980, P. 1981, 3488 en bij arrest van 27 december 1976, Agr R 1988, 4093 keerde het hof een&#13;
arrest van 26 mei 1975, P 1976, 3284 de rug toe.&#13;
24. Zie bijv. Hof Arnhem 23 augustus 1943, P. 1944/45, 636, waar het belang van de verpachter bij verkoop&#13;
van een gedeelte van zijn bezittingen de doorslag gaf en het hof overwoog: "...al zou (de verpachter) ook de&#13;
huizen en verdere eigendommen hebben welke (de pachter) hem toeschrijft, het voor de hand ligt dat in de&#13;
eerste plaats voor realisatie in aanmerking komen die eigendommen welke het slechtste rendement geven..."&#13;
Een overweging, die men heden ten dage niet snel zal aantreffen!&#13;
25. Hof Arnhem 4 november 1958, P. 1958, 1995 en 12 februari 1959, p. 1959, 2018. De koopprijs van&#13;
landbouwgrond was destijds beheerst door de Wet Vervreemding Landbouwgronden.&#13;
26. Hof Arnhem 2 augustus 1966, P. 1966, 2664.&#13;
27. Hof Arnhem 28 december 1970, P. 1971, 3034 (geweigerd te kopen voor f.5400,-); 22 november 1971, P.&#13;
1972, 3100 (bereid te kopen voor grondkamerprijs).&#13;
28. Hof Arnhem 11 april 1963, P. 1963, 2374.&#13;
29. Hof Arnhem 16 januari 1981, Agr R 1982, 3525 en 14 maart 1983, Agr R 1983, 3681.&#13;
30. Zie Asser-Brunner no. 115 die terecht betoogt, dat billijkheid van geval tot geval moet worden bezien.&#13;
31. Uitspraken als die van 25 juli 1988, Agr R 1989, 4266, 23 januari 1989, Agr R 1989, 4278, 14 november&#13;
1988, Agr R 1989, 4269 en vooral 2 april 1990, Agr R 1990, 4380 getuigen van meer begrip voor de positie&#13;
van de verpachter dan sommige oudere.&#13;
32. Men treft de laatste jaren in de gepubliceerde jurisprudentie bijna uitsluitend gevallen&#13;
aan, waar de vordering tot ontbinding wegens slecht landgebruik wordt toegewezen. In soortgelijke zin Asser-&#13;
Brunner nr. 94.&#13;
33. Bijv. door het verruimen van het begrip "overwegende betekenis" (art. 41 Pw) in Hof Arnhem 22 maart&#13;
1982, Agr R 1983, 3593 en door het veelvuldiger afwijzen van verlenging ondanks afwezigheid van een&#13;
"bijzonder belang" van de verpachter als bedoeld in Hof Arnhem 11 april 1963, P. 1963, 2374 (zie boven, noot&#13;
28). Zie Hof Arnhem 29 mei 1989, Agr R 1990, 4314; 29 november 1989, Agr R 1990, 4347; 15 januari 1990,&#13;
Agr R 1990, 4366; 14 maart 1990, Agr R 1990, 4382. In al deze gevallen was het belang van de pachter gering&#13;
of onvoldoende aangetoond.&#13;
34. Wetsontwerp 20617.&#13;
35. Wet van 26 maart 1981, Stb. 248. De wet, ook het pachtrechtelijke gedeelte ervan, heeft veel kritiek&#13;
geoogst. Zie over het pachtgedeelte vooral Houwing, De Pacht 1981 blz. 427 e.v. en Rombach, Agr R 1983,&#13;
blz. 72 e.v. Enkele wat van de kern van de wet losstaande wijzigingen worden nu evenmin ingevoerd (zoals&#13;
de verplichte goedkeuring van de korte duur bij verpachting door het BBL, de uitzondering van het&#13;
voorkeursrecht voor verpachte delen van landgoederen en de inbreng van deskundigheid op het gebied van na&#13;
tuurbescherming in de grondkamers. De laatste wijziging -van art. 74 lid 4 PW- zou ook thans zin kunnen&#13;
hebben met het oog op de reeds genoemde wijziging van de Natuurbeschermingswet en de Pachtwet).&#13;
36. Wetsontwerpen 19 995 en 19 976. In het laatste ontwerp wordt voorgesteld art. 132 tweede zin alsmede art.&#13;
137 en 138 Pw te schrappen, waarmee de rechtsingang gewijzigd wordt.</legacyfootnotes><footnotes><footnote/></footnotes><auteurs>Prof. mr. A.H.T. Heisterkamp</auteurs><published>1990-12-01 00:00:00</published><modified>1990-12-01 00:00:00</modified><editiondate>1990-12-01</editiondate><htmlpath>https://denhollander.info/artikel/6234</htmlpath></article>
</articles></edition>