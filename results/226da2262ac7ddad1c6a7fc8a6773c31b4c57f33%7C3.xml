<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2001</searchword><id>5618</id><udhid>UDH:TvAR/5618</udhid><titel>De Reconstructiewet concentratiegebieden en het Europees Plattelandsontwikkelingsbeleid. Preadvies Vereniging voor Agrarisch Recht</titel><searchwords><searchword>TvAR 4/2001</searchword><searchword>UDH:TvAR/5618</searchword></searchwords><attachments><attachment><name>2001_nr 4_Artikel_Beekhuizen.pdf</name><extention>pdf</extention><url>https://denhollander.info/download/5550/ci</url></attachment></attachments><inleiding>1. Inleiding&#13;
In dit preadvies staat de vraag centraal welke de relatie is tussen de Reconstructiewet&#13;
concentratiegebieden1 en het Europese plattelandsontwikkelingsbeleid. Alvorens&#13;
deze vraag kan worden beantwoord, wordt allereerst ten algemene ingegaan op de&#13;
Reconstructiewet. De bespreking van de Reconstructiewet is globaal gehouden, aangezien&#13;
op onderdelen nader zal worden ingegaan in andere preadviezen; bovendien is&#13;
het wetsvoorstel al eens uitgebreid besproken in Agrarisch Recht.2 Vervolgens wordt&#13;
ingegaan op de achtergronden van het nieuwe Europese beleid voor plattelandsontwikkeling&#13;
en op de daarvoor door de Raad van Ministers vastgestelde verordening,&#13;
alsmede op de Nederlandse invulling daarvan in het zogenoemde Plattelandsontwikkelingsprogramma&#13;
(POP) Nederland. Hierna tenslotte worden de Reconstructiewet&#13;
en het Europese plattelandsbeleid in hun onderling verband bezien.</inleiding><content>2. De Reconstructiewet - Algemeen&#13;
De hoofddoelstelling van de Reconstructiewet is te vinden in artikel 4: de reconstructie&#13;
is gericht op de bevordering van een goede ruimtelijke structuur van de concentratiegebieden,&#13;
in het bijzonder met betrekking tot landbouw, natuur, bos, landschap,&#13;
recreatie, water, milieu en infrastructuur, alsmede op de verbetering van een goed&#13;
woon-, werk- en leefklimaat en van de economische structuur.&#13;
Blijkens hoofdstuk 2 van de memorie van toelichting wordt een integrale aanpak&#13;
nagestreefd van de problemen waarmee de concentratiegebieden te kampen hebben&#13;
op terreinen als veterinaire kwetsbaarheid, milieu, natuur, water, bos en landschap, en&#13;
die alle te maken hebben met de grote concentraties van intensieve veehouderijen die&#13;
in deze gebieden voorkomen. De Reconstructiewet is een inrichtingswet: door een gewijzigde ruimtelijke inrichting van de concentratiegebieden wordt met reconstructie&#13;
enerzijds een kwaliteitsimpuls nagestreefd voor onder meer natuur, bos, landschap,&#13;
water en milieu, terwijl anderzijds duurzame ontwikkelingsmogelijkheden&#13;
moeten worden geschapen voor de ontwikkeling van de landbouw. De herstructurering&#13;
van de intensieve veehouderij in het kader van het mestbeleid is daarbij een&#13;
belangrijke katalysator: beslissingen van ondernemers in het licht van de herstructurering&#13;
van de veehouderij, om hun bedrijf te beëindigen, om te specialiseren, uit te&#13;
breiden dan wel om neventakken op te zetten, bieden de voor de reconstructie noodzakelijke&#13;
dynamiek in de veehouderijsector. Dergelijke ondernemersbeslissingen&#13;
sporen evenwel niet steeds met de meest gewenste ontwikkeling van het gebied waar&#13;
de bedrijven in kwestie liggen. Met andere woorden: er is een ruimtelijke sturing van&#13;
de dynamiek in de veehouderij noodzakelijk om afbouw enerzijds en uitbreiding&#13;
anderzijds op de juiste plaats te krijgen. Reconstructie is de sleutel in deze ruimtelijke&#13;
legpuzzel.&#13;
De Reconstructiewet kent aan de provinciale besturen een belangrijke centrale rol&#13;
toe bij de voorbereiding en de uitvoering van de reconstructie. Zo zijn provinciale&#13;
staten, binnen door het Rijk vastgestelde randvoorwaarden, zoals die in de bijlage bij&#13;
het wetsvoorstel zijn opgenomen (de zgn. ‘Rijksuitgangspunten’), en met inachtneming&#13;
van de op basis van artikel 10 van het wetsvoorstel nader tussen Rijk en&#13;
provincies overeen te komen beleidsprioriteiten, belast met de vaststelling van reconstructieplannen,&#13;
en zijn gedeputeerde staten - tenzij uitdrukkelijk anders is bepaald -&#13;
belast met de uitvoering van de reconstructieplannen. Zowel bij de voorbereiding van&#13;
een reconstructieplan als bij de uitvoering daarvan wordt het provinciebestuur bijgestaan&#13;
door een reconstructiecommissie (zie de art. 6 en 7 van het wetsvoorstel). De&#13;
reconstructiecommissie geldt als provinciale commissie in de zin van hoofdstuk V&#13;
van de Provinciewet en kan, op de voet van de artikelen 81 en 82 van die wet, desgewenst&#13;
ook worden belast met taken en bevoegdheden die volgens de Reconstructiewet&#13;
aan PS, onderscheidenlijk GS zijn toegedeeld.&#13;
Naast voorschriften inzake de planvormingsprocedure en omtrent de inhoud van&#13;
reconstructieplannen kent de Reconstructiewet een aantal voorzieningen ter bevordering&#13;
van een voortvarende uitvoering van de reconstructie, zoals bepalingen ter&#13;
onderlinge afstemming van het reconstructieplan en gemeentelijke bestemmingsplannen&#13;
(art. 27), en bepalingen omtrent de coördinatie van besluiten in het kader van de&#13;
uitvoering van de reconstructie (art. 39-43). De Reconstructiewet kent voorts typische&#13;
‘inrichtingsbepalingen’ die we ook - zij het niet steeds in de vorm zoals we deze&#13;
in de Reconstructiewet tegenkomen - kennen uit de Landinrichtingswet en bijzondere&#13;
inrichtingswetten als de Reconstructiewet Midden-Delfland en de Herinrichtingswet&#13;
Oost-Groningen en de Gronings-Drentse Veenkoloniën. Ik doel hier onder meer&#13;
op de regelingen inzake toewijzing van eigendom, beheer en onderhoud van openbare&#13;
voorzieningen (art. 19-24) en herverkaveling (art. 49 e.v.).&#13;
Daarnaast bevat het wetsvoorstel nog een titel over de programmering van de uitvoering&#13;
van reconstructieplannen (art. 31-35), waarop ik in §6 nog terugkom. 3. De achtergronden van de Kaderverordening Plattelandsontwikkeling -&#13;
hervorming van het Gemeenschappelijk Landbouwbeleid en het&#13;
Structuurbeleid&#13;
De Commissie van de Europese Gemeenschappen presenteerde in 1997 onder de titel&#13;
‘Agenda 2000’ een pakket voorstellen over de financiering van de Europese Unie&#13;
tussen 2000 en 2006. Dit in het licht van de te verwachten toetreding van een groot&#13;
aantal nieuwe lidstaten. Na moeizame besprekingen in de Raad van Ministers werd&#13;
tijdens de top in Berlijn (maart 1999) een akkoord op hoofdlijnen bereikt. Daarmee&#13;
was de zaak nog niet beklonken, immers het Europees Parlement moest als begrotingsautoriteit&#13;
ook nog zijn zegje hierover doen. Uiteindelijk werd op 6 mei 1999 een&#13;
interinstitutioneel akkoord afgesloten tussen de Raad, de Commissie en het Parlement,&#13;
waarin de zogenaamde ‘financiële perspectieven’ voor de periode 2000-2006&#13;
zijn vastgelegd.3 Deze perspectieven omvatten zeven hoofdrubrieken: landbouw,&#13;
structurele maatregelen, intern beleid, extern beleid, administratie, reserves en pretoetredingssteun.&#13;
Landbouw en structurele maatregelen blijven ook in de periode 2000-2006 verreweg&#13;
de grootste uitgavenposten van de Gemeenschap. Ter illustratie: voor het jaar&#13;
2000 is voor landbouw bijna 41 miljard euro aan uitgaven voorzien, en voor de structuurfondsen&#13;
ruim 32 miljard euro. Daartegen steken de ramingen voor datzelfde jaar&#13;
voor de rubriek intern beleid (o.m. milieu, onderzoek, onderwijs, transeuropese netwerken&#13;
en maatregelen voor het MKB) resp. pre-toetredingssteun van resp. bijna 6&#13;
miljard en ruim 3 miljard euro toch wel duidelijk af.&#13;
Het interinstitutionele akkoord, waarin de financiële ruimte voor de Structuurfondsen&#13;
voor de komende jaren is vastgelegd, maakte de weg vrij voor de inhoudelijke&#13;
hervorming van de Europese fondsen, zoals die door de Commissie in Agenda&#13;
2000 werd geschetst. De nieuwe verordeningen, waarbij de taken en middelen van de&#13;
structuurfondsen opnieuw worden vastgelegd, werden door de Raad van Ministers&#13;
vastgesteld op 21 juni 1999.4 Met de inhoudelijke hervormingen is een concentratie&#13;
van de inzet van de voor het EG-structuurbeleid beschikbare middelen gerealiseerd.&#13;
Dit is in de eerste plaats verwezenlijkt door het terugbrengen van het aantal doelstellingen:&#13;
in plaats van de 7 doelstellingen die onder het vorige regime waren geformuleerd,&#13;
zijn thans 3 doelstellingen vastgesteld: hulp voor regio’s met een ontwikkelingsachterstand&#13;
(doelstelling 1), hulp aan regio’s die in structurele moeilijkheden&#13;
verkeren (doelstelling 2) en steun voor onderwijs, opleiding en werkgelegenheid&#13;
(doelstelling 3). Een verdere concentratie is bereikt door te bepalen dat de gebieden waarop deze&#13;
doelstellingen van toepassing zijn, voor de doelstellingen 1 en 2 gelimiteerd zijn tot&#13;
22,2%, respectievelijk 18% van de bevolking van de Gemeenschap, terwijl tegelijkertijd&#13;
69,7% resp. 11,5% van het totale budget voor deze doelstellingen is bestemd.&#13;
Werd de hervorming van het algemene structuurbeleid van de Gemeenschap al op&#13;
21 juni 1999, dus zo’n 6 weken na het interinstitutioneel akkoord, formeel bekrachtigd,&#13;
de Raad van Landbouwministers was nog vlotter: al op 17 mei 1999, 11 dagen na&#13;
het interinstitutioneel akkoord werd de door de Commissie in Agenda 2000 voorgestelde&#13;
heroriëntatie van het gemeenschappelijk landbouwbeleid een feit. Een&#13;
heroriëntatie, die – aldus de Commissie – noodzakelijk was onder meer vanwege de&#13;
toenemende liberalisering van de wereldhandel, het risico van nieuwe marktonevenwichtigheden,&#13;
en toegenomen aandacht voor milieu, voedselveiligheid, kwaliteit en&#13;
dierenwelzijn.5 Naast wijzigingen in het markt- en prijsbeleid voor belangrijke sectoren&#13;
als akkerbouw, zuivel en rundvlees (in het bijzonder verlaging van garantieprijzen)&#13;
6 is deze hervorming vooral gekenmerkt door de vaststelling van de Verordening&#13;
inzake steun voor plattelandsontwikkeling uit het Europees Oriëntatie- en Garantiefonds&#13;
voor de Landbouw (EOGFL) (verder aan te duiden onder de inmiddels algemeen&#13;
gangbare citeertitel ‘Kaderverordening plattelandsontwikkeling’).7&#13;
Met de Kaderverordening plattelandsontwikkeling is een nieuwe stap gezet in het&#13;
gemeenschappelijk landbouwbeleid (GLB), in het bijzonder in het landbouwstructuurbeleid.&#13;
Nieuw is in ieder geval dat er ten opzichte van de vorige programmeringsperiode&#13;
van het structuurbeleid (1994-1999) meer nadruk wordt gelegd op het multifunctionele&#13;
karakter van de landbouw. Erkend wordt dat naast de agrarische productiefunctie&#13;
ook functies als beheer van landschappelijk waardevolle en recreatief aantrekkelijke&#13;
gebieden in het geding zijn. Nieuw is ook dat de economische en sociale&#13;
ontwikkeling van het platteland geïntegreerd wordt benaderd, en minder vanuit het&#13;
landbouwbedrijf alleen. Deze ontwikkelingen, zowel de accentuering van de multifunctionaliteit&#13;
van de landbouw, als de multisectoriële benadering van de plattelandsontwikkeling,&#13;
zijn eigenlijk twee kanten van dezelfde medaille. Voortaan gelden deze&#13;
uitgangspunten voor het gehele territoir van de Gemeenschap, waar in de vorige&#13;
programmeringsperiode hiermee een aanzet is gemaakt voor de gebieden met een&#13;
ontwikkelingsachterstand en de plattelandsgebieden met omschakelingsproblemen&#13;
(de voormalige doelstellingen 1 en 5b van de structuurfondsen).&#13;
Niettemin is er – zoals we aanstonds zullen zien bij de bespreking van de inhoud&#13;
van de Kaderverordening – in de instrumentatie van het plattelandsontwikkelingsbeleid&#13;
wel een duidelijke link met het verleden. Wat dat betreft zou ik ook een kanttekening&#13;
willen plaatsen bij het enthousiasme waarmee de Commissie het plattelandsontwikkelingsbeleid&#13;
en de Kaderverordening pleegt te presenteren als iets geheel&#13;
nieuws en de ‘tweede pijler’ van het GLB, naast het markt- en prijsbeleid. Immers,&#13;
naast het gemeenschappelijk markt- en prijsbeleid, dat ongetwijfeld tot nu toe – en&#13;
nog steeds wel – als de harde kern van het GLB mag worden aangeduid, maakt structuurbeleid sinds jaar en dag onderdeel uit van het GLB.8 Waar het markt- en prijsbeleid,&#13;
de gemeenschappelijke marktordeningen voorop, zich hoofdzakelijk laat kenschetsen&#13;
als een korte termijnbeleid, gericht op prijs- en inkomensondersteuning in&#13;
het licht van de actuele en op korte termijn te verwachten marktsituatie, richt het&#13;
structuurbeleid zich van oudsher op middellange en langere termijndoelstellingen&#13;
met betrekking tot de structuur van de agrarische productie. Technische ontwikkeling&#13;
en aanpassing aan veranderende omstandigheden op terreinen als milieu en economie&#13;
staan hier centraal. Anders dan in het sterk gecentraliseerde markt- en prijsbeleid&#13;
kenmerkt het structuurbeleid zich ook door de van oudsher decentrale opzet: instrumenteel&#13;
gezien heeft het structuurbeleid steeds bestaan uit een op gemeenschapsniveau&#13;
vastgesteld kader voor de uitvoering van stimulerende maatregelen door de&#13;
lidstaten op terreinen als onder meer investeringen in modernisering van productieprocessen,&#13;
ondersteuning van omschakeling naar minder milieubelastende productiemethoden,&#13;
compenserende vergoedingen voor landbouwers in gebieden met bepaalde&#13;
natuurlijke handicaps, vestigingssteun voor jonge ondernemers, en afvloeiingsregelingen&#13;
voor bedrijfsbeëindigers. Voor de uitvoering van dergelijke stimulerende maatregelen&#13;
draagt de Gemeenschap in financiële zin wel bij, maar anders dan bij het&#13;
markt- en prijsbeleid worden hier ook van de lidstaten de nodige financiële inspanningen&#13;
gevraagd: de middelen die de Gemeenschap ter beschikking stelt voor het&#13;
landbouwstructuurbeleid, en overigens ook voor het algemene structuurbeleid van de&#13;
Gemeenschap, waarin het landbouwstructuurbeleid is ingebed, worden in dat verband&#13;
aangeduid als cofinanciering.&#13;
4. Inhoud van de Kaderverordening&#13;
4.1 Algemeen&#13;
Een eerste constante in het plattelandsontwikkelingsbeleid betreft de instrumentatie&#13;
ervan; in artikel 1, eerste lid, van de Kaderverordening wordt al duidelijk dat de&#13;
verordening een kader biedt voor de verlening van steun voor duurzame plattelandsontwikkeling.&#13;
Met andere woorden, zoals tot nu toe steeds in het structuurbeleid, de&#13;
instrumentatie van het nieuwe EG-plattelandsontwikkelingsbeleid is vormgegeven als&#13;
een verzameling van mogelijke vormen van Europese steunverlening in de vorm van&#13;
cofinanciering voor nationale stimulerende maatregelen.&#13;
Verder is in artikel 1 de plaatsbepaling van het plattelandsontwikkelingsbeleid verankerd:&#13;
het tweede lid maakt duidelijk dat het een integraal onderdeel is van het&#13;
GLB.&#13;
In het derde lid worden de relaties met het algemene structuurbeleid van de&#13;
Gemeenschap verduidelijkt. In de regio’s van doelstelling 1 worden de plattelandsmaatregelen&#13;
in het algemene structuurbeleid geïntegreerd (derde lid, eerste streepje).&#13;
In samenhang hiermee bepaalt artikel 35, tweede lid, dat in dat geval het plattelandsontwikkelingsbeleid&#13;
– behoudens de in het eerste lid van dat artikel geregelde uitzonderingen&#13;
– wordt gefinancierd uit EOGFL, afdeling Oriëntatie (van oudsher de&#13;
afdeling van EOGFL die het structuurbeleid onder haar hoede had), en dat de programmering van de maatregelen geschiedt in het kader van de programmering van de&#13;
totale structuursteun overeenkomstig de Verordening (EG) nr. 1260/1999.9 Aangezien&#13;
Nederland buiten de werkingssfeer van doelstelling 1 valt, komt hieraan voor&#13;
Nederland geen praktische betekenis toe.&#13;
De maatregelen voor plattelandsontwikkeling begeleiden, aldus het derde lid,&#13;
tweede streepje, van artikel 1, de andere structuurmaatregelen in de gebieden waarop&#13;
doelstelling 2 van het structuurbeleid van toepassing is. In dit geval, en overigens ook&#13;
daar waar plattelandsontwikkelingsmaatregelen worden uitgevoerd in gebieden die&#13;
buiten de werkingssfeer van de doelstellingen 1 en 2 vallen, wordt de Europese steun&#13;
voor plattelandsontwikkeling gefinancierd uit EOGFL, afdeling Garantie. Artikel 40,&#13;
tweede lid, laat de mogelijkheid open voor de lidstaten om in dat geval de programmering&#13;
van de plattelandsontwikkelingsmaatregelen te incorporeren in de programmering&#13;
van de uitvoering van doelstelling 2, maar anders dan in het eerste lid ten aanzien&#13;
van de samenloop tussen plattelandsontwikkeling en doelstelling 1 is voorzien, is&#13;
een dergelijke integratie niet verplicht. Nederland heeft hiervoor ook niet gekozen.10&#13;
Nederland heeft ter uitvoering van de Kaderverordening een afzonderlijk plan voor&#13;
plattelandsontwikkeling, overeenkomstig de artikelen 41 tot en met 44 van de Kaderverordening,&#13;
opgesteld. Op dit plan, het Plattelandsontwikkelingsprogramma (POP)&#13;
Nederland, wordt in § 5 nader ingegaan.&#13;
Zoals uit het voorgaande duidelijk mag zijn, gaat met de in de Kaderverordening&#13;
vastgestelde verdeling van verantwoordelijkheden tussen de Afdelingen Garantie en&#13;
Oriëntatie van het EOGFL, de financiering van het plattelandsontwikkelingsbeleid&#13;
voor een zeer belangrijk deel over naar de Afdeling Garantie. Dit zou ik aan willen&#13;
duiden als een tweede constante: een steeds verdergaande integratie van markt- en&#13;
prijsbeleid, het oorspronkelijke werkterrein van Garantie, en het (voorheen structuurbeleid&#13;
en thans) plattelandsontwikkelingsbeleid, van oudsher de ‘toko’ van&#13;
Oriëntatie, welke ook leidt tot een overheveling van de financiering van Oriëntatie&#13;
naar Garantie.11 In de Nederlandse situatie komt het er op neer dat wij uitsluitend&#13;
nog van doen hebben met de Afdeling Garantie. Dit betekent tevens dat op de gehele&#13;
Europese cofinanciering van het plattelandsbeleid Verordening (EG) nr. 1258/1999&#13;
van de Raad van 17 mei 1999 betreffende de financiering van het gemeenschappelijk&#13;
landbouwbeleid (PbEG L 160) van toepassing is, met inbegrip van de tot nu toe&#13;
vooral vanuit het markt- en prijsbeleid bekende voorschriften aangaande erkende&#13;
betaalorganen en financiële verantwoording van deze betaalorganen jegens de Commissie.&#13;
Hierop ga ik in deze bijdrage niet verder in. Een derde constante tenslotte betreft de mogelijke inhoud van te cofinancieren maatregelen.&#13;
Artikel 2 van de Kaderverordening neemt hierop een voorschot door een&#13;
samenvattende lijst van onderwerpen waarop steun voor plattelandsontwikkeling&#13;
betrekking kan hebben, terwijl in titel II van de verordening (art. 4 tot en met 33) de&#13;
onderscheiden door de Gemeenschap te cofinancieren maatregelen één voor één en&#13;
gedetailleerd aan de orde komen. Zoals in subparagraaf 4.2 zal blijken, zijn er daarbij&#13;
de nodige ‘oude bekenden’.&#13;
4.2 Maatregelen voor plattelandsontwikkeling&#13;
Zonder in te gaan op alle precieze voorwaarden die in de Kaderverordening zijn&#13;
gegeven met betrekking tot de verschillende mogelijke vormen van te cofinancieren&#13;
steun,12 komt in deze subparagraaf aan de orde welke maatregelen in het kader van&#13;
het gemeenschappelijke plattelandsbeleid voor cofinanciering in aanmerking kunnen&#13;
komen.&#13;
De artikelen 4 tot en met 7 betreffen steun voor investeringen op landbouwbedrijven,&#13;
gericht op onder meer de verlaging van productiekosten, verbetering en omschakeling&#13;
van de productie, en instandhouding en verbetering van het milieu. Deze regeling&#13;
is de directe opvolger van eerdere bepalingen op dit gebied,13 zij het dat op&#13;
onderdelen vereenvoudigingen zijn aangebracht. Zo zijn gedetailleerde sectorale&#13;
beperkingen aan de mogelijkheden tot verlening van investeringssteun, die beoogden&#13;
productie- of productiviteitsverhogende investeringen met betrekking tot producten&#13;
waarvoor in het kader van de gemeenschappelijke marktordeningen maatregelen&#13;
waren genomen om bestaande of dreigende overschotten weg te werken of tegen te&#13;
gaan, vervangen door het algemene voorschrift van artikel 6 van de Kaderverordening,&#13;
dat geen steun wordt toegekend voor investeringen die zijn gericht op een productieverhoging&#13;
waarvoor op de markt geen normale afzetmogelijkheden kunnen&#13;
worden gevonden. Voor investeringssteun geldt – behoudens enige uitzonderingsgevallen&#13;
– een maximumsteunintensiteit voor de communautair en nationaal te financieren&#13;
steun gezamenlijk van 40% van het voor de steun in aanmerking komende&#13;
investeringsbedrag. Krachtens artikel 52, tweede lid, van de Kaderverordening is dit&#13;
maximum overigens ook van toepassing op steunmaatregelen van de staten (dat wil&#13;
zeggen: buiten gevallen van cofinanciering). Ook deze doorwerking naar de voor&#13;
nationale steun geldende beoordelingskaders was reeds in eerdere regelingen van&#13;
steun voor investeringen op landbouwbedrijven bekend.&#13;
Artikel 8 van de Kaderverordening ziet op vestigingssteun voor landbouwers,&#13;
jonger dan 40 jaar, die zich voor het eerst vestigen als bedrijfshoofd van een landbouwbedrijf.&#13;
Ook dit instrument was reeds bekend,14 evenals de twee componenten waaruit de steun kan bestaan: een eenmalige vestigingspremie alsmede een rentesubsidie&#13;
voor leningen die zijn aangegaan ter dekking van de vestigingskosten.&#13;
Artikel 9 is de basis voor het verlenen van steun voor beroepsopleiding van landbouwers,&#13;
gericht op verbetering van de vakbekwaamheid. Deze maatregel is ook niet&#13;
bepaald nieuw te noemen: de ‘oerversie’ komen we immers al tegen in Richtlijn&#13;
72/161/EEG van de Raad van 17 april 1972 betreffende de sociaal-economische voorlichting&#13;
en de scholing van de personen die in de landbouw werkzaam zijn.15 Ook&#13;
hier komen we, soms in enigszins gewijzigde vorm, voorwaarden en beperkingen&#13;
tegen die we kennen uit vorige regelingen. Zo sprak artikel 27, onder a, van Verordening&#13;
(EG) nr. 950/9716 bijvoorbeeld van “cursussen of stages (...) met het doel de&#13;
landbouwers voor te bereiden op de kwalitatieve omschakeling van de productie, op&#13;
de toepassing van productiemethoden die verenigbaar zijn met de eisen van natuurbehoud&#13;
(...)”; in artikel 9 van de Kaderverordening is hieraan wat meer uitwerking&#13;
gegeven, waar dit artikel bepaalt dat de opleiding er in het bijzonder op is gericht “de&#13;
landbouwers voor te bereiden op een kwalitatieve heroriëntatie van de productie en&#13;
op de toepassing van productiemethoden die verenigbaar zijn met landschapsbehoud&#13;
en landschapsverbetering, milieubescherming, hygiënische normen en dierenwelzijn&#13;
(...)”. Ook de uitsluiting van de steun van cursussen of stages die onderdeel uitmaken&#13;
van reguliere programma’s of leergangen voor middelbaar of hoger agrarisch onderwijs,&#13;
die is te vinden in artikel 6 van de Verordening van de Commissie waarbij de&#13;
uitvoeringsbepalingen van de Kaderverordening zijn vastgesteld (verder: de Uitvoeringsverordening)&#13;
17 is rechtstreeks overgenomen uit de zojuist genoemde Verordening&#13;
950/97 (zie artikel 28, tweede lid, van die verordening).&#13;
Vervroegde uittreding is het onderwerp van artikel 10 tot en met 12 van de Kaderverordening.&#13;
Andermaal hebben we te maken met de voortzetting van een inmiddels&#13;
beproefde regeling.18 Hierop wordt thans niet verder ingegaan, aangezien Nederland&#13;
noch in de afgelopen jaren, noch in het ter uitvoering van de Kaderverordening opgestelde&#13;
POP van deze mogelijkheid gebruik heeft gemaakt.&#13;
De artikelen 13 tot en met 21 van de Kaderverordening vormen het kader voor de&#13;
verlening van compenserende vergoedingen aan landbouwers in probleemgebieden.19&#13;
Bij de omschrijving van de probleemgebieden in de artikelen 18 tot en met 20 zijn&#13;
zeer duidelijke parallellen te trekken met de omschrijving in de voorgaande regeling,&#13;
de artikelen 22 tot en met 25 van Verordening (EG) nr. 950/97. Kort gezegd gaat het&#13;
nog steeds om de volgende drie soorten probleemgebieden:&#13;
– bergstreken en daarmee gelijk te stellen gebieden ten noorden van de 62e breedtegraad; – weinig productieve gebieden, vooral geschikt voor extensieve veeteelt, met een&#13;
geringe bevolkingsdichtheid of snel afnemende bevolking, hetgeen de leefbaarheid&#13;
van het gebied bedreigt;&#13;
– met probleemgebieden gelijk te stellen gebieden met specifieke belemmeringen.&#13;
De compenserende vergoedingen zijn bedoeld om in de probleemgebieden, niettegenstaande&#13;
de daar voorkomende natuurlijke handicaps, waardoor de productiekosten&#13;
hoger zijn en de rendementen lager, de landbouw in stand te houden. Nieuw&#13;
in de Kaderverordening is dat dergelijke compenserende vergoedingen in de toekomst&#13;
ook kunnen worden toegekend aan landbouwers in gebieden met specifieke&#13;
belemmeringen op milieugebied, als bedoeld in artikel 13, onderdeel b, van de Kaderverordening.&#13;
Deze compensatie dient om de kosten en het inkomensverlies van communautaire&#13;
milieubeschermingsvoorschriften te compenseren.&#13;
Als voortzetting van de Verordening (EEG) nr. 2078/9220 openen de artikelen 22&#13;
tot en met 24 van de Kaderverordening de mogelijkheid om steun toe te kennen aan&#13;
landbouwers die voor een periode van minstens 5 jaren zich verbinden om productiemethoden&#13;
toe te passen die zijn ontworpen met het oog op milieubescherming en&#13;
natuurbeheer. Het gaat hier onder meer om verbintenissen met betrekking tot extensivering&#13;
van de veehouderij, het instandhouden van bedreigde inheemse landbouwhuisdierrassen&#13;
en de toepassing van biologische landbouw.&#13;
Ook in de artikelen 25 tot en met 28 komen we een oude bekende tegen: de steun&#13;
voor de verbetering van de verwerking en afzet van agrarische producten, onder meer&#13;
gericht op de ontwikkeling van nieuwe afzetmogelijkheden voor landbouwproducten,&#13;
toepassing van nieuwe technologieën, verbetering van de kwaliteit of bescherming&#13;
van het milieu.21 Randvoorwaarde voor steun aan verwerking en afzet is in elk&#13;
geval dat de betrokken primaire producenten van de gesteunde investeringen mede&#13;
profijt trekken (artikel 26, tweede lid). Samenhangend daarmee worden in artikel 28,&#13;
eerste lid, van de steun in ieder geval uitgesloten investeringen op het niveau van de&#13;
detailhandel en investeringen in verwerking en afzet van producten uit derde landen.&#13;
In de artikelen 29 tot en met 32 van de Kaderverordening wordt een basis gegeven&#13;
voor verschillende vormen van steunverlening voor bosbouw. Ook dit betreft een&#13;
voortzetting van reeds eerder getroffen maatregelen, in het bijzonder van Verordening&#13;
1610/8922 (steun voor bosaanleg, en beschermende maatregelen tegen branden&#13;
etc.), Verordening 867/9023 (verwerking en afzet van bosbouwproducten) en last but&#13;
not least Verordening 2080/9224 (bebossing van landbouwgronden). Artikel 33 van de Kaderverordening tenslotte geeft aan dat steun kan worden verleend&#13;
ter bevordering van de aanpassing en ontwikkeling van plattelandsgebieden,&#13;
voorzover deze niet vallen binnen de werkingssfeer van de eerdergenoemde maatregelen&#13;
voor plattelandsontwikkeling. Al komen in de opsomming van mogelijke&#13;
maatregelen in dit verband wel enige eerder bekende doelstellingen voor (oprichting&#13;
van bedrijfsverzorgings- of bedrijfsbeheersdiensten bijvoorbeeld kon ook reeds&#13;
onder de artikelen 15 en 16 van Verordening (EG) nr. 950/97 worden gesteund), als&#13;
zodanig is het artikel nieuw, zeker ook voor wat betreft de werkingssfeer: maatregelen&#13;
op basis van artikel 33 kunnen worden toegepast in het gehele territoir van de&#13;
Gemeenschap, terwijl het artikel vooral is geïnspireerd op de programma’s die in de&#13;
periode 1994-1999 zijn uitgevoerd in het kader van de ‘oude’ doelstelling 5b van het&#13;
structuurbeleid (bevordering van de ontwikkeling van het platteland), die slechts in&#13;
een beperkt aantal gebieden van toepassing was. Steun kan worden verleend voor de&#13;
volgende, met landbouwactiviteiten en de omschakeling daarvan, en met plattelandsactiviteiten&#13;
verband houdende maatregelen:&#13;
– grondverbetering;&#13;
– herverkaveling;&#13;
– oprichting van bedrijfsverzorgingsdiensten en diensten ter ondersteuning van het&#13;
bedrijfsbeheer voor de landbouw;&#13;
– afzet van kwaliteitslandbouwproducten;&#13;
– dienstverlenende instanties voor de basiszorg voor de plattelandseconomie en -&#13;
bevolking;&#13;
– dorpsvernieuwing en -ontwikkeling en de bescherming en instandhouding van het&#13;
landelijke erfgoed;&#13;
– diversificatie van de bedrijvigheid in de landbouw en in verwante activiteiten,&#13;
gericht op het combineren van verscheidene activiteiten of het aanboren van alternatieve&#13;
inkomstenbronnen;&#13;
– waterbeheer in de landbouw;&#13;
– ontwikkeling en verbetering van de met de ontwikkeling van de landbouw samenhangende&#13;
infrastructuur;&#13;
– bevordering van toeristische en ambachtelijke activiteiten;&#13;
– milieubehoud in samenhang met land- en bosbouw en landschapsbeheer, en met&#13;
verbetering van het welzijn van dieren;&#13;
– herstel van door een natuurramp beschadigd agrarisch productiepotentieel en het&#13;
treffen van passende preventieve voorzieningen;&#13;
– financiële instrumentering.&#13;
5. Het Plattelandsontwikkelingsprogramma (POP) Nederland&#13;
Op basis van de financiële perspectieven, zoals vastgesteld tijdens de top van Berlijn,&#13;
is voor Nederland in de periode 2000-2006 jaarlijks 55 miljoen euro aan Europese&#13;
middelen voor plattelandsontwikkeling beschikbaar. De inzet van deze middelen is&#13;
volgens artikel 40 van de Kaderverordening onderworpen aan programmering, hetzij&#13;
geïntegreerd in de programmering voor de toepassing van de Structuurfondsen, hetzij&#13;
een afzonderlijk programma voor plattelandsontwikkeling, op basis van de artikelen&#13;
41 tot en met 44 van de Kaderverordening. Zoals in § 1 al is aangegeven, is ter uitvoering&#13;
van de Kaderverordening op dit punt door Nederland een afzonderlijk programmeringsdocument&#13;
opgesteld, het POP Nederland. Ingevolge het bepaalde in artikel 43 van de Kaderverordening bevat het POP een&#13;
beschrijving van de bestaande situatie op het Nederlandse platteland, en een&#13;
omschrijving van strategie, doelstellingen en instrumenten van het plattelandsontwikkelingsbeleid.&#13;
Overeenkomstig het bepaalde in artikel 41 van de Kaderverordening is het POP&#13;
voorbereid en tot stand gebracht in nauwe samenwerking tussen de Ministeries van&#13;
LNV, VROM, OCW en V&amp;W, en de besturen van de provincies, waarbij voorts consultatie&#13;
heeft plaatsgevonden van betrokken maatschappelijke groeperingen op terreinen&#13;
als landbouw, milieu, recreatie en natuur.&#13;
Als algemene doelen zijn in het POP genoemd: ontwikkeling van een duurzame&#13;
landbouw, verhoging van de kwaliteit van natuur en landschap, omschakelen naar&#13;
duurzaam waterbeheer, bevordering van de diversificatie van economische dragers,&#13;
bevordering van recreatie en toerisme en bevordering van leefbaarheid van het platteland.&#13;
25 Als algemene strategie is in het POP geformuleerd:&#13;
“Om het platteland gereed te maken voor de 21e eeuw wordt naar een nieuw duurzaam&#13;
evenwicht toegewerkt tussen economische functies en de functies natuur, landschap, water&#13;
en milieu; functies die een eigen ruimte claimen. Het realiseren van economische, maatschappelijke&#13;
en ecologische duurzaamheid wordt nagestreefd door een integrale aanpak van de&#13;
problemen. De functie van het platteland wordt ontwikkeld van een primaire productieruimte&#13;
tot een meervoudige gebruiksruimte, onder meer door een verschuiving van functiescheiding&#13;
naar verweving van functies.” 26&#13;
De in het POP geformuleerde doelstellingen hebben geleid tot een selectie van steunmaatregelen,&#13;
die door Nederland op basis van de Kaderverordening voor cofinanciering&#13;
door de Gemeenschap in aanmerking zullen worden gebracht.27 Deze maatregelen&#13;
vallen uiteen in 3 categorieën:&#13;
– generiek van toepassing zijnde rijksregelingen (bijvoorbeeld de Regeling stimulering&#13;
biologische productiemethode);&#13;
– gebiedsgerichte rijksregelingen, waarvan de toepasselijkheid afhankelijk is van&#13;
nadere gebiedsaanwijzingen en soortgelijke besluiten op provinciaal niveau (bijvoorbeeld&#13;
de Subsidieregeling natuurbeheer 2000);&#13;
– provinciale subsidieprogramma’s (hierop wordt verder in het bestek van dit preadvies&#13;
niet verder ingegaan).&#13;
Anders dan voor de onder het POP gebrachte generieke subsidieregelingen, die zonder&#13;
meer kunnen worden toegepast en voor alle aanvragers die aan de eisen van die&#13;
regelingen voldoen openstaan, is voor de gebiedsgerichte regelingen nog een nadere&#13;
afweging noodzakelijk. Dit betreft zowel de uitwerking van de algemene doelstellingen&#13;
van het POP tot meer concrete, gebiedsspecifieke doelstellingen inzake de meest&#13;
gewenste ontwikkelingsrichting van een bepaald gebied, alsmede de selectie van in dat&#13;
verband in dat gebied toe te passen gebiedsgerichte subsidieregelingen. Dit is geen&#13;
nieuw verschijnsel; een sprekend voorbeeld op dit vlak betreffen de verschillende regelingen die in de loop der jaren hebben gegolden voor de mogelijkheid om&#13;
beheersovereenkomsten af te sluiten, welke mogelijkheid alleen werd geboden aan&#13;
landbouwers waarvan het bedrijf was gelegen in een op basis van die regelingen door&#13;
de provincies nader begrensd gebied.&#13;
Het Rijk en de provincies hebben, mede met het oog op het POP, in november&#13;
1999 afspraken gemaakt over de programmering van de uitvoering van het gebiedsgerichte&#13;
subsidiebeleid. Onderdeel van die afspraken, welke inmiddels bekend staan&#13;
onder de noemer ‘Sturingsmodel voor het landelijk gebied’, is dat de provincies – op&#13;
basis van door hen, in samenwerking met andere overheden en betrokken maatschappelijke&#13;
organisaties op te stellen gebiedsplannen – jaarlijks uitvoeringsprogramma’s&#13;
opstellen, waarin zij aangeven welke activiteiten in het komend jaar zullen worden&#13;
uitgevoerd, welke gebiedsgerichte rijkssubsidieregelingen zij daarbij wensen in te&#13;
zetten en welke middelen daarvoor nodig zouden zijn. Op basis van die uitvoeringsprogramma’s&#13;
sluiten het Rijk en de provincies een uitvoeringscontract, waarin&#13;
overigens niet alleen de door het Rijk ter beschikking te stellen budgetten voor de&#13;
gebiedsgerichte rijksregelingen worden opgenomen, maar ook de budgetten die de&#13;
provincies zullen inzetten voor hun provinciale subsidieprogramma.&#13;
De bestuurlijke afspraken tussen Rijk en provincies over de wederzijds in te zetten&#13;
middelen en instrumenten zijn mede het uitvloeisel van de in het POP bij de algemene&#13;
strategie gemaakte opmerking dat bij de uitvoering van het POP een gebiedsgerichte&#13;
aanpak zal worden gevolgd, waarbij de bewoners van de plattelandsgebieden&#13;
zullen worden betrokken. Uitwerkingen van gebiedsspecifieke doelstellingen van het&#13;
algemene beleid, zoals in het POP is verwoord, vinden derhalve plaats in het kader&#13;
van de provinciale programmering, zoals voorzien in het Sturingsmodel.&#13;
In het POP zijn de gebiedsgerichte rijkssubsidieregelingen aangegeven, die voor de&#13;
uitvoering van het POP in aanmerking zullen worden gebracht voor cofinanciering&#13;
door de Europese Gemeenschap op basis van de Kaderverordening. Het betreft hier&#13;
onder meer de navolgende subsidies:&#13;
– beheerssubsidies voor de handhaving van natuurlijke handicaps in het landschap,&#13;
op basis van de Subsidieregeling agrarisch natuurbeheer.28 De basis voor cofinanciering&#13;
is hier artikel 13 e.v. (compenserende vergoedingen voor landbouw in probleemgebieden)&#13;
van de Kaderverordening;&#13;
– subsidies voor beheer en inrichting van landbouwgronden ten behoeve van behoud&#13;
en ontwikkeling van natuurlijke en landschappelijke waarden, eveneens op basis&#13;
van de Subsidieregeling agrarisch natuurbeheer; cofinanciering geschiedt op basis&#13;
van de artikelen 22-24 van de Kaderverordening (milieumaatregelen in de landbouw);&#13;
– subsidies voor de aanleg van tijdelijk bos op landbouwgronden, op basis van de&#13;
Subsidieregeling agrarisch natuurbeheer; het betreft hier een invulling van artikel&#13;
31 van de Kaderverordening;&#13;
– steun voor de aanplant van permanent bos ingevolge de Subsidieregeling natuurbeheer&#13;
2000,29 eveneens voor wat betreft de cofinanciering berustend op artikel 31&#13;
Kaderverordening; – subsidies ingevolge de Subsidieregeling natuurbeheer 2000 voor onder meer de&#13;
handhaving en verbetering van de ecologische stabiliteit van bossen (cofinancieringsbasis:&#13;
artikel 32 van de Kaderverordening);&#13;
– Regeling bedrijfshervestiging en beëindiging,30 te cofinancieren op grond van artikel&#13;
33 Kaderverordening;&#13;
– subsidies voor landinrichtingswerken (in het bijzonder ontsluiting, waterbeheersing,&#13;
bosaanleg, inrichting reservaten en natuurontwikkelingsgebieden, kavelaanvaardingswerken,&#13;
aanleg recreatieve voorzieningen; mogelijkheden voor cofinanciering&#13;
zijn – met uitzondering van bosaanleg, dat gegrond is op de art. 29 en 30&#13;
van de Kaderverordening – gebaseerd op artikel 33 van de Kaderverordening).&#13;
Voor de desbetreffende cofinancierbare inrichtingssubsidies is de Regeling subsidiëring&#13;
landinrichting vastgesteld.31&#13;
– tenslotte is in het POP aangegeven dat op de voet van artikel 33 van de Kaderverordening&#13;
ook subsidies op basis van de nog in voorbereiding zijnde Subsidieregeling&#13;
gebiedsgericht beleid, na de vaststelling van die regeling door de Ministers van&#13;
LNV, VROM en V&amp;W, onder het POP zullen worden gebracht. Het betreft hier&#13;
onder meer subsidies voor herstel van hydrologische systemen, voor diversificatie&#13;
van de bedrijvigheid in de landbouw, vergroting van de recreatieve toegankelijkheid&#13;
en behoud, herstel of ontwikkeling van landschap en cultuurhistorie.&#13;
6. De rol van de Reconstructiewet concentratiegebieden bij de verwezenlijking&#13;
van het plattelandsontwikkelingsbeleid&#13;
6.1 Inleiding&#13;
Ik kom nu bij de centrale vraagstelling van dit preadvies, namelijk de relatie tussen de&#13;
Reconstructiewet en het EU-plattelandsontwikkelingsbeleid, althans de tenuitvoerlegging&#13;
daarvan in Nederland. Naar mijn oordeel speelt de Reconstructiewet op twee&#13;
niveaus een rol in de Nederlandse uitwerking van het Europese plattelandsontwikkelingsbeleid.&#13;
Ten eerste is de planvorming in de reconstructie voor de concentratiegebieden in&#13;
hoge mate medebepalend voor de wijze waarop de algemene doelstellingen van het&#13;
POP nader, gebiedsspecifiek, worden ingevuld. Hier is sprake van een relatie tussen&#13;
reconstructie en het POP op het niveau van doelstellingen.&#13;
Ten tweede is de uitvoering van bepaalde maatregelen in het kader van de Reconstructie&#13;
tevens aan te merken als cofinancierbare actie in het kader van het EU-plattelandsbeleid,&#13;
derhalve een relatie op het niveau van maatregelen en instrumenten. Op&#13;
beide relaties wordt in het onderstaande ingegaan.&#13;
6.2 De rol van de Reconstructie bij de gebiedsspecifieke uitwerking van de&#13;
algemene doelstellingen van het POP&#13;
In § 5 zijn de hoofddoelen van het Nederlandse beleid ter uitvoering van de Kaderverordening&#13;
genoemd, zoals die in het POP zijn aangegeven – ontwikkeling van een duurzame landbouw, verhoging van de kwaliteit van natuur en landschap, omschakelen&#13;
naar duurzaam waterbeheer, bevordering van de diversificatie van economische&#13;
dragers, bevordering van recreatie en toerisme en bevordering van leefbaarheid van&#13;
het platteland. Ook is de daarbij te volgen strategie aan de orde geweest, die kan worden&#13;
samengevat als een integraal, waar mogelijk gebiedsspecifiek toewerken naar een&#13;
nieuw duurzaam evenwicht tussen economische functies van het platteland en de&#13;
functies natuur, landschap, water en milieu.&#13;
De doelstellingen van het POP zijn – over het algemeen zo goed als letterlijk –&#13;
terug te vinden in de wettelijke doelstellingen van de reconstructie, zoals deze in het&#13;
al eerder in dit preadvies aangehaalde artikel 4 van de Reconstructiewet zijn verankerd.&#13;
Zonder nu volledig te willen zijn, ga ik in het onderstaande de verschillende&#13;
doelen van het POP na, en vergelijk deze met de algemene reconstructiedoelstellingen.&#13;
Ten eerste: ontwikkeling van een duurzame landbouw. Met de reconstructie wordt&#13;
een zodanige ruimtelijke herschikking nagestreefd, dat veterinaire kwetsbaarheid als&#13;
gevolg van een aaneenrijging van bedrijven wordt doorbroken, dat veehouderijen&#13;
aldaar worden gevestigd waar dat verantwoord is vanuit milieuoogpunt, terwijl&#13;
tegenover de aanwijzing van gebieden waar een standstill of terugdringing van veehouderij&#13;
wordt nagestreefd, gebieden met ontwikkelingsmogelijkheden worden aangewezen:&#13;
de reconstructie dient derhalve de duurzaamheid van de landbouw in onder&#13;
meer veterinaire, milieuhygiënische en bedrijfseconomische zin.&#13;
Verhoging van de kwaliteit van natuur en landschap, de tweede POP-doelstelling,&#13;
komen we niet alleen tegen in de algemene doelstellingen van artikel 4 van de Reconstructiewet&#13;
(verbetering van de ruimtelijke structuur, onder meer met het oog op&#13;
natuur en landschap, alsmede verbetering van woon-, werk- en leefklimaat), maar&#13;
ook als specifieke uitwerking daarvan in artikel 5, onderdeel b, en in samenhang daarmee,&#13;
in onderdeel D van de Rijksuitgangspunten uit de bijlage bij het wetsvoorstel.&#13;
De derde hoofddoelstelling van het POP, omschakeling naar een duurzaam waterbeheer,&#13;
vinden we zowel terug in artikel 4 (de ruimtelijke structuur van de concentratiegebieden&#13;
dient mede met het ook op het aspect ‘water’ te worden verbeterd), alsmede&#13;
in artikel 5, onderdeel c, en in de bijlage van de Reconstructiewet, in dit geval&#13;
onderdeel C van de Rijksuitgangspunten. In de memorie van toelichting is bovendien&#13;
uitgebreid ingegaan op de betekenis van het watersysteem als een van de bepalende&#13;
grondslagen voor het vaststellen van de meest gewenste ruimtelijke inrichting van een&#13;
reconstructiegebied. Deze zogenoemde watersysteembenadering heeft overigens ook&#13;
in de Vijfde Nota Ruimtelijke Ordening, zoals deze onlangs aan de Tweede Kamer is&#13;
verzonden, ruime aandacht gekregen.&#13;
De diversificatie van economische dragers, de vierde doelstelling van het POP,&#13;
komen we ten algemene tegen in artikel 4 van het wetsvoorstel, waar dit artikel&#13;
spreekt over de verbetering van de economische structuur. Hierbij kan in het verband&#13;
van de reconstructie bijvoorbeeld worden gedacht aan impulsen in de regionale economie&#13;
die voortvloeien uit de reconstructiedoelstellingen met betrekking tot de ontwikkeling&#13;
van een duurzame landbouw, en de verbetering van de ruimtelijke structuur&#13;
met het oog op recreatie, natuur, bos etc. Dit laatste brengt ons ook bij de vijfde&#13;
doelstelling van het POP, de bevordering van recreatie en toerisme. Waar recreatie&#13;
zelfs met zoveel woorden in artikel 4 van de Reconstructiewet is genoemd, kan de&#13;
bevordering van de algehele ruimtelijke kwaliteit en de woon-, werk- en leefomstandigheden in de concentratiegebieden, waarvan dat artikel ook spreekt, tevens het aangrijpingspunt&#13;
zijn voor de bevordering van toerisme.&#13;
Tenslotte komen het POP en de reconstructie ook bij elkaar waar het de zesde&#13;
hoofddoelstelling van het POP betreft, namelijk de bevordering van de leefbaarheid&#13;
van het platteland: in artikel 4 van het wetsvoorstel is dit aspect terug te vinden in de&#13;
doelstelling ‘verbetering van het woon-, werk- en leefklimaat’.&#13;
Uit het voorgaande moge duidelijk zijn dat de doelstellingen van het POP zonder&#13;
uitzondering ook worden bestreken door de wettelijke doelstellingen van de reconstructie.&#13;
Daarbij komt dat de in het POP gekozen strategie van een integrale en waar&#13;
mogelijk gebiedsspecifieke en ‘bottum up’ aanpak overeenkomt met de opzet van de&#13;
reconstructie. De reconstructie kenmerkt zich immers door een integrale aanpak van&#13;
de problematiek in de te reconstrueren gebieden,32 waarbij de concrete inhoud van&#13;
het reconstructieplan, binnen de door de Reconstructiewet gegeven randvoorwaarden,&#13;
wordt vastgesteld door het provinciebestuur, in nauw overleg met gemeenten,&#13;
waterschappen en maatschappelijke organisaties, verenigd in de reconstructiecommissies.&#13;
In de wettekst komt het integrale aspect van de reconstructie duidelijk tot uitdrukking&#13;
in de definitie van ‘reconstructie’ in artikel 1: “voorbereiding, vaststelling&#13;
en uitvoering van een onderling samenhangend complex van maatregelen en voorzieningen&#13;
ter verwezenlijking van de doelstellingen van deze wet”, alsmede in de aanhef&#13;
van artikel 5.&#13;
Dit betekent ook dat voor de reconstructieprovincies bij de vertaling van de algemene&#13;
doelen van het POP naar meer specifieke, op de regionale situatie toegespitste&#13;
uitwerkingen daarvan en de programmering van acties ter uitvoering van het POP in&#13;
de in § 5 aangehaalde provinciale uitvoeringsprogramma’s, de voorbereiding en vaststelling&#13;
van een reconstructieplan een belangrijke rol speelt. In de fase van de planvorming&#13;
worden de algemene doelen van het POP en de reconstructiedoelstellingen&#13;
vertaald in concrete maatregelen en voorzieningen, uit te voeren in het te reconstrueren&#13;
gebied. Vastgesteld wordt bijvoorbeeld waar de ontwikkelingsgebieden voor de&#13;
veehouderij zullen worden gelokaliseerd, en welke onderdelen van het plangebied&#13;
zullen gelden als extensiverings- dan wel verwevingsgebied in de zin van artikel 1 van&#13;
de Reconstructiewet, welke infrastructurele voorzieningen noodzakelijk zijn voor&#13;
bijvoorbeeld de bevordering van recreatie en toerisme, welke werken moeten worden&#13;
uitgevoerd in de waterhuishouding om arealen verdroogd gebied te verminderen of&#13;
om het waterbergend vermogen in het plangebied te verhogen, worden er nadere&#13;
besluiten genomen omtrent de verdere realisatie van de ecologische hoofdstructuur,&#13;
enzovoort, enzovoort. Kortom: de meest gewenste ontwikkeling en ruimtelijke&#13;
inrichting van het reconstrueren gebied wordt in de fase van de opstelling van het&#13;
reconstructieplan bepaald.33 6.3 De rol van de reconstructie bij de uitvoering van het plattelandsontwikkelingsbeleid&#13;
Zoals in § 5 is aangegeven, zijn het Rijk en de provincies in het kader van het Sturingsmodel&#13;
landelijk gebied overeengekomen dat de provincies uitvoeringsprogramma’s&#13;
ten behoeve van het POP opstellen. Daarin geven de provincies aan welke gebiedsgerichte&#13;
rijkssubsidieregelingen zij in het tijdvak waarop het uitvoeringsprogramma&#13;
betrekking heeft, willen inzetten en wat daarvoor de benodigde middelen zijn. De&#13;
uitvoeringsprogramma’s zijn vervolgens het object van een tussen Rijk en provincies&#13;
te sluiten uitvoeringscontract, waarin bestuurlijke afspraken zijn neergelegd over de&#13;
door het Rijk ten behoeve van de uitvoeringsprogramma’s ter beschikking te stellen&#13;
middelen.&#13;
De Reconstructiewet kent in de artikelen 31 tot en met 35 eenzelfde programmeringssystematiek:&#13;
de activiteiten die de reconstructieprovincies ter uitvoering van een&#13;
reconstructieplan voornemens zijn uit te voeren, worden in een uitvoeringsprogramma&#13;
vastgelegd, waarover vervolgens een bestuursovereenkomst wordt gesloten waarin&#13;
het wederzijds bestuurlijk en financieel commitment van Rijk en provincies wordt&#13;
vastgelegd.&#13;
Aangezien de programmeringssystematiek voor de tenuitvoerlegging van het POP&#13;
en van de reconstructie dezelfde is, is het uitgangspunt in de besprekingen over het&#13;
sturingsmodel ook geweest dat de uitvoeringsprogramma’s voor beide sporen in één&#13;
stuk kunnen worden geïntegreerd. Gelet op de grote overeenstemming die bestaat&#13;
tussen de hoofddoelen van het POP en doelstellingen van de reconstructie, zal het&#13;
duidelijk zijn dat in de door de provincies op te stellen uitvoeringsprogramma’s activiteiten&#13;
zullen voorkomen die zowel in het kader van het POP als in het kader van de&#13;
reconstructie kunnen worden geplaatst. We komen hier op de tweede relatie tussen&#13;
POP en reconstructie, die ik in het begin van deze paragraaf heb aangegeven, namelijk&#13;
die van maatregelen en instrumenten.&#13;
Hierbij is van belang dat ten behoeve van de beschikbaarstelling van middelen van&#13;
de rijksbegroting ten behoeve van de reconstructie momenteel wordt gewerkt aan het&#13;
opzetten van een subsidiestelsel. Naar de huidige stand van zaken34 zal dit subsidiestelsel&#13;
in hoofdzaak bestaan uit drie elementen:&#13;
– aangezien de Reconstructiewet een inrichtingswet is, zullen de daarvoor uit de&#13;
landinrichting bekende rijksbijdragen voor inrichtingswerken ook ten behoeve van&#13;
de uitvoering van de reconstructie worden voorzien;&#13;
– de werking van de Regeling bedrijfshervestiging en -beëindiging zal worden uitgebreid&#13;
met gebieden waar reconstructie plaatsvindt;&#13;
– de Subsidieregeling gebiedsgericht beleid zal mede worden gericht op reconstructiegebieden.&#13;
Alle drie de elementen komen zoals hierboven al aan de orde is geweest, ook voor op&#13;
de lijst van te cofinancieren subsidies in het kader van het POP. Dit betekent overigens&#13;
niet dat het gehele subsidiestelsel voor de reconstructie zonder meer binnen de termen van het POP valt. In elk geval voor de inrichtingssubsidies geldt dat – gelet op&#13;
de inhoud van artikel 33 van de Kaderverordening – de Regeling subsidiëring landinrichting,&#13;
die in verband met het POP is vastgesteld, niet alle kostenposten van&#13;
inrichtingsprojecten bestrijkt waarvoor het Rijk gewoonlijk bijdragen verstrekt.&#13;
Dat bij de uitvoering van maatregelen in het kader van de reconstructie tevens&#13;
sprake kan zijn van te cofinancieren maatregelen in het kader van het POP, is bij de&#13;
totstandbrenging van de Reconstructiewet uitdrukkelijk onderkend. Het oorspronkelijke&#13;
wetsvoorstel, dat nog vóór de totstandkoming van de Kaderverordening Plattelandsontwikkeling&#13;
naar de Tweede Kamer werd gezonden, is in dat verband bij&#13;
nota van wijziging35 op een heel specifiek punt nog aangevuld. Ik doel hier op de&#13;
onderdelen B en C van die nota van wijziging, waarbij aan artikel 33, tweede lid,&#13;
onderdeel e is toegevoegd, respectievelijk artikel 34a in het wetsvoorstel is ingelast.&#13;
Deze artikelen zien op de situatie dat naar aanleiding van een reconstructieplan en&#13;
het daarvoor vastgestelde uitvoeringsprogramma het Rijk en de provincie waarop het&#13;
desbetreffende reconstructieplan en uitvoeringsprogramma betrekking hebben, tot de&#13;
conclusie komen dat wijzigingen zouden moeten worden aangebracht in het POP. In&#13;
het bijzonder kan hier worden gedacht aan wijzigingen die erop neerkomen dat de in&#13;
het POP neergelegde verdeling van de totaal voor het POP beschikbare middelen&#13;
tussen de verschillende in het POP opgenomen maatregelen wordt veranderd, omdat&#13;
na de uitwerking van het reconstructieplan en het uitvoeringsprogramma blijkt dat&#13;
voor bepaalde maatregelen meer en voor andere maatregelen minder geld zou moeten&#13;
worden uitgetrokken.&#13;
Artikel 35 van de Uitvoeringsverordening (EG) nr. 1750/1999, die de Commissie&#13;
voor de Kaderverordening heeft vastgesteld, bepaalt dat voor de aldaar vastgelegde&#13;
grotere wijzigingen in het POP voorafgaande goedkeuring van de Commissie is&#13;
vereist. Bovendien bepaalt genoemd artikel dat per jaar slechts éénmaal een zodanig&#13;
wijzigingsvoorstel door de lidstaat bij de Commissie kan worden ingediend. Daarom&#13;
is in artikel 34a van de Reconstructiewet een voorziening opgenomen, die ertoe strekt&#13;
voorstellen tot wijzigingen in het POP, voortvloeiend uit verschillende reconstructieplannen,&#13;
waarover Rijk en provincies het op de voet van artikel 33, tweede lid, onderdeel&#13;
e, eens zijn geworden, zoveel mogelijk te bundelen. Hiermee wordt beoogd te&#13;
voorkomen dat de aanmelding bij de Commissie van één wijziging van het POP ten&#13;
behoeve van een reconstructieplan in een bepaalde provincie, voor de rest van het jaar&#13;
alle verdere mogelijk noodzakelijke wijzigingen in verband met andere reconstructieplannen&#13;
zou blokkeren.&#13;
7. Tot slot&#13;
Tussen het Nederlandse plattelandsontwikkelingsbeleid, zoals dat ter uitvoering van&#13;
de Kaderverordening in het POP is vastgelegd, en de Reconstructiewet bestaan zowel&#13;
in doelstellingen als in aanpak grote overeenkomsten. Daarmee is de Reconstructiewet&#13;
voor de provincies waarin de concentratiegebieden zijn gelegen, mede het voertuig&#13;
geworden voor de verwezenlijking van het POP en omgekeerd: voor de uitvoering&#13;
van de reconstructie kan ook voor een belangrijk deel van de uit te voeren activiteiten een beroep worden gedaan op Europese cofinanciering uit hoofde van de Kaderverordening.&#13;
Voor de te reconstrueren gebieden vervullen het reconstructieplan en de reconstructiecommissies&#13;
bij de meer gebiedsspecifieke uitwerking van de algemene doelstellingen&#13;
van het POP de functies die elders door buitenwettelijke ‘gebiedsplannen’&#13;
en ‘gebiedscommissies’ zullen moeten worden vervuld in het kader van de voorbereiding&#13;
van provinciale uitvoeringsprogramma’s als bedoeld in het Sturingsmodel landelijk&#13;
gebied.&#13;
Hoewel het belang van de reconstructie bij de verdere uitwerking en tenuitvoerlegging&#13;
van het POP nauwelijks kan worden overschat, zou ik deze bijdrage willen&#13;
besluiten met op te merken dat de reconstructie niet met het POP, dan wel het Europees&#13;
plattelandsbeleid, moet worden vereenzelvigd, al was het alleen al omdat het&#13;
POP een looptijd heeft van 2000 tot en met 2006, terwijl de voorziene uitvoeringsduur&#13;
van de reconstructie in ieder geval tot 2010 doorloopt. Bovendien zijn aan het&#13;
reconstructieplan in de Reconstructiewet een aantal rechtsgevolgen verbonden die het&#13;
een verdergaande betekenis geven dan louter en alleen een programmatische grondslag&#13;
voor de toekenning van Europees te cofinancieren steun. Ik denk hierbij in het&#13;
bijzonder aan de doorwerking van het reconstructieplan in de ruimtelijke ordening&#13;
(zie de artt. 16, tweede lid, resp. 27 voor de doorwerking naar het streekplan resp.&#13;
gemeentelijke bestemmingsplannen), alsmede voor de grondslagen die het reconstructieplan&#13;
biedt voor de uitvoering van een herverkaveling op basis van de Reconstructiewet&#13;
dan wel toepassing van onteigening. De reconstructie ontstijgt het niveau&#13;
van de Kaderverordening, die – alle vernieuwingen in het Europees plattelandsbeleid&#13;
ten spijt – met alle voorgaande structuurinstrumenten van het gemeenschappelijk&#13;
landbouwbeleid gemeen heeft dat het uiteindelijk niet meer is dan een pot geld. Een&#13;
pot overigens waarvan de omvang voor Nederland (55 miljoen euro per jaar) bescheiden&#13;
is, in het perspectief van de totaal voor de Kaderverordening uitgetrokken middelen&#13;
van ruim 4,3 miljard euro per jaar, en de voor de totale reconstructie als zodanig&#13;
op de Rijksbegroting ter beschikking staande middelen van ruim ƒ 1,2 miljard.</content><legacyfootnotes>1. In het vervolg wordt steeds gesproken over ‘de Reconstructiewet concentratiegebieden’; formeel&#13;
gesproken hebben we het uiteraard nog steeds over de voorgestelde Reconstructiewet, aangezien het&#13;
wetsvoorstel wel op 14 december 2000 door de Tweede Kamer is aanvaard, maar nog niet door de Eerste&#13;
Kamer is behandeld. De tekst zoals deze thans bij de Eerste Kamer voorligt is te vinden in Kamerstukken&#13;
I, 2000-2001, 26 356, nr. 169.&#13;
2. J.A. Zevenbergen, E.G.M. Vogel-Jaartsveld, D.W. Bruil en V.W.M.M. Ampt-Riksen, ‘Het wetsvoorstel&#13;
Reconstructiewet concentratiegebieden (een goed begin is het halve werk ...)’, Agr.r. 1999, p. 434.&#13;
3. PbEG 1999, C172, van 18.06.1999.&#13;
4. Het betreft hier de volgende verordeningen, alle gepubliceerd in PbEG 1999, L161:&#13;
– Verordening (EG) nr. 1260/1999 van de Raad van 21 juni 1999 houdende algemene bepalingen&#13;
inzake de Structuurfondsen;&#13;
– Verordening (EG) nr. 1261/1999 van het Europees Parlement en de Raad van 21 juni 1999 met&#13;
betrekking tot het Europees Fonds voor Regionale Ontwikkeling;&#13;
– Verordening (EG) nr. 1262/1999 van het Europees Parlement en de Raad van 21 juni 1999&#13;
betreffende het Europees Sociaal Fonds;&#13;
– Verordening (EG) nr. 1263/1999 van de Raad van 21 juni 1999 betreffende het Financieringsinstrument&#13;
voor de Oriëntatie van de Visserij.&#13;
5. Informatiebrochure van de Europese Commissie over Agenda 2000, 1999/X/D/5.&#13;
6. Diverse verordeningen, gepubliceerd in PbEG 1999, L160.&#13;
7. Verordening (EG) nr. 1257/1999 van de Raad van 17 mei 1999 inzake steun voor plattelandsontwikkeling&#13;
uit het Europees Oriëntatie- en Garantiefonds voor de Landbouw (EOGFL) en tot wijziging en&#13;
instelling van een aantal verordeningen (PbEG L161).&#13;
8. Zie voor een uitgebreid historisch exposé mr. H.M.C. Gonzales, ‘Het EG-landbouwstructuurbeleid:&#13;
integrerend onderdeel van het gemeenschappelijk landbouwbeleid?’, SEW (1997) 1, p. 7.&#13;
9. Zie voetnoot 4.&#13;
10. In Nederland zijn geen regio’s die als zodanig worden bestreken door doelstelling 2. Wel komt een&#13;
aantal gebieden in Nederland in aanmerking voor steun uit hoofde van doelstelling 2 bij wijze van overgangsmaatregel:&#13;
het betreft hier 1,4% van het totale structuurfondsenbudget, dat kan worden ingezet in&#13;
de gebieden die niet langer door doelstelling 1 of 2 worden bestreken, maar die in de voorgaande programmeringsperiode&#13;
wel vielen onder een van de voormalige doelstellingen 1, 2 of 5b.&#13;
11. Een markant punt in deze ontwikkeling was de vaststelling van de ‘begeleidende maatregelen’ in het&#13;
kader van de MacSharry-hervormingen van 1992: de Verordeningen (EEG) 2078/92, 2079/92 en&#13;
2080/92 (PbEG 1992, L215) inzake respectievelijk landbouwproductiemethoden verenigbaar met eisen&#13;
inzake milieubescherming en betreffende natuurbeheer, vervroegde uittreding en bosbouwmaatregelen&#13;
in de landbouw.&#13;
12. Op onderdelen zijn bovendien nog nadere voorwaarden en beperkingen gesteld in de Verordening (EG)&#13;
nr. 1750/1999 van de Commissie van 23 juli 1999 tot vaststelling van uitvoeringsbepalingen voor Verordening&#13;
(EG) nr. 1257/1999 van de Raad inzake steun voor plattelandsontwikkeling uit het Europees&#13;
Oriëntatie- en Garantiefonds voor de Landbouw (EOGFL) (Pb EG L 214).&#13;
13. De oudste regeling op dit terrein is Richtlijn 72/159/EEG betreffende de modernisering van de landbouwbedrijven&#13;
(PbEG 1972, L 96); de onmiddellijke rechtsvoorganger van de Kaderverordening op dit&#13;
punt was Verordening (EG) nr. 950/97 van de Raad van 20 mei 1997 betreffende de verbetering van de&#13;
doeltreffendheid van de landbouwstructuur (PbEG L 142).&#13;
14. Laatstelijk in artikel 10 van de in de voorgaande noot genoemde verordening (EG) 950/97.&#13;
15. PB EG L96.&#13;
16. Zie voetnoot 13.&#13;
17. Zie voetnoot 12.&#13;
18. De eerste regeling is te vinden in de Richtlijn 72/160/EEG van de Raad van 17 april 1972 ter bevordering&#13;
van de bedrijfsbeëindiging in de landbouw en van de aanwending van cultuurgrond tot verbetering&#13;
van de structuur (Pb EG 1972, L96); onmiddellijk aan de Kaderverordening ging vooraf Verordening&#13;
(EEG) nr. 2079/92 van de Raad van 30 juni 1992 tot instelling van een communautaire steunregeling&#13;
voor vervroegde uittreding in de landbouwsector (Pb EG L 215).&#13;
19. Deze regeling is de meest recente versie van de ‘bergboerenregeling’, geïntroduceerd bij Richtlijn&#13;
75/268/EEG inzake inkomenstoeslagen aan bergboeren (Pb EG 1975, L128).&#13;
20. Verordening (EEG) nr. 2078/92 van de Raad van 30 juni 1992 betreffende landbouwproductiemethoden&#13;
die verenigbaar zijn met de eisen inzake milieubescherming, en betreffende natuurbeheer (PbEG L 215).&#13;
21. De aan deze artikelen in de Kaderverordening laatstelijk voorafgaande regeling is Verordening (EG)&#13;
nr. 951/97 van de Raad van 20 mei 1997 inzake de verbetering van de verwerking en afzet van landbouwproducten&#13;
(PbEG L 142).&#13;
22. Verordening (EEG) nr. 1610/89 van de Raad van 29 mei 1989 tot vaststelling van bepalingen voor de&#13;
uitvoering van Verordening (EEG) nr. 4256/88 met betrekking tot de ontwikkeling en valorisatie van de&#13;
bossen in de landelijke gebieden van de Gemeenschap (PbEG L 165).&#13;
23. Verordening (EEG) nr. 867/90 van de Raad van 29 maart 1990 betreffende de verbetering van de voorwaarden&#13;
inzake verwerking en afzet van bosbouwproducten (PbEG L 91).&#13;
24. Verordening (EEG) nr. 2080/92 van de Raad van 30 juni 1992 tot instelling van een communautaire&#13;
steunregeling voor bosbouwmaatregelen in de landbouw (PbEG L 215).&#13;
25. POP, § 4.2.&#13;
26. POP, § 4.3.&#13;
27. POP, § 5.2.&#13;
28. Stcrt. 1999, 252.&#13;
29. Stcrt. 1999, 252.&#13;
30. Stcrt. 2000, 205.&#13;
31. Stcrt. 2000, 205.&#13;
32. Zie hiervoor in het bijzonder hoofdstuk 2, paragraaf 3, van de memorie van toelichting.&#13;
33. Uiteraard is daarbij fasering mogelijk door de mogelijkheden die het wetsvoorstel kent om reconstructieplannen&#13;
te wijzigen en uit te werken (art. 26, resp. 18).&#13;
34. Gebaseerd op hetgeen de Minister van Landbouw, Natuurbeheer en Visserij desgevraagd op 11 december&#13;
2000, tijdens een wetgevingsoverleg met de Tweede Kamer over de Reconstructiewet, heeft uiteengezet.&#13;
35. Kamerstukken II, 26 356, 1999-2000, nr. 6.&#13;
</legacyfootnotes><footnotes><footnote/></footnotes><auteurs>mr. P. Beekhuizen</auteurs><published>2001-04-01 00:00:00</published><modified>2001-04-01 00:00:00</modified><editiondate>2001-04-01</editiondate><htmlpath>https://denhollander.info/artikel/5618</htmlpath></article>
</articles></edition>