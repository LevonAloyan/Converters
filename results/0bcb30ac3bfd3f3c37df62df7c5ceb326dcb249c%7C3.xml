<edition><articles><article><jaar>1997</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1997</searchword><id>5782</id><udhid>UDH:TvAR/5782</udhid><titel>De juridische status van dierlijke zaadcellen, eicellen en embryo's.</titel><searchwords><searchword>TvAR 1/1997</searchword><searchword>UDH:TvAR/5782</searchword></searchwords><attachments><attachment><name>1997_nr 1_Artikel_Menges.pdf</name><extention>pdf</extention><url>https://denhollander.info/download/5713/ci</url></attachment></attachments><inleiding>1.&#13;
Inleiding&#13;
In dit artikel zal de juridische status worden bekeken van de dierlijke producten die bij de kunstmatige voortplantingstechnieken in de diergeneeskunde worden gebruikt. Dit zijn het sperma, de eicellen en het embryo. Juist door de toegenomen nationale en internationale handel in deze producten en ook door de wetgeving die op dit gebied tot -stand is gekomen of nog moet worden ingevuld1 is een onderzoek naar de juridi-sche status van belang. Allereerst zal stilgestaan worden bij de producent van deze producten, het dier zelf.</inleiding><content>2.&#13;
De juridische status van het dier&#13;
Volgens artikel 1 Boek 3 BW zijn goederen alle zaken en alle vermogensrechten. Volgens artikel 2 van dit boek zijn zaken de voor menselijke beheersing vatbare stof-felijke objecten. Andere rechtsgoederen worden niet afzonderlijk genoemd. Dieren zijn dus zaken en op grond van artikel 3:3 lid 2 BW zijn zij roerende zaken. Volgens ons BW staan dieren daarmede in principe gelijk aan niet levende stoffelijke objecten. Sagel-Grande stelt dat deze juridische inschaling echter niet in overeenstemming is met de tegenwoordig in de samenleving heersende opvattingen die een primair verschil maken tussen levende wezens en dode objecten, maar ook nog een verdere differen-tiatie als vanzelfsprekend houden.2 Vooral de hogere dieren nemen in het wereldbeeld van de mens een bijzondere plaats in.&#13;
Verder geeft zij aan dat het in samenhang met de van de mens uitgaande bedreiging van het dier, nuttig en verstandig lijkt het in de samenleving aanwezige bewustzijn, dat dieren geen zaken zijn waarmede men maar naar believen kan omgaan, door het recht te ondersteunen en te versterken.34 Haar mening wordt onder andere gedeeld door De Cock Buning.5 2.&#13;
De door het Burgerlijk Wetboek gekozen gelijkstelling van dieren en zaken lijkt primair ingegeven te zijn door het streven de verschillende rechtsgoederen overzich-telijk zakenrechtelijk in te kunnen passen. De op het gebied van het recht ontwikkelde algemene theoretische splitsing in twee categorieën, namelijk rechtssubjecten (natuur-lijke en rechtspersonen met rechtsbevoegdheid) en rechtsobjecten (alle andere levende wezens en dode voorwerpen zonder rechtsbevoegdheid) werd mede uitgangspunt voor de zakenrechtelijke opbouw. Sagel-Grande vraagt zich af of deze traditioneel gebruikelijke onderscheiding voor de vereiste zakenrechtelijke ordening ook nood-zakelijk is. Naar haar mening is dat niet het geval, aangezien het zonder meer moge-lijk is dieren als rechtsgoederen sui generis te categoriseren en hun zakenrechtelijke plaatsing analoog aan die van zaken te realiseren. Door het erkennen van het verschil tussen zaken en dieren in het privaatrecht zou het privaatrecht dat verschil niet alleen dichter bij de natuurwetenschappelijke realiteit en de gevoelens van brede lagen in de bevolking brengen, maar ook bijdragen tot het ontstaan van een voor alle rechts-gebieden gezamenlijk begrip van het dier.&#13;
In andere rechtsstelsels, zoals dat van Oostenrijk, is in 1988 (en in navolging daar-van in Duitsland in 1990) reeds een wezenlijke verandering van de rechtspositie van het dier opgenomen in het civiele recht. Dieren en zaken worden in deze rechts-stelsels onderscheiden door ze aan te duiden als rechtsgoederen van verschillende kwaliteit. De Oostenrijkse wetgever heeft het Allgemeine Bürgerliche Gesetzbuch met twee nieuwe paragrafen aangevuld.6 Hierbij is de nieuwe par. 285a van belang. Deze luidt:&#13;
285a. Tiere sind keine Sachen; sie werden durch besondere Gesetze geschützt. Die für Sachen geitenden Vorschriften sind auf Tiere nur insoweit anzuwenden, als keine abweichenden Rege-lungen bestehen.7&#13;
Ook in Duitsland heeft na een lange discussie de Duitse Bondsdag op 20 juni 1990 een wet ter verbetering van de rechtspositie van het dier in het civiele recht goedgekeurd. Hierbij werd het bij par. 285a van het Oostenrijkse BW aansluitende par. 90a BGB ingevoerd. Dit artikel luidt:&#13;
90a. Tiere sind keine Sachen. Sie werden durch besondere Gesetze geschützt. Auf sie sind die für Sachen geitenden Vorschriften entsprechend anzuwenden, soweit nicht etwas anderes bestimmt ist. Overeenkomstig de strekking van de wet ter verbetering van de juridische status van dieren in het civiele recht werden verder ook verschillende andere voorschriften van het Duitse privaatrecht aangevuld.8&#13;
Wat men ook van het bovenstaande kan vinden, feit is dat in het huidige Neder-landse recht het dier als een zaak wordt getypeerd zonder dat aan die zaak (het dier) een bijzondere kwaliteit wordt toegekend. Mijns inziens zijn op grond van de huidige en toekomstige wetgeving voldoende waarborgen voor het dier aanwezig om het dier te beschermen tegen handelingen, die de integriteit van het dier aantasten, zodat een wijziging van de juridische status van het dier in het privaatrecht in Nederland niet hoeft plaats te vinden.&#13;
3.&#13;
De juridische status van het sperma&#13;
Biologisch is sperma van het mannelijke dier een afscheidingsproduct van dit dier. Net als andere afscheidings(consumenten-)producten van dieren, zoals eieren van pluimvee, melk van het rund, de geit, het schaap en soms ook van het paard, mest en de door geboorte afgescheiden nakomelingen van deze dieren, is sperma juridisch te typeren als een natuurlijke vrucht van het dier.910 Onder vruchten verstaat men de opbrengsten, die zaken met behoud van hun substantie min of meer regelmatig opbrengen.11 Door afscheiding wordt het sperma een zelfstandige zaak.12&#13;
In tegenstelling tot dat van de mens is op sperma van dieren op grond van het feit dat een dier een zaak is een vermogensrechtelijk regime van toepassing.13 Eigenaar van het sperma wordt na afscheiding en niet door afscheiding14 de eigenaar van het dier waarvan het sperma afkomstig is.15 In de runderpraktijk zal dit de Runder-KI-vereni-ging zijn die eigenaar is van de stieren van het KI-station. De eigenaar is beschik-kingsbevoegd en kan de eigendom van het sperma aan een ieder overdragen; bijvoor-beeld aan een veehouder, die op zijn beurt eigenaar en beschikkingsbevoegd wordt. Met betrekking tot deze overdracht wordt nog opgemerkt dat op grond van de Ver-ordening KI bij dieren 1985 van het Landbouwschap bij de overdracht bepalingen van deze verordening in acht genomen moeten worden.16 Dit betreft onder andere het bijhouden van een goede administratie, zodat achteraf - zeker met betrekking tot stamboekdieren - geen problemen ontstaan betreffende de afstamming van de kalveren, die na kunstmatige inseminatie met dit sperma zijn verkregen.&#13;
Met betrekking tot de levering van sperma door de inseminator kan worden gesteld dat het moment van bezitsverschaffing (het deponeren van het sperma in het craniale deel van de vagina) samenvalt met het tijdstip, waarop de eigenaar van het dier (ook) door natrekking eigenaar zou zijn geworden van het sperma (zie par. 5 van dit artikel). Zodra (een beschikkingsbevoegde vertegenwoordiger van) de KI-vereniging aan de veehouder het bezit heeft verschaft door overhandiging aan de veehouder van het sperma in het rietje, zal deze de eigendom verkrijgen van het sperma. Wanneer hij zelf het sperma insemineert, zal bestanddeelvorming plaatsvinden van het sperma in de koe.&#13;
4. De juridische status van eicellen&#13;
Eicellen kunnen zowel van dode (geslachte) als van levende dieren worden verkregen.&#13;
4.1. Eicellen van levende dieren&#13;
Met betrekking tot de eicellen die verkregen zijn uit levende dieren, kan worden opge-merkt dat de winning van deze eicellen niet gelijk te stellen is aan de winning van sperma. Allereerst moet worden opgemerkt, dat de eicellen doorgaans niet door het dier worden afgescheiden. Eventuele niet bevruchte eicellen worden in de baarmoeder van het dier geresorbeerd en restanten ervan zullen via het baarmoerderslijm worden afgevoerd. Ook de winning van eicellen geschiedt niet, zoals bij de winning van sperma, op een 'natuurlijke' wijze via een kunstkoe. Er is een - onder geleide van transvaginale echoscopie - follikelpunctie voor nodig om de eicellen te verzamelen.&#13;
Toch kunnen de op deze manier verzamelde eicellen naar mijn mening juridisch worden getypeerd als natuurlijke vruchten. Immers, niet de wijze van winning - langs een natuurlijke weg of door middel van een al dan niet chirurgische ingreep - maar de verkeersopvatting bepaalt of de dierlijke producten als natuurlijke vruchten dienen te worden getypeerd. Een kalf dat via een sectio caesaria wordt geboren, is en blijft -ook via deze chirurgische ingreep - volgens de verkeersopvatting een natuurlijke vrucht van het dier!&#13;
Ook voor de eicellen geldt dat de eigenaar van het (levende) dier de eigenaar wordt van de - op welke wijze dan ook - gewonnen eicellen.17 De eigenaar is beschikkings-bevoegd en kan de eigendom van de eicellen aan een ieder overdragen.&#13;
4.2. Eicellen van dode dieren&#13;
Eicellen van dode dieren worden verkregen door ovaria van geslachte dieren te ver-zamelen en uit de follikels daarvan de eicellen te winnen.&#13;
Ten aanzien van de geslachtsorganen of delen daarvan (dus ook ovaria), die na het slachten van het dier worden verkregen, zijn op grond van de huidige regelgeving van de Vleeskeuringswet geen bepalingen opgenomen waaruit blijkt dat geslachtsorganen voor menselijke consumptie zijn uitgesloten.18 Indien deze delen/organen bij de vlees-keuring niet ongeschikt zijn verklaard voor menselijke consumptie, maar niet als zodanig voor menselijke consumptie worden bestemd, dient dit materiaal als laag-risico-materiaal op grond van de Destructiewet te worden aangemerkt. Dit laag-risico-materiaal dient te worden verpakt, geëtiketteerd en bewaard conform de uitvoerings-bepalingen op basis van de Destructiewet19 en kan dan alleen maar verwerkt worden tot "ingrediënten van diervoeder, tot voeder voor gezelschapsdieren of tot technische of farmaceutische producten"20.&#13;
De eigenaar (veelal de vleesgrossier) van deze organen staat het dus vrij - mits wordt voldaan aan de uitvoeringsvoorschriften - deze zaken te verhandelen en te leveren aan een instantie die uit deze ovaria eicellen wil gaan winnen. Bedacht moet worden, dat er niet te veel tijd mag verlopen tussen het moment van slachten en de levering van de ovaria, omdat door verloop van tijd de kwaliteit van de eicellen afneemt. Naar mijn mening zijn de op deze wijze verkregen eicellen eveneens juridisch te typeren als natuurlijke vruchten21 van de zaak (in dit geval van het ovarium) en wordt de eigenaar van de ovaria na winning de eigenaar van de gewonnen eicellen. Ook deze eigenaar is beschikkingsbevoegd en kan de eigendom van de eicellen aan een ieder overdragen.&#13;
De juridische implicaties bij de bewerking van deze eicellen tot bevruchte eicellen of tot kernloze ontvangster-eicellen bij kloneren zullen in de volgende paragraaf aan de orde komen bij de in vitro fertilisatie.&#13;
5. De juridische status van het embryo&#13;
5.1. Inleiding&#13;
Met betrekking tot het embryo kan een zevental 'soorten' embryo's worden onder-scheiden, die in een vijftal paragrafen zullen worden behandeld. Bij de bespreking hiervan zal uitgegaan worden van de situatie bij het rund.&#13;
1. Het embryo dat na natuurlijke dekking of KI is ontstaan en zich nog niet heeft ingenesteld in de baarmoeder van het moederdier.&#13;
2. Het embryo onder 1, dat is ingenesteld is in de baarmoeder van het moederdier.&#13;
3. Het embryo onder 1, dat door een spoeling buiten de natuurlijke omgeving van het dier is gebracht.&#13;
4a. Het embryo, dat bij in vitro fertilisatie is ontstaan uit een zaadcel en een eicel, die&#13;
beide aan eenzelfde eigenaar toebehoren. 4b. Het embryo, dat bij in vitro fertilisatie is ontstaan uit een zaadcel en een eicel, die&#13;
ieder aan een andere eigenaar toebehoren.&#13;
5a. Het embryo onder 4a, dat daarna genetisch is gemanipuleerd. 5b. Het embryo onder 4b, dat daarna genetisch is gemanipuleerd. 5.2. Het nog niet ingenestelde embryo&#13;
Na natuurlijke dekking of na kunstmatige inseminatie vindt de bevruchting van de eicel plaats in de eileider van het dier. Daarna ondergaat de bevruchte eicel een aantal delingen en migreert daarbij van de eileider naar de baarmoeder. Bij het rund vindt omstreeks de 25e tot 30e dag na de bevruchting de innesteling plaats.22 In de praktijk verzamelt men voor embryotransplantatie de embryo's op een tijdstip dat ligt rond dag 7 en 8, en soms op dag 12 van de cyclus. Op dag 7 en 8 bevinden de embryo's zich nog binnen de zona pellucida (eischil van het embryo), en zijn daardoor makke-lijker in de spoelvloeistof te vinden dan op een later tijdstip, wanneer de zona pellucida is opengebroken. Op dag 12 zijn de embryo's groter geworden en kunnen ze met het blote oog in de spoelvloeistof worden waargenomen. Ze zijn dan nog klein genoeg om zonder beschadiging via een pipet te transplanteren. Omdat embryo's van twaalf dagen geen beschermende zona pellucida (die 'gewassen' kan worden ter bestrijding van infecties) meer bezitten, worden deze alleen gebruikt bij een directe transplantatie. In de hierboven geschetste situatie is een drietal zaken/stadia te onderscheiden, die in dit kader de aandacht vragen:&#13;
1. het geïnsemineerde sperma;&#13;
2. de na ovulatie vrijgekomen eicel;&#13;
3. de bevruchte eicel.&#13;
Hoe zijn deze veranderingen in het dierlijke lichaam juridisch te kwalificeren, uit-gaande van het feit dat een dier een roerende zaak is? Ik zal beginnen met het eerste stadium.&#13;
Ad 1: Het geïnsemineerde sperma&#13;
Zoals reeds in de derde paragraaf is aangegeven, kan sperma als een natuurlijke vrucht worden getypeerd. Het is daarmee een zaak en omdat sperma niet valt onder de defi-nitie van een onroerende zaak,23 is het een roerende zaak. Door inseminatie van het sperma wordt dus een roerende zaak (het sperma) aan een andere roerende zaak (het dier) toegevoegd. Roerende zaken, die om een bepaalde reden een zodanige eenheid vormen met een andere - roerende of onroerende - zaak, dat zij in het goederenrechte-lijk verkeer geen eigen leven meer leiden, zijn bestanddelen van die andere zaak, de hoofdzaak. De wet geeft aan dat een roerende zaak om tweeërlei reden bestanddeel van een andere zaak kan worden: door de werking van de verkeersopvattingen op dit punt, of doordat er een hechte fysieke verbondenheid tot stand is gebracht tussen beide zaken. Artikel 3:4 BW regelt de bestanddeelvorming en luidt als volgt:&#13;
1. Al hetgeen volgens verkeersopvatting onderdeel uitmaakt van een zaak is een bestanddeel van die zaak.&#13;
2. Een zaak die met een hoofdzaak zodanig verbonden wordt dat zij daarvan niet kan worden afgescheiden zonder dat beschadiging van betekenis wordt toegebracht aan een der zaken, wordt bestanddeel van de hoofdzaak.&#13;
Wanneer een zaak wordt beschouwd als een hoofdzaak is te vinden in artikel 5:14 lid 3: 3. Als hoofdzaak is aan te merken de zaak waarvan de waarde die van de andere zaak aanmerkelijk overtreft of die volgens verkeersopvatting als zodanig wordt beschouwd.&#13;
Met betrekking tot de definitie van een hoofdzaak wordt in de parlementaire geschie-denis24 opgemerkt, dat 'in de regel beslissend' is of de ene zaak de andere in waarde aanzienlijk overtreft. Daarnaast dient echter gelet te worden op de in het verkeer geldende opvattingen. Deze kunnen ertoe leiden dat ook zonder een zodanig waarde-verschil één der zaken als hoofdzaak aangemerkt moet worden en dat ook indien zich wel een waardeverschil voordoet, toch de zaak met de geringste waarde als hoofdzaak moet worden beschouwd. Met betrekking tot dit laatste wordt als voorbeeld gegeven een oude auto waarin een nieuwe motor is geplaatst (de auto blijft hoofdzaak). Op grond van het bovenstaande dient naar mijn mening het dier als hoofdzaak te worden beschouwd.&#13;
Uit de volgorde van de plaatsing van de twee criteria in artikel 3:4 BW vloeit voort dat voor de beantwoording van de vraag of het sperma bestanddeel is geworden van het (vrouwelijke) dier, eerst aan het maatschappelijk criterium van lid 1 en pas daarna aan het materiële criterium van lid 2 moet worden getoetst.&#13;
Met betrekking tot het sperma kan mijns inziens worden gesteld, dat het sperma bestanddeel is geworden zowel op grond van de verkeersopvatting als van de fysieke gebondenheid.&#13;
Met betrekking tot de verkeersopvatting denk ik vooral aan het doel van insemina-tie, namelijk het drachtig krijgen van een rund om daar economische voordelen mee te behalen (geboorte van een kalf en melkgift). Het dier is als het ware zonder dit sperma 'incompleet' om deze economische doelen te kunnen bereiken.25 Ook aan het tweede criterium is voldaan: het ingebrachte sperma is niet (zeker niet voor het geheel) zonder risico voor het dier weer te verwijderen.&#13;
Artikel 5:3 BW bepaalt dat de eigenaar van de zaak eigenaar is van al haar bestand-delen. Wanneer de eigendom van de hoofdzaak en het bestanddeel zich oorspronke-lijk - vóór de bestanddeelvorming - in twee handen bevond, zal de eigenaar van de zaak die bestanddeel is geworden door natrekking zijn eigendom verliezen.26 Hier-door zal sperma van een ander dan de eigenaar van het dier, dat via inseminatie is ingebracht, eigendom van de eigenaar van het dier worden (zie eerder bij paragraaf 3). Hetzelfde geldt voor andere ingebrachte zaken (bijvoorbeeld een embryo (zie verder in deze paragraaf)). Een eventueel gemaakt eigendomsvoorbehoud gaat dus steeds te niet door bestanddeelvorming.&#13;
Ad 2: De na ovulatie vrijgekomen eicel&#13;
De tijdens ovulatie vrijgekomen eicel is op grond van het bovenstaande ook een bestanddeel van het dier. Hoewel er nog geen hechte verbinding is van de eicel met het dier (pas na bevruchting en innesteling komt een hechte verbinding tot stand in de baarmoeder van het dier), moet mijns inziens op grond van de verkeersopvatting (evenals bij het sperma) de eicel als bestanddeel van het dier worden aangemerkt.&#13;
Ad 3: De bevruchte eicel&#13;
Na penetratie van de zaadcel in de eicel vindt versmelting plaats van de kernen van de mannelijke en vrouwelijke geslachtscel. Hoe moet dit binnendringen van de zaadcel in de eicel en de daarop volgende versmelting van de zaadcel en de eicel worden gekwalificeerd? Zoals hierboven is betoogd zijn het sperma (de zaadcel) en de eicel te typeren als bestanddelen van de zaak. Door versmelting van deze bestanddelen ontstaat (nu deze samensmelting op 'bestanddeel-niveau' plaatsvindt) een nieuw bestanddeel (een embryo) van dit dier. Men zou derhalve de zaadcel en de eicel als 'sub-bestand-delen' van het nieuwe bestanddeel kunnen beschouwen. Wat de verbinding betreft van deze bevruchte eicel kan men stellen, dat deze in het verloop van de dracht steeds sterker wordt. Mijns inziens zou daarom het nog niet ingenestelde embryo een 'zwak' bestanddeel genoemd kunnen worden.&#13;
5.3. Het ingenestelde embryo&#13;
Zoals hierboven bij 5.2. ad 3. is aangegeven, is een bevruchte eicel een bestanddeel van het dier. Door de innesteling verandert deze juridische kwalificatie niet. Door de innesteling is er alleen een hechtere verbinding aan (de baarmoederwand van) het moederdier tot stand gekomen. Ik zou dit ingenestelde embryo dan ook een 'sterk' bestanddeel van het dier willen noemen.&#13;
5.4. Het embryo verkregen door spoeling&#13;
Wat gesteld is met betrekking tot de juridische status van sperma (par. 3) en van de eicellen (par. 4) geldt ook voor het embryo dat verkregen is door spoeling. Ook deze zelfstandige zaak is te typeren als een natuurlijke vrucht.&#13;
Wanneer het embryo wordt getransplanteerd naar een ontvangsterdier wordt het embryo weer een bestanddeel, maar dan van dat andere dier. Wanneer de eigenaar van het embryo niet dezelfde is als de eigenaar van het ontvangsterdier zal hij zijn eigen-dom door natrekking verliezen. Met betrekking tot een embryo waarvan de waarde aanzienlijk hoger is dan de waarde van de ontvangsterkoe, kan worden opgemerkt dat de ontvangsterkoe de hoofdzaak blijft.27&#13;
5.5. Het embryo verkregen na in vitro fertilisatie&#13;
Wat de eigendom betreft van het embryo verkregen na in vitro fertilisatie zijn de juri-dische begrippen natrekking, vermenging en zaaksvorming van belang. Deze origi-naire wijzen van eigendomsverkrijging zullen hieronder worden besproken. Per wijze van eigendomsverkrijging zal worden aangegeven wat de consequenties zijn van het al of niet in één hand zijn van de eigendom van de eicel en de zaadcel. Hieronder zal mijn zienswijze met betrekking tot elk van de bovengenoemde wijzen van eigendoms-verkrijging worden uiteengezet. a. Natrekking&#13;
Met betrekking tot natrekking wordt de eicel opgevat als hoofdzaak. Door deze eicel te bevruchten met een zaadcel wordt de zaadcel bestanddeel van de bevruchte eicel (het embryo). Bij deze zienswijze is de eigenaar van de hoofdzaak (de eicel) de eige-naar van het embryo; hierbij maakt het niet uit of de eigenaar van de zaadcel een andere is dan de eigenaar van de eicel. Immers, de zaadcel wordt door de hoofdzaak aangetrokken. De eigenaar van het sperma verliest zijn eigendom, ook al had hij een eigendomsvoorbehoud.&#13;
Voor deze zienswijze pleit naar mijn mening, dat de eicelwand intact blijft. De zaadcel(kern) wordt als het ware in het omhulsel van de eicel opgenomen. Verder pleit hiervoor, dat bij de transplantatie van kernmateriaal van cellen van een embryo in een onbevruchte eicel, waaruit de kern is verwijderd, die (onbevruchte) eicel een wezenlijke rol speelt bij de verdere ontwikkeling tot embryo. Naar mijn mening is op grond van het bovenstaande voldaan aan het gestelde van artikel 5:14 lid 3 BW (waarde of verkeersopvatting28) om de eicel als hoofdzaak te typeren.&#13;
Verder kan men stellen dat met betrekking tot de bestanddeelvorming zowel aan het maatschappelijk criterium van lid 1 (op grond van de bovenstaande redenering) als aan het materiële criterium van lid 2 (het mannelijke kernmateriaal is niet meer uit de bevruchte eicel te verwijderen) van artikel 3:4 BW wordt voldaan.&#13;
Moeilijkheden met deze theorie kunnen ontstaan ten aanzien van het embryo dat verkregen is na klonering. Bij klonering wordt zeer waardevol kernmateriaal van een bevruchte eicel (het embryo) ingebracht in een 'waardeloos' omhulsel van een onbe-vruchte eicel, waaruit het kernmateriaal is verwijderd en dat op vrij goedkope wijze is verkregen uit ovaria van slachtdieren. Toch moet naar mijn mening hier de verkeers-opvatting de doorslag geven met betrekking tot de bepaling van de hoofdzaak: ook hier is de eicel hoofdzaak. Dit houdt dus in dat indien de eigenaar van de eicel een andere is dan die van het kostbare - in de eicel over te zetten - kernmateriaal, de eige-naar van het kernmateriaal na overzetting zijn eigendom verliest.&#13;
b. Vermenging&#13;
Een andere zienswijze is dat er vermenging plaatsvindt van de zaadcel met de eicel.29 Indien bij deze vermenging één der zaken als hoofdzaak is aan te merken, dan geldt de natrekkingsregel van artikel 5:14 lid 1 BW (zie hierboven onder a. Natrekking). Indien geen der zaken als hoofdzaak is aan te merken, dan ontstaat mede-eigendom.30 Nu op grond van het gestelde onder a. wel een hoofdzaak is aan te wijzen, zal deze zienswijze met betrekking tot de eigendom van de bevruchte eicel (het embryo) tot het zelfde resultaat leiden. Tegen de zienswijze, dat er door vermenging een nieuwe zaak (een embryo) ontstaat, pleit mijns inziens de parlementaire geschiedenis bij ver-menging, waarbij de vermenging steeds gedefinieerd wordt met voorbeelden. Er is bijvoorbeeld sprake van vermenging wanneer twee vloeistoffen bijeen geraken en tot één vloeistof worden; ook wanneer dit bijeen geraken een chemische verbinding teweeg zou brengen.31 Het gaat bij vermenging eigenlijk steeds om het bijeen geraken van hetzij vloeistoffen of gassen, hetzij van zaken die in het verkeer door vaststelling van maat, getal of gewicht plegen te worden verhandeld.32 Omdat de zaadcel en de eicel niet onder één van bovengenoemde stoffen zijn te categoriseren, moet mijns inziens de eigendomsverkrijging door vermenging met betrekking tot embryo's worden ver-worpen.&#13;
c. Zaaksvorming&#13;
Naast natrekking en vermenging is de zaaksvorming de derde originaire wijze van eigendomsverkrijging, die moet worden beschouwd met betrekking tot de eigendom van het na in vitro fertilisatie verkregen embryo.33 Om te beoordelen of er hier sprake is van zaaksvorming is het zinvol om hier nog even te herhalen wat onder deze in vitro fertilisatie moet worden begrepen.&#13;
Onder in vitro fertilisatie verstaan we het hele proces van eicelwinning, de in vitro eicelrijping, bevruchting en uitgroei van de bevruchte eicel tot een transplanteer embryo. Dit houdt in: verzamelen van eicellen door middel van een transvaginale follikelpunctie, de eicelrijping, het bevruchtingsgeschikt maken van het sperma (capa-citatie), de bevruchting zelf en de ontwikkeling van een transplanteerbaar embryo, alles buiten het lichaam van het dier. De in vitro fertilisatie houdt dus meer in dan het enkel samenbrengen van een eicel en zaadcel en 'dan maar hopen dat er een bevruch-ting tot stand komt'. In vitro fertilisatie is als een ingewikkeld technisch procédé op te vatten.&#13;
Om te kunnen bepalen of met betrekking tot het na in vitro fertilisatie verkregen embryo gesproken kan worden van zaaksvorming zijn de volgende door Fikkers uit jurisprudentie, literatuur en parlementaire geschiedenis verkregen criteria van belang:34&#13;
- er ontstaat een nieuwe zaak door bepaalde menselijke handelingen;&#13;
- deze zaak heeft een andere identiteit dan de zaak (zaken) waaruit zij is ontstaan;&#13;
- bepalend voor deze identiteit van de nieuwe zaak zijn de verkeersopvattingen;&#13;
- de handelingen, nodig voor het ontstaan van een nieuwe zaak, bestaan uit mense- lijke arbeid en zij hebben doorgaans het karakter van vormgeving;&#13;
- de verkeersopvattingen bepalen of er sprake is van een zodanige mate van mense- lijke arbeid, dat er gesproken kan worden van zaaksvorming (en niet van natrekking of vermenging);&#13;
- voor deze bepaling doet niet ter zake of de nieuwe zaak voor een aanzienlijk deel haar waarde aan de menselijke arbeid ontleent.&#13;
Mijns inziens moet op grond van het bovenstaande worden geconcludeerd dat met betrekking tot het na in vitro fertilisatie verkregen embryo gesproken moet worden van zaaksvorming. Met name het criterium aangaande de identiteit is hierbij voor mij doorslaggevend.35 Een aanwijzing voor de bevestiging van mijn zienswijze is te vinden in het reeds eerder genoemde 'Kip en het ez'-arrest van de Hoge Raad,36 dat weliswaar geen betrek-king had op zoogdierembryo's maar op embryo's van kippen. In dit arrest werd de opvatting van het Hof gesanctioneerd dat de bedrijfsmatige ontwikkeling van zich in broedeieren bevindende embryo's tot kuikens - in een gemechaniseerd proces dat een reeks van handelingen vereist - moet worden aangemerkt als zaaksvorming.&#13;
Wat zijn nu de gevolgen van zaaksvorming? De hoofdregel hiervoor is te vinden in artikel 5:16 lid 1 BW, dat stelt:&#13;
1. Indien iemand uit een of meerdere roerende zaken een nieuwe zaak vormt, wordt deze eigendom van de eigenaar van de oorspronkelijke zaken. Behoorden deze toe aan verschillende eigenaars, dan zijn de vorige twee artikelen van overeenkomstige toepassing.&#13;
Ten aanzien van de tweede zin van lid 1 geeft Fikkers37 aan dat gezien het eigen karakter van zaaksvorming, waarbij ook sprake kan zijn van zaaksvorming als uit één zaak meerdere nieuwe zaken worden gemaakt38 hiermee niet gedoeld kan zijn op de bepa-lingen die de artikelen 5:14 jo 5:15 BW bevatten omtrent hoofdzaak en bestanddelen. Bij zaaksvorming zijn die begrippen niet aan de orde. De overeenkomstige toepassing heeft naar haar mening alleen betrekking op de regeling van mede-eigendom, die arti-kel 5:14 lid 2 BW bevat.&#13;
Hieruit volgt dat indien de eigendom van het sperma en van de eicel niet in één hand zijn dat er mede-eigendom ontstaat.39 Elke eigenaar van het oorspronkelijke materiaal is nu gerechtigd tot de helft van het embryo.&#13;
Artikel 5:16 lid 1 BW betreft het geval, dat er zaaksvorming plaatsvindt voor de eigenaar van het gebruikte materiaal.&#13;
Indien sprake is van zaaksvorming voor zichzelf met materiaal van een derde dan is artikel 5:16 lid 2 BW van toepassing. Lid 2 luidt:&#13;
2. Indien iemand voor zichzelf een zaak vormt of doet vormen uit of mede uit een of meer hem niet toebehorende roerende zaken, wordt hij eigenaar van de nieuwe zaak, tenzij de kosten van de vorming dit wegens hun geringe omvang niet rechtvaardigen.&#13;
Voor de toepasselijkheid van lid 2 van dit artikel is dus vereist, dat de eigendom van het gebruikte materiaal noch bij de vormer, noch bij degene die doet vormen, doch bij een derde dient te berusten. Met doen vormen wordt degene bedoeld voor wie wordt gevormd, degene die de opdracht tot vormen geeft.40 Daarnaast is voor de toepasse-lijkheid van dit lid 2 vereist, dat de zaaksvormer 'voor zichzelf' vormt. Wanneer er 'zaaksvorming in opdracht' plaatsvindt, dan wordt de opdrachtgever eigenaar van de zaak, wanneer het gebruikte materiaal aan die opdrachtgever toebehoorde.41&#13;
Wat is er nu rechtens, wanneer er sprake is van zaaksvorming in opdracht en het gebruikte materiaal behoort niet aan de opdrachtgever maar aan een derde? Artikel 5:16 lid 2 BW brengt hiervoor de oplossing door introductie van de term "doen vormen". Ook wanneer er sprake is van "doen vormen" is lid 2 toepasselijk. De opdrachtgever is hierbij de doen-vormer-voor-zichzelf, waarbij de feitelijke ver-vaardiger beschouwd wordt niet meer dan een instrument te zijn, waarvan de opdrachtgever zich bedient. De nieuwe zaak behoort op grond van artikel 5:16 lid 2 BW in dit geval toe aan de opdrachtgever.&#13;
Het is uiteraard van groot belang te kunnen uitmaken of we te maken hebben met een feitelijke vervaardiger die voor zich zelf vormt, of met een feitelijke vervaardiger die slechts een instrument is van zijn opdrachtgever. In het arrest Breda-Antonius42 heeft de Hoge Raad een aantal nadere criteria voor het doen vormen gegeven. Opdrachtgeefster Breda stelde namelijk, dat zij de zaken voor zichzelf had doen vormen door de feitelijke producent Antonius. De Hoge Raad overweegt:&#13;
... Indien komt vast te staan, dat dit geval zich hier inderdaad voordoet (Antonius is dan slechts een instrument, GThAM), brengt art. 661 naar zijn strekking - overeenkomend met die van het nader uitgewerkte art. 5: 16 lid 2 NBW - mee, dat Breda en niet Antonius eigenares van de gevormde zaken is geworden. Of dit geval zich voordoet, zal afhangen van hetgeen in het licht van de daarop betrekking hebbende verkeersopvattingen uit de rechtsverhoudingen tussen de partijen voortvloeit. Bij een industriële fabricage - zoals hier aan de orde is (en ook bij in vitro fertilisatie, GThAM) -zal het daarbij aankomen op de vraag wie beslissende invloed had op de wijze van productie en de definitieve vorm van het product en wie in het kader van die rechtsverhouding het risico droeg ter zake van de verliezen wegens tegenvallende bruikbaarheid, verhandelbaarheid of winstgevendheid van het product.43&#13;
Gelet op de feitelijke omstandigheden in het arrest Breda-Antonius (gedetailleerde werkinstructies van Breda aan Antonius, commercieel risico voor de producten bij Breda, risico ter zake van fabricage-schade bij Breda) had het Hof, aldus de Hoge Raad, niet kunnen beslissen dat Antonius door zaaksvorming eigenares was geworden.&#13;
Cahen44 geeft aan dat de - in de hierboven aangegeven rechtsoverweging van de Hoge Raad - eerste maatstaf betrekking heeft op technische en de tweede op commer-ciële aspecten in de rechtsverhouding. Opgemerkt wordt dat deze twee aspecten in het hierboven genoemde arrest in dezelfde richting wezen, maar dit kan natuurlijk ook anders zijn en er zullen mogelijk ook nog andere criteria moeten worden beschouwd.&#13;
De slotzin van artikel 5:16 lid 2 BW stelt: "..., tenzij de kosten van de vorming dit wegens hun geringe omvang niet rechtvaardigen". Hiermee wordt bedoeld dat als de kosten van de vorming van geringe omvang zijn, de regel van artikel 5:16 lid 1 BW weer toepasselijk is: de eigenaar van de gebruikte zaak wordt eigenaar van de nieuwe zaak, ongeacht of de vormer voor zichzelf of voor de eigenaar van het materiaal heeft geproduceerd. Deze productiekosten mogen niet worden gerelateerd aan de waarde van het gebruikte materiaal.&#13;
Tot slot moet in deze beschouwing over zaaksvorming het derde lid van artikel 5:16 BW worden bekeken. Dit luidt: 3. Bij het verwerken van stoffen tot een nieuwe stof of het kweken van planten zijn de vorige leden van overeenkomstige toepassing.&#13;
Fikkers45 geeft met betrekking tot dit derde lid aan dat dit overkomt als een volstrekt overbodige wetsbepaling. Zowel door de jurisprudentie van de Hoge Raad in het Gescheurde orchideeën-arrest, als door de uitleg die in de parlementaire geschiedenis aan het begrip zaaksvorming wordt gegeven, is - aldus Fikkers - duidelijk, dat daar-onder ook zaaksvorming met planten e.d. (en dus ook met dierlijk materiaal, GThAM) wordt bedoeld.&#13;
Ook Van der Kooij komt bij zijn beschouwing over dit derde lid vanuit een kwe-kersrechtelijke optiek tot de conclusie dat dit artikellid beter geschrapt had kunnen worden, omdat het begrip 'kweken' meer dan één betekenis heeft en daarom niet zonder nadere definitie had mogen worden geïntroduceerd.46&#13;
De conclusie is derhalve dat de in vitro fertilisatie als zaaksvorming moet worden beschouwd. Dit heeft tot gevolg dat, indien de 'in vitro fertilisator' in opdracht van een ander met diens eicellen en zaadcellen een embryo bewerkstelligt, de eigenaar van die eicellen en zaadcellen de eigenaar van het embryo wordt. Is de eigendom van de zaadcellen en de eicellen niet in één hand, dan ontstaat er een embryo in mede-eigen-&#13;
Indien de 'in vitro fertilisator' voor zichzelf een embryo bewerkstelligt met zaad-cellen en eicellen van een derde, dan zal hij de eigendom van het embryo verkrijgen, mede omdat de kosten van vorming van een embryo niet gering zijn. Indien een opdrachtgever door middel van de 'in vitro fertilisator' een embryo voor zichzelf doet bewerkstelligen uit zaadcellen en eicellen van een derde, dan zal de opdrachtgever de eigenaar worden van het embryo.&#13;
5.6. Het genetisch gemanipuleerde embryo&#13;
Met betrekking tot het genetisch gemanipuleerde embryo kan ik kort zijn. Ook hierop is naar mijn mening zaaksvorming van toepassing. Hetzelfde wat gesteld is bij de in vitro fertilisatie, is ook op dit embryo van toepassing. Bij de productie van dit embryo worden dezelfde stadia doorlopen als bij in vitro fertilisatie. Er is bij genetische mani-pulatie echter sprake van een extra stadium: het moment waarop DNA-materiaal aan de bevruchte eicel wordt toegevoegd door middel van een micro-injectie.&#13;
Wat gesteld is onder 5.4. met betrekking tot het embryo verkregen door spoeling, geldt ook voor het na in vitro fertilisatie verkregen embryo en het genetisch gemani-puleerde embryo: wanneer het embryo wordt getransplanteerd naar een ontvangster-dier wordt het embryo weer een bestanddeel van dat dier. Wanneer de eigenaar van het embryo niet dezelfde is als de eigenaar van het ontvangsterdier zal hij zijn eigen-dom door natrekking verliezen. Ook met betrekking tot een (genetisch gemanipuleerd) embryo, waarvan de waarde aanzienlijk hoger kan zijn dan de waarde van de ontvangsterkoe, kan worden opge-merkt dat de ontvangsterkoe de hoofdzaak blijft.48&#13;
Uit het bovenstaande kan worden geconcludeerd dat de eigenaar van een embryo zijn eigendom verliest, wanneer dit embryo wordt getransplanteerd naar een dier, dat niet zijn eigendom is. Wat kan de eigenaar hiertegen doen?&#13;
Reeds eerder is aangegeven dat een eigendomsvoorbehoud geen zin heeft. Indien men wil voorkomen dat men zijn eigendom verliest, is de meest voor de hand liggende oplossing dat men de eigendom verwerft van het dier, waarnaar het embryo zal worden getransplanteerd. Indien men zekerheid wil voor betaling van het geleverde embryo, dan bestaat de mogelijkheid een (stil) pandrecht te vestigen op deze koe en het toe-komstige kalf, dat eventueel uit het embryo geboren zal worden (en eventueel andere roerende zaken).49</content><legacyfootnotes>1. Te denken valt onder andere aan de Gezondheids- en welzijnswet voor dieren.&#13;
2. I. SagelGrande, 'Het stomme dier en het privaatrecht', NJB 1991, 66, blz. 294-5.&#13;
3. Mijns inziens worden op grond van artikel 1 lid 2 van boek 5 van het BW - in ieder geval voor de eige-naar van de zaak (het dier) - regels gesteld, die het maar 'naar believen' omgaan met het dier beperken. Immers lid 2 van artikel 5:1 BW luidt (cursivering GThAM): "Het staat de eigenaar met uitsluiting van een ieder vrij van de zaak gebruik te maken, mits dit gebruik niet strijdt met rechten van anderen en de op wettelijke voorschriften en regels van ongeschreven recht gegronde beperkingen daarbij in acht worden genomen."&#13;
4. Ook in lid 2 van artikel 350 WvS (misdrijf) wordt het maar 'naar believen' omgaan met het dier ingeperkt. Dit artikel is geen echte dierenbeschermingsbepaling, maar een bepaling die het opzettelijk en weder-rechtelijk doden, beschadigen, onbruikbaar of wegmaken van een dier strafbaar stelt. Het artikel is daarom geplaatst in het WvS in titel XXVII: Vernieling of beschadiging.&#13;
5. Tj. de Cock Buning en M.P. Dol, 'Onderzoek en onderwijs op het gebied van rechten voor dieren', Agr.r. 1994/10, blz. 514-7.&#13;
6. Door de wet van 10 maart 1988 over de rechtspositie van dieren, BGBl. 1832.&#13;
7. De andere paragraaf, die is ingevoerd, is par. 1332a en deze luidt: "par. 1332a. Wird ein Tier verletzt, so gebühren die tatsachlich aufgewendeten Kosten der Heling oder der versuchten Heling auch dann, wenn sie den Wert des Tieres übersteigen, soweit auch ein verstandiger Tierhalter in der Lage des Geschadigten diese Kosten aufgewendet hatte."&#13;
8. Zie par. 251, BT Drucksache 11/7639 p. 3: "Die aus der Heilbehandlung eines verletzten Tieres entstan denen Aufwendungen sind nicht bereits dann unverhaltmassig, wenn sie dessen Wert erheblich überstei- gen." Zie ook onder andere de aangevulde par. 903 BGB en de gewijzigde par. 814c ZPO.&#13;
9. Immers, artikel 3:9 lid 1 BW luidt: "1. Natuurlijke vruchten zijn zaken die volgens verkeersopvatting als vruchten van andere zaken worden aangemerkt."&#13;
10. Terzijde wordt opgemerkt, dat in HR 24 maart 1995, RvdW 1995, 81 (Hollander's/Raiffeisenbank) de opvatting van het Hof dat kuikens die uit de in een kuikenbroederij uitgebroede eieren zijn gekomen, naar verkeersopvatting niet als natuurlijke vruchten van de oorspronkelijke kippen kunnen worden aan gemerkt, is bevestigd.&#13;
11. Asser-Mijnssen-De Haan I (Goederenrecht), Tjeenk Willink, Zwolle 1992, nr. 88.&#13;
12. Artikel 3:9 lid 4 BW.&#13;
13. Zie onder andere: A.M.L. Broekhuijsen-Molenaar, Civielrechtelijke aspecten van kunstmatige inseminatie en draagmoederschap, (diss. RU Leiden), Kluwer, Deventer 1991, Hoofdstuk III.&#13;
14. Afscheiding is immers geen wijze van eigendomsverkrijging die in de wet wordt genoemd.&#13;
15. Artikel 5:1 lid 3 BW. Tenzij een ander dan de eigenaar van de hoofdzaak (bijvoorbeeld een vrucht gebruiker) tot de vruchten gerechtigd is.&#13;
16. Verordeningenblad Bedrijfsorganisatie 1985, 44, L 19.&#13;
17. Zie noot 15.&#13;
18. Besluit van 7 december 1993, Stb. 1994, 12, houdende regels betreffende de produktie van en de handel in vers vlees (Besluit produktie en handel vers vlees).&#13;
19. Artikel 12, lid 3.&#13;
20. Artikel 3, lid 2 van de Destructiewet.&#13;
21. Hoewel men daartegen in kan brengen, dat bij dit dode materiaal geen sprake meer is van een 'min of meer regelmatige' opbrengst, zoals natuurlijke vruchten hierboven bij noot 9 zijn omschreven.&#13;
22. E. Kolb, Lehrbuch der Physiologie der Haustiere, VEB Gustav Fischer Verlag, Jena, 1967, blz. 686.&#13;
23. Artikel 3:3 BW.&#13;
24. C.J. van Zeben, J.W. du Pon m.m.v. M.M. Olthof, Parlementaire Geschiedenis van het Nieuwe Burger lijk Wetboek, Boek 5 Zakelijke Rechten, Kluwer Deventer, 1981, blz. 105-7.&#13;
25. Vergelijk HR 11 december 1953, NJ 1954, 115 (Stafmateriaal), waarin werd vastgesteld, dat een verwar mingsinstallatie - ondanks het ontbreken van een aard- of nagelvaste verbinding - een bestanddeel was; immers, het fabrieksgebouw zou door het ontbreken van een verwarmingsinstallatie incompleet zijn.&#13;
26. Artikel 5:14 lid 1: "3. De eigendom van een roerende zaak, die een bestanddeel wordt van een andere roerende zaak die als hoofdzaak is aan te merken, gaat over aan de eigenaar van de hoofdzaak."&#13;
27. Zie C.J. van Zeben (noot 24).&#13;
28. Zie C.J. van Zeben (noot 24).&#13;
29. Artikel 5:15 BW dat over vermenging handelt, luidt: "Worden roerende zaken die aan verschillende eige naren toebehoren door vermenging tot één zaak verenigd, dan is het vorige artikel van overeenkomstige toepassing."&#13;
30. Aldus artikel 5:15 jo artikel 5:14 lid 2 BW.&#13;
31. C.J. van Zeben (noot 24): 107.&#13;
32. J.H. Beekhuis, 'Eigendom en bezit van generieke zaken', in: Recht door zee, Schadebundel, Tjeenk Willink, Zwolle 1980, blz. 9-15.&#13;
33. Artikel 5:16 BW.&#13;
34. H.A.G. Fikkers, 'Natrekking, vermenging en zaaksvorming', Ars Aequi Cahiers, Privaatrecht, Deel 4, Nijmegen 1994, blz. 54.&#13;
35. Dit criterium is ontleend aan het Gescheurde orchideeën-arrest (HR 5 december 1985, NJ 1987, 745).&#13;
36. HR 24 maart 1995, RvdW 1995, 81 (Hollander's/Raiffeisenbank) (zie noot 11).&#13;
37. H.A.G. Fikkers (noot 34), blz. 55.&#13;
38. Zoals bij de Gescheurde orchideeën (zie noot 35), maar ook bij klieving van embryo's.&#13;
39. Hierop zijn de bepalingen van Titel 7 (Gemeenschap) van Boek 3 BW van toepassing.&#13;
40. H.A.G. Fikkers (noot 34), blz. 60.&#13;
41. Op grond van artikel 5:16 lid 1 BW.&#13;
42. HR 5 oktober 1990, NJ 1992, 226.&#13;
43. Rechtsoverweging 3.3.&#13;
44. J.L.P. Cahen. Breda vs Antonius. Ars Aequi 1991, 40, blz. 260-7.&#13;
45. H.A.G. Fikkers (noot 34), blz. 64.&#13;
46. P.A.C.E. van der Kooij, 'Over het kweken van planten en art. 5.2.12 (5:16) Nieuw BW,' Kwartaalbericht Nieuw BW 1990 fij, blz. 2-3.&#13;
47. Naar mijn mening zal dit in de toekomst steeds meer het geval zijn, omdat bepaalde laboratoria zich specifiek zullen toeleggen op de productie van zaadcellen of eicellen (m.a.w. er zal steeds meer speciali- satie plaatsvinden).&#13;
48. Zie C.J. van Zeben (noot 24).&#13;
49. O.K. Brahn, Stille verpanding en eigendomsvoorbehoud volgens het nieuwe Burgerlijk Wetboek, Tjeenk Willink, Zwolle 1991, blz. 50-106.</legacyfootnotes><footnotes><footnote/></footnotes><auteurs>Mr. drs. Gérardo Th.A. Menges</auteurs><published>1997-01-01 00:00:00</published><modified>1996-05-28 00:00:00</modified><editiondate>1997-01-01</editiondate><htmlpath>https://denhollander.info/artikel/5782</htmlpath></article>
</articles></edition>