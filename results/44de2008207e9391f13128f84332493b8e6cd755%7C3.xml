<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1999</searchword><id>5722</id><udhid>UDH:TvAR/5722</udhid><titel>De herziene Tracéwet: het bestemmingsplan op dood spoor</titel><searchwords><searchword>TvAR 10/1999</searchword><searchword>UDH:TvAR/5722</searchword></searchwords><attachments><attachment><name>1999_nr 10_Artikel_Bregman.pdf</name><extention>pdf</extention><url>https://denhollander.info/download/5654/ci</url></attachment></attachments><inleiding>1. Inleiding&#13;
Op 14 december 1998 werd bij de Tweede Kamer een wetsvoorstel tot wijziging van&#13;
de Tracéwet ingediend.1 Met de indiening van dit wetsontwerp wordt een wissel&#13;
omgezet wat betreft de positie van het gemeentelijke bestemmingsplan bij de besluitvorming&#13;
over ruimtelijk relevante projecten. Het bestemmingsplan wordt de functie&#13;
als afwegingskader bij bepaalde projecten formeel ontnomen. Dit begin van afscheid&#13;
van het decentrale uitgangspunt van de ruimtelijke ordening in Nederland komt niet&#13;
uit de lucht vallen, maar is het uiteindelijke resultaat van een weg die de manier van&#13;
besluitvorming over ruimtelijk relevante projecten met de huidige Tracéwet is ingeslagen&#13;
en die kan worden getypeerd met de trefwoorden centralisatie en projectgericht.&#13;
In deze bespreking zal het wetsontwerp voor de herziening van de Tracéwet niet uitputtend&#13;
worden beschreven, maar staan de relatie met het bestemmingsplan en de&#13;
manier waarop vergunningverlening in de nieuwe Tracéwet zal zijn geregeld centraal.&#13;
Hierna zal eerst een beknopte schets worden gegeven van de huidige Tracéwet en de&#13;
manier waarop besluitvorming op grond van de Tracéwet afwijkt van de oorspronkelijke&#13;
decentrale opzet van de Wet op de Ruimtelijke Ordening (WRO) en van het&#13;
principe van tweesporigheid. Aansluitend zullen de resultaten van de evaluatie van de&#13;
Tracéwet worden besproken. Bij de behandeling van het wetsontwerp tot herziening&#13;
van de Tracéwet zullen twee onderwerpen in het bijzonder de aandacht krijgen: de&#13;
toekomstige betekenis van het bestemmingsplan bij projecten die onder het toepassingbereik&#13;
van de Tracéwet vallen (waarbij onderscheid zal worden gemaakt tussen de&#13;
sturingsfunctie van het bestemmingsplan enerzijds en de beheersfunctie anderzijds)&#13;
en de manier waarop in het wetsontwerp de coördinatie van vergunningen is geregeld.&#13;
Besloten wordt met enkele conclusies.</inleiding><content>2. De aanleiding tot de Tracéwet&#13;
2.1. Het decentrale stelsel van de WRO en de tweesporigheidsdoctrine&#13;
Lange tijd is de gedachte geweest dat de ruimtelijke ordening, in het bijzonder het&#13;
bestemmingsplan, een sturende functie zou kunnen vervullen ten aanzien van de&#13;
bestemming, de inrichting en het gebruik van de gehele fysieke ruimte. Die sturende&#13;
functie zou naar twee kanten gestalte moeten krijgen. Enerzijds worden alle sectorale belangen geacht te zijn verdisconteerd in het bestemmingsplan zodat als resultaat&#13;
daarvan een ‘blauwdruk’ ontstaat voor de gewenste situatie in planologische zin.&#13;
Anderzijds is de realisering van deze blauwdruk, althans het voorkomen van een&#13;
daarmee strijdige situatie, gewaarborgd via een hechte koppeling tussen het bestemmingsplan&#13;
en de bouwvergunning, aangezien op een bouwplan dat in strijd is met het&#13;
bestemmingsplan geen bouwvergunning kan worden verleend.&#13;
Dit systeem van plancoördinatie op grond van de WRO is dus gebaseerd op een&#13;
voldoende sturend vermogen van een bestemmingsplan, omdat dit plan niet alleen als&#13;
integratiekader bij de beleidsvaststelling maar ook als afwegingskader bij de beoordeling&#13;
van vergunningaanvragen fungeert.&#13;
Toen de WRO in werking trad, was het ruimtelijke planstelsel min of meer het&#13;
enige (planmatige) beoordelingskader voor de toelaatbaarheid van ruimtelijk relevante&#13;
projecten. Diverse typen ruimtelijk relevante projecten bleken echter autonome&#13;
beoordelingskaders te kennen c.q. te ontwikkelen naast het kader van de WRO. Economische&#13;
factoren bleken vaak doorslaggevend voor het initiëren van ruimtelijk relevante&#13;
projecten zoals hoofdinfrastructurele werken en bedrijventerreinen.&#13;
Teneinde de ruimtelijke plannen en de planning van bepaalde typen ruimtelijk relevante&#13;
projecten – doorgaans aan te duiden als ‘sectorale planning’ – op elkaar af te&#13;
stemmen, werd een gelijkwaardigheid van beide besluitvormingskaders aangenomen.&#13;
Deze doctrine verkreeg de naam tweesporigheid.&#13;
Brussaard2 geeft de volgende omschrijving van het begrip ‘tweesporigheid’:&#13;
De besluitvorming ten aanzien van ruimtelijk relevante sectoraangelegenheden kan langs&#13;
twee lijnen plaatsvinden, namelijk in het kader van de ruimtelijke ordening en in het kader&#13;
van de desbetreffende sector (tweesporigheid). Beide lijnen staan naast elkaar en kunnen&#13;
elkaar ook niet opzij zetten.&#13;
De ‘openheid’ van de tweesporenbenadering bleek in de praktijk voor bepaalde actoren&#13;
in besluitvormingsprocessen rond ruimtelijk relevante projecten van bovengemeentelijk&#13;
belang een aansporing om zo lang mogelijk te persisteren bij hun&#13;
standpunt dat een project niet dan wel uitsluitend onder bepaalde voorwaarden mag&#13;
worden gerealiseerd. Werd hierin niet bewilligd, dan weigerde men voor de projectrealisering&#13;
cruciale (bestemmingsplan)bevoegdheden te gebruiken en liet men het&#13;
aankomen op de toepassing van de wettelijke interventie-instrumenten. Juist vanwege&#13;
het tot het uiterste streven naar consensus, dat zo kenmerkend is voor het tweesporenmodel,&#13;
zijn deze instrumenten – zoals reeds eerder werd opgemerkt – in bestuurlijke&#13;
zin steeds meer het karakter gaan dragen van ultima remedia. Uit vrees voor&#13;
beschadiging van verhoudingen werden deze instrumenten vervolgens vrijwel nooit&#13;
gebruikt en bleef men streven naar consensus. Op deze wijze ontstond in feite een&#13;
vicieuze cirkel, waarin ‘stroperigheid’ werd aanvaard als noodzakelijk kwaad om een&#13;
zorgvuldige besluitvorming te waarborgen. Dit leidde ook gemakkelijk tot een redenering a contrario: coördinatie van besluitvorming doet afbreuk aan de zorgvuldigheid,&#13;
omdat daardoor relevante belangen kunnen worden overvleugeld.3&#13;
De tweesporigheid bestond in feite bij de gratie van het decentrale karakter van het&#13;
planstelsel van de WRO. Doordat de WRO het bestemmingsplan als exclusief toetsingskader&#13;
aanwijst voor ruimtelijk relevante projecten, ongeacht het bestuursniveau&#13;
waarop de primaire politiek-bestuurlijke verantwoordelijkheid ten aanzien van een&#13;
ruimtelijk relevant project ligt, verkreeg de gemeentelijke bestemmingsplanbevoegdheid&#13;
een reusachtige onderhandelingswaarde bij de besluitvorming over ruimtelijk&#13;
relevante projecten van bovengemeentelijk belang.&#13;
2.2. Aantasting van de rol van het bestemmingsplan; het einde van de tweesporigheid&#13;
Eind jaren tachtig begint echter een andere waardering te ontstaan van enerzijds de&#13;
verworvenheden van de tweesporenbenadering en van anderzijds de gewenste slagvaardigheid&#13;
en daadkracht bij het ontwikkelen van ruimtelijk relevante projecten&#13;
waarvan het nut en de noodzaak breed wordt erkend. Een belangrijke impuls tot deze&#13;
omslag in het denken vormde de stagnatie van procedures rond afvalinrichtingen,4 die&#13;
er – gezien de hoeveelheid afval – toch echt moeten komen. Het ministerie van&#13;
VROM, verantwoordelijk voor milieu, en bij monde van de RPD vanouds de grote&#13;
pleitbezorger van de tweesporigheidsdoctrine,5 aanvaardde met de introductie van het&#13;
hoofdstuk Projectcoördinatie in de WRO de facto het einde van de tweesporigheid&#13;
voor projecten die onder het bereik van deze regeling vallen.6 Van grotere betekenis&#13;
dan de Nimby-regeling is de Tracéwet. Anders dan de Nimby-regeling wordt de Tracéwet&#13;
in de praktijk gebruikt. Ook de Tracéwet bevat coördinatieregelingen ten faveure&#13;
van de sectorale besluitvorming. Dit betekende voor beide genoemde wetten niet dat&#13;
het ruimtelijke ordeningsspoor in het algemeen aan betekenis verloor – zowel een&#13;
tracébesluit op grond van de Tracéwet als winplaats op grond van de Ontgrondingenwet&#13;
dienen immers te zijn ingekaderd in een pkb respectievelijk streekplan, zijnde&#13;
plannen op grond van de WRO – maar wel dat de rol van het gemeentelijke bestemmingsplan&#13;
ten faveure van hogere WRO-plannen werd teruggedrongen. Omdat deze&#13;
hogere plannen op hetzelfde bestuursniveau worden vastgesteld waar ook de sectorale beslissingen worden genomen, vond door genoemde wettelijke ingrepen een concentratie&#13;
van bevoegdheden plaats op de bestuursniveaus waar zich de primaire politiek-&#13;
bestuurlijke verantwoordelijkheid ten aanzien van de desbetreffende projecten&#13;
bevindt. Tweesporigheid verloor door deze ontwikkeling praktische betekenis.&#13;
3. De inhoud van de Tracéwet&#13;
Tot op het moment van inwerkingtreding van de Tracéwet op 16 september 1993&#13;
waren de sectorale besluitvorming over infrastructurele werken en de besluitvorming&#13;
op het terrein van de ruimtelijk ordening niet gecoördineerd. De tracés voor wegen,&#13;
spoorwegen en vaarverbindingen werden vastgesteld in een buitenwettelijke tracéprocedure.&#13;
Eerst wanneer deze procedure was afgerond, vond aanpassing van ruimtelijke&#13;
plannen door de lagere overheden plaats, zodat planologische belemmeringen&#13;
voor de aanleg van het desbetreffende infrastructurele werk konden worden weggenomen.&#13;
Weigerden lagere overheden hun medewerking, dan kon de minister van&#13;
V&amp;W de collega-minister van VROM verzoeken aanwijzingen te geven tot aanpassing&#13;
van de desbetreffende streekplannen en bestemmingsplannen. Konden beide&#13;
ministers hierover geen overeenstemming bereiken, dan kon uiteindelijk de ministerraad&#13;
de minister van VROM hiertoe dwingen.&#13;
De volgtijdelijkheid van de besluitvorming in beide sporen en de wijze waarop de&#13;
koppeling tussen beide lijnen van besluitvorming was geregeld, werd gezien als de&#13;
hoofdoorzaak van de lange duur van de totale besluitvorming voordat de realisering&#13;
van infrastructurele werken daadwerkelijk kon beginnen. Als reactie daarop werd een&#13;
in een afzonderlijke wet vervatte regeling – de Tracéwet – ontworpen, die de (dwingende)&#13;
doorwerking van het cruciale besluit op grond van die wet – het tracébesluit –&#13;
moet waarborgen.&#13;
Als vertrekpunt voor de tracévaststelling geldt steeds de inhoud van een van kracht&#13;
zijnde planologische kernbeslissing, doorgaans het Structuurschema Verkeer en Vervoer.&#13;
Voor grote projecten van nationaal belang kan dit echter ook een planologische&#13;
kernbeslissing met bijzondere status zijn zoals bedoeld in art. 39 WRO. Een positieve&#13;
bestemming in een ruimtelijk plan op grond van de WRO is daarmee een gegeven.&#13;
Via een startnotitie en een trajectnota mondt de procedure op grond van de Tracéwet&#13;
uiteindelijk uit in een tracébesluit, dat wordt genomen door de minister van V&amp;W in&#13;
overeenstemming met de minister van VROM. Weigeren gemeenten in reactie op het&#13;
ontwerp-tracébesluit planologische medewerking te verlenen, dan is de minister van&#13;
VROM verplicht een aanwijzing ex art. 37 WRO te geven om langs die weg het aanpassen&#13;
van de bestemmingsplannen af te dwingen. Na het wegnemen van planologische&#13;
belemmeringen moeten de voor realisering van het werk benodigde vergunningen&#13;
worden verleend. De minister dan wel – ingeval van een spoorverbinding – de&#13;
exploitant van de railweg dienen de aanvragen in bij de onderscheiden bevoegde gezagen.&#13;
Verlenen deze organen de aangevraagde vergunning niet binnen de wettelijke&#13;
beslistermijnen, dan deelt de minister van VROM de beslissing mee aan de betrokken&#13;
sectorminister, die in plaats van het bevoegde gezag tot vergunningverlening kan&#13;
overgaan. Wat betreft de bouw- en aanlegvergunningen is de Nimby-regeling uit het&#13;
hoofdstuk Projectcoördinatie uit de WRO van toepassing. De Tracéwet kan worden gezien als een omslag in het denken over zowel de tweesporigheid&#13;
als over het oplossen van de problematiek van de verticale coördinatie. De&#13;
gedachte van de tweesporigheid is weliswaar gehandhaafd in die zin dat zowel een&#13;
planologische afweging (bij het opstellen van de planologische kernbeslissing en&#13;
– maar dan meer impliciet – door de medeverantwoordelijkheid van de minister van&#13;
VROM voor het tracébesluit) als een afweging in de sectorlijn (via startnotitie, trajectnota&#13;
en tracébesluit) plaatsvindt. Van een onderling onafhankelijke afweging in beide&#13;
sporen is echter nauwelijks sprake: het startpunt is een pkb aan de voorbereiding&#13;
waarvan een integrale belangenafweging ten grondslag ligt. Bij de verdere uitwerking&#13;
en operationalisering binnen de in de pkb gegeven randvoorwaarden is de minister&#13;
van V&amp;W echter initiatiefnemer. Dat de minister van VROM weigert om in te stemmen&#13;
met vaststelling van het tracébesluit is de enige mogelijkheid die een behartiger&#13;
van het belang van een goede ruimtelijk ordening in het uitwerkingstraject heeft om&#13;
de besluitvorming dwingend te beïnvloeden. Of deze mogelijkheid materieel gezien&#13;
veel betekenis heeft, moet worden betwijfeld, omdat de argumentatie tegen het gekozen&#13;
tracé moeilijk kan worden ontleend aan de pkb, waarmee het tracébesluit immer&#13;
in overeenstemming dient te zijn. Daarnaast zal ingeval van een dreigend conflict binnen&#13;
de ministerraad alles in het werk gesteld worden om beide ministers tot overeenstemming&#13;
te brengen.7&#13;
Ingeval van toepassing van de Tracéwet vindt besluitvorming plaats via een hiërarchisch&#13;
model. De betrokken lagere overheden worden uiteraard betrokken bij de&#13;
voorbereiding van de diverse besluiten die achtereenvolgens moeten worden genomen,&#13;
maar uiteindelijk is het de rijksoverheid die de knoop doorhakt. Het bestemmingsplan,&#13;
tot voor de invoering van de Tracéwet het belangrijkste gemeentelijke instrument&#13;
om ongewenste, door de rijksoverheid geïnitieerde ontwikkelingen zo lang&#13;
mogelijk tegen te houden, speelt als toetsingkader voor werken die met toepassing&#13;
van de Tracéwet worden uitgevoerd, materieel geen enkele rol. De gemeenten mogen&#13;
hun bestemmingsplannen aanpassen en bij weigerachtigheid om daartoe over te gaan,&#13;
volgt automatisch een aanwijzing. Voor de vergunningverlening behoeft een op deze&#13;
manier afgedwongen aanpassing niet tot vertraging te leiden, omdat van dit bestemmingsplan&#13;
vrijstelling kan worden verleend vooruitlopend op een dergelijke aanpassing.&#13;
Deze mogelijkheid is niet in de Tracéwet voorzien, maar in het hoofdstuk&#13;
Projectcoördinatie (de artikelen 40 e.v.) van de Wet op de Ruimtelijke Ordening.&#13;
4. De evaluatie van de Tracéwet&#13;
In art. 29 van de Tracéwet is bepaald dat door de minister van V&amp;W en de minister&#13;
van VROM binnen drie jaar na het inwerkingtreden van deze wet en vervolgens telkens&#13;
om de vijf jaar aan de Kamer dient te worden gerapporteerd over de wijze waarop&#13;
de wet is toegepast. Op grond van deze evaluatiebepaling heeft een eerste evaluatie&#13;
plaatsgevonden, die eind 1996 is afgerond.8&#13;
Aan het begin van het evaluatierapport worden enkele kanttekeningen gemaakt bij de beschikbare praktijkervaringen. Een probleem was dat het evaluatieonderzoek is&#13;
gehouden zo’n tweeëneenhalf jaar na inwerkingtreding van de Tracéwet. Slechts voor&#13;
twee projecten was tijdens het onderzoek al een tracébesluit genomen. Voor een&#13;
belangrijk deel is daarom sprake van een evaluatie ex ante.&#13;
Als opzet van het evaluatieonderzoek worden voor vier evaluatiethema’s (het doel&#13;
van de wet, de planvormingssystematiek van de wet, de koppeling van ruimtelijke&#13;
ordeningsprocedures aan het tracébesluit en communicatie en inspraak) achtereenvolgens&#13;
algemene opvattingen en specifieke opvattingen bij de rijksoverheid, lagere overheden&#13;
en maatschappelijke belanghebbenden weergegeven.&#13;
De Tracéwet introduceert een eindigheid in de besluitvorming rond grote infrastructurele&#13;
projecten. Dit wordt algemeen positief gewaardeerd. Tegelijk is er echter de&#13;
vrees dat de Tracéwet zal worden toegepast volgens het – wat wordt genoemd – ‘oude&#13;
consensusmodel’, waarbij aan het bereiken van overeenstemming met alle betrokkenen&#13;
meer waarde wordt toegekend dan aan het halen van termijnen. Gelet op deze&#13;
onzekerheid wordt de Tracéwet enigszins voorzichtig getypeerd als “een aanzet tot&#13;
een andere besluitvormingscultuur”.9 Of het doel van de wet, de “verzekering van&#13;
doelmatige procedures voor de totstandkoming en van tijdige tenuitvoerlegging van&#13;
besluiten met betrekking tot de aanleg van hoofdwegen, van landelijke railwegen en&#13;
van hoofdvaarwegen”10 zal worden bereikt, kan op grond van het evaluatieonderzoek&#13;
nog niet worden vastgesteld.&#13;
Wat betreft de planvormingssystematiek wordt in de eerste plaats een onderhandelingskader&#13;
gemist. De wet gaat uit van het principe dat de rijksoverheid bepaalde&#13;
‘producten’ vervaardigt en deze voor commentaar toezendt aan belanghebbenden.&#13;
Men mist een schakel, “namelijk een kader waarin gepoogd wordt partijen bij elkaar&#13;
te brengen, teneinde een maximaal draagvlak te verkrijgen om de knoop te kunnen&#13;
doorhakken”.11 Een ander punt betreft de overgang van trajectnota naar tracébesluit.&#13;
Deze overgang wordt als tamelijk abrupt ervaren, zodat de Tracéwet onvoldoende het&#13;
karakter zou hebben van een geleidelijk nauwer wordende trechter.12 Een ander&#13;
kritiekpunt betreft de dubbele vraagstelling aan lagere overheden bij het toezenden&#13;
van het ontwerp-tracébesluit. Gevraagd wordt zowel naar een inhoudelijk oordeel&#13;
over het ontwerp-besluit als naar de bereidheid om planologische medewerking te&#13;
verlenen. Veelal zijn de antwoorden die door belanghebbenden zijn gegeven op de&#13;
door de onderzoekers gestelde vragen voorwaardelijk geformuleerd en hebben deze&#13;
een onderhandelingskarakter. De koppeling tussen het tracébesluit en ruimtelijke ordeningsprocedures en andere&#13;
procedures wordt gekritiseerd vanwege de tweeslachtigheid: het streven naar het&#13;
gelijktijdig doorlopen van de tracéprocedures enerzijds en het niet willen aantasten&#13;
van bestaande bevoegdheidsverdelingen anderzijds. Dit heeft onder meer tot gevolg&#13;
dat bepaalde nog te volgen procedures ‘leeg’ zijn, zoals het evaluatierapport dat&#13;
noemt.13 Indien een lagere overheid zijn bevoegdheid in dergelijke procedures immers&#13;
niet aanwendt in overeenstemming met het tracébesluit, dan zal de minister van Verkeer&#13;
en Waterstaat tot bijvoorbeeld het verlenen van een vergunning overgaan. Als&#13;
reëel praktisch probleem wordt onderkend dat het onmogelijk is om met het tracébesluit&#13;
de totale ruimtelijke inpassing in alle gevallen goed te regelen. Het in art. 19&#13;
Tracéwet bepaalde dat bedenkingen die tegen een op het tracébesluit volgend bestemmingsplan&#13;
worden ingediend hun grond niet kunnen vinden in bedenkingen tegen&#13;
het tracébesluit, kan dan ook worden gefrustreerd door bedenkingen die weliswaar&#13;
slechts op de inpassing betrekking hebben, maar waarvan honorering desalniettemin&#13;
tot de noodzaak van heroverweging van het genomen tracébesluit kan leiden. Alons&#13;
en Partners beschouwen dit probleem overigens als onoplosbaar binnen de huidige&#13;
systematiek van de Tracéwet: niet alles kan op rijksniveau tot in detail worden ontworpen&#13;
en besloten, zodat aanvullend decentrale planvormen noodzakelijk zijn. Een&#13;
oplossing die in het evaluatierapport hiervoor wordt aangedragen, is integratie van&#13;
(lokale) ruimtelijke afwegingen voor het nemen van het tracébesluit en wellicht ook&#13;
het verder naar voren halen van de formele bestemmingsplanprocedure. Hiermee zou&#13;
meteen een van rijkszijde naar voren gebracht bezwaar tegen verplicht herhaald&#13;
bestuurlijk overleg, ingeval de planologische medewerking van lagere overheden door&#13;
middel van een aanwijzing moet worden afgedwongen en waarbij geen enkele reële&#13;
onderhandelingsruimte meer aanwezig is, vervallen.&#13;
Een ander afstemmingsprobleem betreft de interactie tussen rechtsbescherming&#13;
tegen een planologische kernbeslissing op grond van het in de volgende paragraaf te&#13;
bespreken art. 39 WRO en een daaropvolgend tracébesluit. Indien vanaf het moment&#13;
van vaststelling van de pkb en het nemen van het tracébesluit meer dan een jaar verstrijkt,&#13;
staat tegen de pkb afzonderlijk beroep open bij de Afdeling bestuursrechtspraak&#13;
van de Raad van State. Bij de pkb Betuweroute werd deze termijn overschreden.14&#13;
5. Het wetsontwerp tot herziening van de Tracéwet&#13;
5.1. Het wetsontwerp en het bestemmingsplan als sturingsinstrument&#13;
Met de herziening van de Tracéwet wordt getracht een verdere stroomlijning van de&#13;
besluitvormingsprocedures te bereiken. Wat betreft het planologische spoor wordt in&#13;
het wetsvoorstel een koppeling gemaakt met de wijziging van de WRO15, waarbij art.&#13;
19 WRO wordt verzelfstandigd. Het tracébesluit zal na de wijziging meteen een vrijstelling&#13;
op grond van art. 19 WRO inhouden (art. 15 lid 6 wetsvoorstel). Omdat art.&#13;
19 WRO na introductie van de zelfstandige gemeentelijke projectprocedure niet langer een vrijstellingsartikel is dat per definitie vooruitlopend op een herzien bestemmingsplan&#13;
wordt toegepast, is met de toepassing van artikel 19-nieuwe-stijl (in combinatie&#13;
met het Tracébesluit) de definitieve planologische grondslag gelegd. Het&#13;
instrument van de (automatische) aanwijzing, dat in de huidige Tracéwet moet zorgen&#13;
voor de doorwerking van het tracébesluit naar het planologisch kader op gemeentelijk&#13;
niveau, heeft daarmee zijn betekenis verloren en verdwijnt ook uit de Tracéwet.&#13;
De directe planologische grondslag die het tracébesluit biedt voor de vergunningverlening&#13;
moet positief worden gewaardeerd. Het aanwijzingsinstrument heeft een&#13;
halfslachtig karakter in die zin dat daarmee wordt gesuggereerd dat een gemeente formeel&#13;
een eigen afweging kan maken, terwijl materieel de ruimte voor een andere&#13;
planologische visie onmiddellijk wordt geneutraliseerd door een verplichte aanwijzing.&#13;
Men zou kunnen zeggen dat de herziene Tracéwet de schijn van een ook bij&#13;
grote projecten in beginsel decentraal georganiseerde besluitvorming, waar ook in het&#13;
evaluatieonderzoek van Alons en Partners op wordt gewezen, niet langer ophoudt.&#13;
Dat vergroot de helderheid en legt de planologische bevoegdheden op het niveau waar&#13;
ook de primaire politiek-bestuurlijke verantwoordelijkheid ten aanzien van onder het&#13;
bereik van de Tracéwet vallende projecten is gesitueerd, namelijk op rijksniveau.&#13;
5.2. Het wetsontwerp en het bestemmingsplan als beheersinstrument&#13;
Naast de sturende functie heeft het bestemmingsplan ook een beheersfunctie. Beide&#13;
functies kunnen niet los van elkaar worden gezien. Strikt genomen zijn het zelfs geen&#13;
verschillende functies: een op beheer gericht bestemmingsplan geeft sturing aan ruimtelijke&#13;
ontwikkelingen in een gebied waarvan de feitelijke en de gewenste planologische&#13;
situatie op hoofdlijnen met elkaar in overeenstemming zijn. Dergelijke bestemmingsplannen&#13;
worden aangetroffen wanneer in een gebied gedurende langere tijd&#13;
ruimtelijke ontwikkelingen van betekenis uitblijven – bijvoorbeeld in het buitengebied&#13;
– dan wel worden opgesteld met het oog op het planologisch beheren van een op&#13;
grond van een bestemmingsplan (of via een vrijstelling) gerealiseerde planologische&#13;
situatie (bijvoorbeeld na stadsuitbreiding of revitalisering van een binnenstedelijk&#13;
gebied of na realisering van een grote infrastructurele voorziening).&#13;
Juist met het oog op de tweede situatie – de ‘nazorg’ die het bestemmingsplan na&#13;
de realisering van ruimtelijk relevante projecten moet bieden – is het van eminent&#13;
belang dat in een systeem waarin uit het oogpunt van een coherent ruimtelijk beleid&#13;
op gemeentelijk niveau en daarmee samenhangend uit het oogpunt van rechtszekerheid&#13;
ruimtelijk relevante projecten na realisering positief zijn bestemd en daarmee de&#13;
beheersfunctie van het bestemmingsplan is gewaarborgd.&#13;
Ruimtelijke inrichting is immers een voortgaande activiteit. Aan planologische sturing&#13;
blijft dan ook behoefte bestaan indien een ruimtelijk relevant project (over de&#13;
toelaatbaarheid waarvan mogelijk in een ander dan het bestemmingsplankader is&#13;
besloten) eenmaal is gerealiseerd, al zullen de te sturen ontwikkelingen in de ‘beheersfase’&#13;
doorgaans van een andere aard en schaal zijn dan die van het ‘grote project’.16&#13;
Ook de Raad van State is in zijn advies over het wetsontwerp kritisch over het ontbreken van de garantie dat na vrijstellingverlening een bestemmingsplan zal worden&#13;
opgesteld. De Raad overweegt:&#13;
Uitgangspunt is dat op een voorbereidingsbesluit herziening dient te volgen. Hoewel&#13;
bekend is dat, in het bijzonder bij kleinere projecten, het in de praktijk voorkomt dat een&#13;
voorbereidingsbesluit uitsluitend wordt genomen om via het verlenen van een vrijstelling op&#13;
grond van artikel 19 WRO een met een bestemmingsplan strijdig project te kunnen realiseren,&#13;
zonder dat een herziening (aanpassing) van het bestemmingsplan volgt, acht de Raad&#13;
een dergelijke met het stelsel van de WRO strijdige gang van zaken ook ten aanzien van projecten&#13;
samenhangend met de realisering van een tracébesluit ongewenst. Het gaat bij een&#13;
tracébesluit immers veelal niet om een enkel met een geldend bestemmingsplan strijdig project&#13;
doch om aanzienlijke ingrepen in de bestaande ruimtelijke ordening. In zo’n situatie zou&#13;
het achterwege laten van de planologische inpassing van uit het tracébesluit voortvloeiende&#13;
projecten in het desbetreffende bestemmingsplan bovendien meebrengen dat dit plan in&#13;
belangrijke mate zijn waarde als bron waaruit kennis kan worden genomen van de ruimtelijke&#13;
ordening in een bepaald gebied zou verliezen. Daarbij komt nog – een punt dat ook de&#13;
Vereniging voor Nederlandse Gemeenten (advies van 1 april 1998) en het Interprovinciaal&#13;
Overleg (notitie bij het advies van 8 april 1998) naar voren is gebracht – dat ten aanzien van&#13;
de aanleg van infrastructuur meestal niet volstaan zal kunnen worden met alleen de realisering&#13;
van een tracé, doch dat tevens de aanpassing aan de omgeving aan de orde zal dienen te&#13;
komen. Ook gelet daarop lijkt het ongewenst dat inpassing van de met een tracébesluit&#13;
gemoeide projecten in bestemmingsplannen achterwege zou blijven.&#13;
De regering antwoordt dat het mede ter wille van de overzichtelijkheid inderdaad&#13;
wenselijk is dat het bestemmingsplan te eniger tijd in overeenstemming wordt&#13;
gebracht met het tracébesluit. De gemeente heeft daar volgens de regering ook alle&#13;
belang bij. Zodoende wordt geen aanleiding gevonden om de gemeente wettelijk te&#13;
verplichten het bestemmingsplan aan te passen aan het tracébesluit.&#13;
Of een gemeente altijd belang zal hebben bij het (spoedig) implementeren van het&#13;
tracébesluit in een bestemmingsplan, moet worden betwijfeld. Los daarvan geeft de&#13;
regering een materieel argument. Dat gaat eraan voorbij dat een stelsel van ruimtelijke&#13;
besluitvorming toch ook formeel sluitend zal moeten zijn.&#13;
Deze opvatting van de regering betekent ook een opmerkelijke verschuiving ten&#13;
opzichte van de Nimby-regeling in de WRO. Evenals het tracébesluit op grond van&#13;
de herziene Tracéwet biedt ook de Nimby-vrijstelling immers direct de grondslag&#13;
voor vergunningverlening, nog voordat een bestemmingsplanwijziging heeft plaatsgevonden&#13;
of een aanwijzing is gegeven. De aanpassing van het bestemmingsplan na vrijstellingverlening&#13;
wordt in de Memorie van Toelichting bij de wijziging van de WRO&#13;
(in verband met de introductie van de Nimby-regeling) gekwalificeerd als “het noodzakelijke&#13;
sequeel van de toepassing van art. 40”17 (de Nimby-vrijstelling). Aangezien&#13;
deze noodzaak geen verband kan houden met de vergunningverlening, kan het niet&#13;
anders of in de memorie van toelichting wordt gedoeld op aanpassing van het&#13;
bestemmingsplan om reden van een adequate ‘nazorg’. Een aanpassingsplicht zoals is&#13;
opgenomen in art. 40a WRO zou ook ingeval van de vaststelling van een tracébesluit&#13;
moeten gelden. 5.3. De coördinatie van vergunningen&#13;
Ook wat betreft de coördinatie van uitvoeringsbesluiten wordt in het wetsvoorstel&#13;
een wijziging voorgesteld ten opzichte van de huidige Tracéwet. Daarbij wordt aansluiting&#13;
gezocht bij de coördinatieregeling voor vergunningen in de Wet procedures&#13;
vijfde baan luchthaven Schiphol. Kern van de regeling in de herziene Tracéwet en in&#13;
de Schipholwet is dat alle bestuursorganen in eerste aanleg bevoegd blijven om uitvoeringsbesluiten&#13;
te nemen. Indien bestuursorganen tot wie de verschillende aanvragen&#13;
zijn gericht echter niet of niet tijdig overeenkomstig de aanvraag beslissen, wordt&#13;
de minister plaatsvervangend tot beslissen bevoegd. Deze regeling roept grote vraagtekens&#13;
op.&#13;
Vergunningprocedures zijn primair bedoeld om te toetsen in hoeverre een (ontwerp&#13;
voor een) ruimtelijk relevant project voldoet aan de toepasselijke normen, en&#13;
mitsdien dient te worden beslist overeenkomstig de toepasselijke normen. De voorgestelde&#13;
regeling draait dit in feite om: niet de norm is het uitgangspunt, maar het ontwerp&#13;
dat aan deze normen wordt getoetst. Weliswaar bepaalt het wetsontwerp niet&#13;
dat overeenkomstig de aanvraag moet worden beslist – hetgeen de procedures ook&#13;
formeel tot een farce zou maken –, maar het op welke grond dan ook niet accorderen&#13;
van het ontwerp leidt wel tot een bevoegdheidsverschuiving. Indien de aanvraag echter&#13;
in strijd is met een toepasselijke norm (en het verlenen van vrijstelling daarvan niet&#13;
mogelijk is), zijn de in eerste aanleg bevoegde bestuursorganen verplicht de aanvragen&#13;
te weigeren of althans om aan de vergunningverlening voorwaarden te verbinden. Alle&#13;
aanvragen waaraan iets mankeert, waardoor onmogelijk conform aanvraag kan worden&#13;
beslist, komen dus ter beoordeling bij de minister terecht, die echter ook geen mogelijkheden&#13;
voor een andere beslissing heeft, omdat (gelukkig) nergens in het wetsvoorstel&#13;
is bepaald dat geldende materiële normen eventueel terzijde kunnen worden geschoven.&#13;
Eén ding wordt uit de gebezigde formulering wel duidelijk: aan een eigen beoordeling&#13;
van vergunningaanvragen door lagere overheden bestaat bij projecten waarop de&#13;
Tracéwet van toepassing is geen enkele behoefte en aan een dergelijke beoordeling&#13;
(los van de toetsing aan ‘harde’ normen) beoogt men feitelijk alle ruimte te ontnemen.&#13;
Dat maakt de gekozen oplossing tweeslachtig en de procedures nog ‘leger’ dat Alons&#13;
en Partners over de procedures op grond van de huidige Tracéwet al constateerden.&#13;
Een duidelijker alternatief zou zijn geweest de keus voor een gecoördineerde, doch&#13;
in eerste aanleg complementaire uitvoeringsbesluitvorming door een orgaan waarbinnen&#13;
de belanghebbende overheden zijn vertegenwoordigd, met een mogelijkheid tot&#13;
conflictoplossing en besluitvorming voor de rijksoverheid indien men er niet uit&#13;
komt. Indien een dergelijke complementariteit niet is gewenst – en het heeft er alle&#13;
schijn van dat dat het geval is –, was het duidelijker geweest bevoegdheden op voorhand&#13;
te verschuiven en toe te kennen aan de minister. Andere overheden moeten dan&#13;
wel op een andere manier bij de uitvoeringsbesluitvorming worden betrokken.18 De twee genoemde alternatieven zijn uit het oogpunt van doorzichtige wetgeving te prefereren&#13;
boven een besluitvormingssystematiek waarin de bevoegdheidsverdeling&#13;
afhangt van het wel of niet “besluiten overeenkomstig de aanvraag”.&#13;
Een andere complicatie van de gekozen constructie kan zijn een samenloop van&#13;
rechtsbeschermingsprocedures tegen een beslissing van een lagere overheid (bijvoorbeeld&#13;
de verlening van een vergunning onder voor de aanvrager onacceptabele voorwaarden)&#13;
enerzijds en de vervangingsprocedure door de projectminister anderzijds.&#13;
6. Conclusies&#13;
Het ontwerp voor een herziening van de Tracéwet zet het bestemmingsplan op dood&#13;
spoor. Wat betreft de sturingsfunctie van het bestemmingsplan is dat niet erg. Met de&#13;
herziene Tracéwet wordt de planologische grondslag van een project – en daarmee de&#13;
verbinding met de vergunningverlening – gelegd op het bestuursniveau waar ook de&#13;
politiek-bestuurlijke verantwoordelijkheid ten aanzien van uitvoering van hoofdinfrastructuur&#13;
in dit land is gesitueerd, en dat is op rijksniveau. Het ontbreken van de&#13;
verplichting voor gemeenten om hun bestemmingsplannen aan te passen aan het&#13;
tracébesluit tast echter de beheersfunctie van dat plan aan. Het verdient de voorkeur&#13;
om in het wetsvoorstel alsnog een verplichting terzake in het wetsvoorstel op te&#13;
nemen met dezelfde inhoud qua termijnen en qua stok achter de deur (als de gemeente&#13;
het niet doet, doet het rijk het) als art. 40a/41b lid 2 WRO.&#13;
De coördinatieregeling voor uitvoeringsbesluiten is iets bijzonders. Omdat niet of&#13;
niet tijdig overeenkomstig de aanvraag beslissen door lagere overheden de beslissingsbevoegdheid&#13;
verschuift naar de minister van V&amp;W, krijgt de uitvoeringsbesluitvorming&#13;
het karakter van een schijnvertoning, nog afgezien van mogelijke processuele&#13;
complicaties. Gelet op de op zich begrijpelijke intentie om ook bij de uitvoeringsbesluitvorming&#13;
een bestuursorgaan op het primair verantwoordelijke niveau uiteindelijk&#13;
de knoop te laten doorhakken, is de figuur van de projectvergunning bestuurlijk&#13;
helderder en juridisch te regelen zonder wonderlijke teksten als “besluiten overeenkomstig&#13;
de aanvraag”.</content><legacyfootnotes>1. Voorstel van wet d.d. 14 december 1998, Kamerstukken II, 1998/99, 26 343, nrs. 1-2.&#13;
2. W. Brussaard en J. Rothuizen, Nieuwe juridisch-bestuurlijke ontwikkelingen in de ruimtelijke ordening,&#13;
preadvies voor de algemene vergadering van de Vereniging voor Administratief recht op 26 november&#13;
1976, Geschriften van de VAR, LXXVIII, Groningen: H.D. Tjeenk Willink 1976, p. 95.&#13;
3. J.W. van Zundert stelt in zijn inleiding ‘Binnengemeentelijke tweesporigheid’ (opgenomen in Tweesporigheid&#13;
in de besluitvorming over ruimtelijk relevante onderwerpen, preadvies voor de NIROV-studiedag&#13;
‘Tweesporigheid in de ruimtelijke ordening’ d.d. 21 april 1982. Den Haag: NIROV 1982) dat de&#13;
binnen het tweesporigheidsmodel bestaande verhouding tussen het facet van het overheidsbeleid ‘ruimtelijke&#13;
ordening’ en de sectorbelangenbehartiging dan ook vaak wordt opgevat als een ambtelijk en politiek&#13;
machtsprobleem.&#13;
4. Bekende cases zijn het Afvalverwerkingsterrein te Borne (Zie Afdeling geschillen van bestuur 24 januari&#13;
1991, BR 1991) en de vuilstortinrichting Skarsterlân (Zie Wnd. Vz. Afdeling geschillen van bestuur&#13;
17 oktober 1989, BR 1991, p. 266; Afdeling geschillen van bestuur 26 november 1990, BR 1991, p. 273;&#13;
Wnd. Vz. Afdeling geschillen van bestuur 30 november 1990, BR 1991, p. 763 en KB 2 april 1991, BR&#13;
1991, p. 767, m.nt. P.C.E. van Wijmen en M.W.L. Simons-Vinckx).&#13;
5. Zie in deze zin ook J. de Ridder en D. Schut, De WRO in de steigers, publicatie van de vakgroep&#13;
bestuursrecht en bestuurskunde van de Rijksuniversiteit Groningen, Deventer: Kluwer 1995, par. 3.2.&#13;
6. P. de Haan merkt in zijn artikel ‘Tracéwet plus Nimby is Oga (T + N = O), Een nieuw hoofdstuk in de&#13;
WRO’ over de Nimby-regeling daarom op dat het veeleer de minister van milieubeheer is geweest die&#13;
deze wetswijziging heeft geïnitieerd dan de minister van ruimtelijke ordening, BR 1992, p. 365.&#13;
7. Alons &amp; Partners Consultancy bv, Evaluatie Tracéwet, Den Haag, 15 december 1996.&#13;
8. J. Wessel ziet in zijn artikel ‘Het wetsontwerp-Tracéwet: Heirbaan of doodlopende weg?’, BR 1992,&#13;
p. 429, in de Tracéwet dan ook een “symptoom dat er beweging zit in de tweesporenbenadering die zo&#13;
kenmerkend is geweest voor ons ruimtelijk bestuursrecht.”&#13;
9. Alons en Partners, a.w., p. 6.&#13;
10. Kamerstukken II, 1992/93, 22 500, nr. 1.&#13;
11. Alons en Partners, a.w., p. 8. Ook De Haan wijst er in zijn artikel ‘Tracéwet plus Nimby is Oga’, BR&#13;
1992, p. 368 op dat wetgeving voor dit soort projecten uit zou moeten gaan van een complementaire&#13;
opzet, waarbij lagere overheden volwaardig kunnen meebeslissen, behoudens de mogelijkheid van conflictoplossing.&#13;
12. Het hangt er natuurlijk maar vanaf van welke trechtervorm wordt uitgegaan. De diameter van een reguliere&#13;
‘huishoudtrechter’ loopt van bovenaf eerst geleidelijk van breed naar smal. Daarna is sprake van&#13;
een ‘knik’, gevolgd door een nauwe doorgang. Zo zou de Tracéwet volgens mij ook moeten werken: de&#13;
vloeistof verzamelt zich in het brede gedeelte en zakt langzaam weg (de inhoudelijke discussies rondom&#13;
startnotitie en trajectnota). Is de vloeistof eenmaal de ‘knik’ (het ontwerp-tracébesluit) gepasseerd, dan&#13;
gaat de weg naar het einde van de trechter (de realisatie) beduidend sneller.&#13;
13. Alons en Partners, a.w. p. 11.&#13;
14. Zie Afdeling bestuursrechtspraak van de Raad van State 31 januari 1997, BR 1997, p. 913 (m.nt. A.A.J.&#13;
de Gier).&#13;
15. Wet van 1 juli 1999, houdende wijziging van de Wet op de Ruimtelijke Ordening (Stb. 1999, 302).&#13;
16. In deze zin ook E.C. Drexhage en M.H.B. Pen-Soetermeer, Het ruimtelijk planningstelsel, een bestuurlijk&#13;
perspectief, Den Haag: RPD, juni 1995, p. 25.&#13;
17. Kamerstukken II, 1993/94, 23 015, nr. 3, p. 22.&#13;
18. Zie voor een uitwerking van deze mogelijkheid A.G. Bregman, Ruimtelijke plancoördinatie en projectbesluitvorming,&#13;
naar maatwerk zonder versnippering (diss. Groningen), Bouwrecht Monografie nr. 15,&#13;
Deventer: Kluwer 1999, p. 283 e.v. In bijlage 2 bij dit proefschrift is een wetsvoorstel opgenomen, met&#13;
een aanvulling van de Algemene wet bestuursrecht met een hoofdstuk “Integratie van besluitvorming”.&#13;
Zie ook A.G. Bregman, ‘De projectvergunning’, opgenomen in R. Uylenburg en C.J. van der Wilt, De&#13;
milieuvergunning in ontwikkeling, Centrum voor Milieurecht – Universiteit van Amsterdam, Alphen&#13;
aan den Rijn: Samson 1999.&#13;
</legacyfootnotes><footnotes><footnote/></footnotes><auteurs>dr. ir. A.G. Bregman</auteurs><published>1999-10-01 00:00:00</published><modified>1995-10-31 00:00:00</modified><editiondate>1999-10-01</editiondate><htmlpath>https://denhollander.info/artikel/5722</htmlpath></article>
</articles></edition>