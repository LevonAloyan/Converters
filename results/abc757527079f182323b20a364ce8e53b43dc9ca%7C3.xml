<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2001</searchword><id>5644</id><udhid>UDH:TvAR/5644</udhid><titel>Een juridische beschouwing over de Vijfde Nota Ruimtelijke Ordening en de bijbehorende ontwerp-pkb</titel><searchwords><searchword>TvAR 7/8/2001</searchword><searchword>UDH:TvAR/5644</searchword></searchwords><attachments><attachment><name>2001_nr 78_Artikel_Lurks.pdf</name><extention>pdf</extention><url>https://denhollander.info/download/5576/ci</url></attachment></attachments><inleiding>1. Inleiding&#13;
De Vijfde nota over de ruimtelijke ordening heeft een lange aanloopperiode gekend.&#13;
Ter voorbereiding van de ontwikkeling van de Nota is in januari 1999 door de ministerraad&#13;
een startnota1 aangenomen die vervolgens in november van dat jaar door de&#13;
Tweede Kamer is behandeld. Daarna is volop gediscussieerd met onder meer burgers,&#13;
deskundigen en beleidsmakers en heeft uitgebreid overleg plaatsgevonden met regionale&#13;
en lokale overheden en maatschappelijke organisaties.2 Uiteindelijk is de Vijfde&#13;
Nota op 15 december 2000 door de ministerraad vastgesteld. De kamerbehandeling&#13;
van de Nota dient uiterlijk 25 november 2001 aan te vangen.3 Gelet op forse kritiek&#13;
op de Nota en de Tweede-Kamerverkiezing in mei 2002 in het vooruitzicht is het maar&#13;
de vraag of de pkb-procedure binnen de huidige regeerperiode zal kunnen worden&#13;
doorlopen. Mocht dit niet het geval zijn, dan moet worden afgewacht of het nieuwe&#13;
kabinet zich zal conformeren aan de inhoud van de in procedure zijnde pkb. Bij de&#13;
totstandkoming van de Vierde Nota viel het eerste kabinet-Lubbers vóór de vaststelling&#13;
van de definitieve tekst. Het tweede kabinet-Lubbers achtte toen nieuwe aanvullingen&#13;
noodzakelijk hetgeen destijds heeft geresulteerd in een extra pkb, de Vierde&#13;
Nota Extra (Vinex).&#13;
Het valt op dat de ontwerp-pkb Nationaal Ruimtelijk Beleid (NRB) behorend bij&#13;
de Vijfde Nota maar 10 bladzijden beslaat.4 De overige 277 bladzijden van de nota&#13;
kunnen slechts dienen als toelichting of als nationaal ruimtelijk beleid zonder de status&#13;
van een pkb. In de ontwerp-pkb blijkt dat een verdere uitwerking van een aantal&#13;
beleidskeuzen bij de vaststelling van de definitieve tekst nog moet plaatsvinden. Verder&#13;
wordt de nadere uitwerking van het nationaal ruimtelijk beleid voor een belangrijk&#13;
deel aan de regionale en lokale overheden overgelaten. In deze bijdrage ga ik na of de gekozen wijze van totstandkoming van de bij de&#13;
Vijfde Nota behorende pkb NRB voldoende recht doet aan de waarborgen van de&#13;
pkb-procedure.5 Vervolgens zal ik aandacht besteden aan de doorwerking van de pkb&#13;
NRB naar de ruimtelijke plannen van de lagere overheden. Met name zal ik de in de&#13;
pkb NRB opgenomen verantwoordelijkheidstoedeling aan provinciale, regionale en&#13;
lokale overheden voor de uitwerking van het nationaal ruimtelijk beleid beoordelen&#13;
in het kader van de bevoegheidsverdeling en planprocedures van de WRO.</inleiding><content>2. Inhoud en totstandkomingsprocedure van de pkb&#13;
De totstandkomingsprocedure van de pkb is een zware, met veel waarborgen omklede&#13;
procedureregeling; de procedure vertoont veel overeenkomsten met die voor de&#13;
totstandkoming van wetten in formele zin. Artikel 2aWROgeeft aan dat voor bepaalde&#13;
aspecten van in het kader van het nationaal ruimtelijk beleid op te stellen plannen,&#13;
de pkb-procedure dient te worden gevolgd. Tot die plannen behoren onder meer&#13;
structuurschetsen. Volgens artikel 4 Besluit op de ruimtelijke ordening 1985 (Bro)&#13;
bevatten structuurschetsen een overzicht van de beoogde ontwikkelingen die van&#13;
belang kunnen zijn voor het nationaal ruimtelijk beleid op de (middel)lange termijn,&#13;
waarbij voor één of meer aspecten van dat beleid de hoofdlijnen en beginselen worden&#13;
aangegeven. In de Vijfde Nota wordt een uitgebreid overzicht gegeven van de&#13;
beoogde ontwikkelingen in de ruimtelijke ordening voor de periode 2001-2020, met&#13;
een doorkijk naar 2030. Een samenvatting van de uitgangspunten, beleidsdoelstellingen&#13;
en maatregelen van de Vijfde Nota is opgenomen in een (ontwerp) structuurschema&#13;
waarvoor de pkb-procedure moet worden doorlopen; de pkb-procedure is derhalve&#13;
niet van toepassing op de Vijfde Nota zelf.&#13;
In de nota is op basis van de bepaalde behoefte aan ruimte tot 2030 (hoofdstuk 4)&#13;
het nationaal beleid op hoofdlijnen (hoofdstuk 5) beschreven. Bij de voorbereiding&#13;
daarvan heeft bestuurlijk overleg plaatsgevonden met de regionale en lokale overheden&#13;
van de landsdelen Noord, Oost, Zuid en West. De algemene beleidslijnen zijn&#13;
vervolgens op basis van bestuurlijk overleg tussen het rijk en de overheden van de&#13;
landsdelen uitgewerkt in landsdelige visies (hoofdstuk 6). Deze visies bevatten voor&#13;
ieder landsdeel een verkenning van de ruimtelijke kwaliteit, een probleemstelling,&#13;
opgaven en beleidskeuzen. De pkb bevat een programma van eisen dat betrekking&#13;
heeft op de nadere invulling en uitvoering van het nationaal ruimtelijk beleid. In de&#13;
pkb worden slechts een paar globale beleidsinhoudelijke keuzen gemaakt, waaronder&#13;
de aanwijzing van gebieden als Nationaal Landschap, opties voor de Zuiderzeespoorlijn&#13;
en enkele planologische beslissingen in de Deltametropool. Niet de inhoud van&#13;
het nationaal ruimtelijk beleid, maar de eisen die aan de invulling en uitvoering van&#13;
het algemeen beleidskader worden gesteld, zijn derhalve onderworpen aan de pkbprocedure.&#13;
Deze opzet behoeft op zich niet onwenselijk te zijn, maar doet wel de&#13;
vraag rijzen of deze wijze van besluitvorming strookt met de strekking van de pkbprocedure.&#13;
De noodzaak tot het vaststellen van procedureregels voor de totstandkoming van belangrijke onderdelen van het nationaal ruimtelijk beleid vloeide destijds&#13;
onder meer voort uit de behoefte aan een verbetering van de planologische kenbaarheid&#13;
en democratische legitimatie van het nationaal planologisch beleid.6&#13;
De ontwerp-pkb (deel 1) dient op een aantal onderdelen te worden uitgewerkt in&#13;
het definitieve kabinetsstandpunt (deel 3). Die uitwerking heeft betrekking op een&#13;
nadere concretisering en invulling van algemene beleidsprincipes, bijvoorbeeld het&#13;
stellen van nadere eisen aan het contourenbeleid, of op nog te maken (aanvullende)&#13;
beleidskeuzen, bijvoorbeeld het nader begrenzen van een gebied als Nationaal Landschap.&#13;
Het is kwestieus of het mogelijk is bepaalde onderdelen in een ontwerp-pkb&#13;
nader uit te werken bij de vaststelling van de pkb. Een plan kan weliswaar ten opzichte&#13;
van het ontwerp gewijzigd worden vastgesteld, maar dan gaat het in de regel om&#13;
wijzigingen die voortvloeien uit de op het ontwerp ingediende zienswijzen, adviezen&#13;
e.d. Hier betreft het vooraf in het ontwerp van de pkb aangekondigde nadere besluitvorming&#13;
die plaats zal vinden bij de definitieve vaststelling. Een dergelijke gefaseerde&#13;
besluitvorming is mijns inziens niet verenigbaar met artikel 2a WRO juncto afdeling&#13;
3.4 Awb. Dit geldt met name voor de beleidsinhoudelijke beslissingen zoals de aanwijzing&#13;
van gebieden als Nationaal Landschap. De nadere begrenzing van deze gebieden&#13;
alsmede de status van Nationaal Landschap worden bij de vaststelling van het&#13;
plan nader ingevuld.7 Door de gefaseerde besluitvorming kunnen beslissingen die&#13;
voor het eerst in deel 3 worden vastgelegd niet meer worden onderworpen aan&#13;
inspraak. Na de vaststelling van deel 1 heeft een ieder de mogelijkheid om zijn zienswijze&#13;
kenbaar maken. Voorts vindt met de besturen van de lagere overheden overleg&#13;
plaats over het ontwerp en kan de VROM-raad8 om advies worden gevraagd. De&#13;
reacties op de ontwerp-pkb worden samengevat in deel 2; na de vaststelling van deel 2&#13;
is inspraak, bestuurlijk overleg of advisering niet meer mogelijk. Op grond van de&#13;
resultaten in deel 2 neemt de ministerraad een definitief standpunt in en stelt de pkbtekst&#13;
vast in deel 3.&#13;
Van Buuren meent dat het wel mogelijk is een nadere uitwerking op bepaalde&#13;
onderdelen aan te kondigen in een ontwerp-pkb, maar dan buiten de pkb-procedure&#13;
om. De nadere uitwerking zou dan als een apart besluit moeten worden vastgesteld&#13;
dat niet deelt in de juridische status van de pkb.9 In dat geval kan hooguit sprake zijn&#13;
van een beleidsregel.10 Deel 3 wordt aan de instemming van de Tweede Kamer onderworpen.11 Voordat&#13;
de Tweede Kamer een beslissing neemt over de instemming wordt i.c. de minister van&#13;
VROM in de gelegenheid gesteld het plan te wijzigen. De kamerleden kunnen door&#13;
het indienen van ‘amenderende moties’ in belangrijke mate invloed uitoefenen op de&#13;
inhoud van de pkb. Immers, indien de pkb niet overeenkomstig de door de Tweede&#13;
Kamer aangenomen moties wordt gewijzigd, kan de Kamer besluiten niet of gedeeltelijk&#13;
in te stemmen met de pkb. In afwijking van de pkb-procedure heeft inmiddels&#13;
een zeven uur durend debat over deel 1 tussen minister Pronk en de vaste commissie&#13;
voor Volkshuisvesting, Ruimtelijke Ordening en Milieubeheer plaatsgevonden.12 De&#13;
pkb-tekst waarmee de Tweede Kamer heeft ingestemd wordt opgenomen in deel 4 en&#13;
ter instemming naar de Eerste Kamer gezonden. De Eerste Kamer kan slechts uitdrukkelijk&#13;
of stilzwijgend instemming met het plan verlenen.&#13;
De gevolgde besluitvormingsprocedure overziend, kom ik tot de conclusie dat er&#13;
tot nu toe weinig duidelijkheid is over de inhoud van het nationaal planologisch&#13;
beleid, terwijl de pkb-procedure daar wel voor is bedoeld.&#13;
3. Doorwerking van de pkb&#13;
In de pkb is duidelijk aangegeven welke overheidslaag voor de uitvoering van het&#13;
nationaal ruimtelijk beleid verantwoordelijk is. Als uitgangspunt bij de verantwoordelijkheidstoedeling&#13;
is ervoor gekozen de beleidsvrijheid voor de lagere overheden zo&#13;
groot mogelijk te houden: decentraal wat kan, centraal wat moet (p. 266). Veel beleid&#13;
in de pkb is ontwikkelingsgericht en vergt nadere uitwerking door de lagere overheden.&#13;
3.1. Het rechtskarakter van pkb-beslissingen&#13;
In de pkb wordt onder A vermeld dat het programma van eisen door andere (lagere)&#13;
overheden bij de uitwerking in acht zal worden genomen. De enige beslissingen met&#13;
een juridisch bestuurlijke binding in een pkb zijn concrete beleidsbeslissingen.13 Deze&#13;
beslissingen dienen bij de vaststelling of herziening van andere ruimtelijke plannen in&#13;
acht te worden genomen; lagere overheden zijn echter niet verplicht ertoe over te&#13;
gaan hun ruimtelijk plan vast te stellen of te herzien. Zowel het rijk als de lagere overheden&#13;
kunnen niet rechtmatig van deze beslissingen afwijken zonder dat de pkb&#13;
wordt herzien of ingetrokken. In de pkb wordt alleen de aanwijzing van enkele gebieden tot Nationaal Landschap&#13;
aangemerkt als concrete beleidsbeslissing.14 Concrete beleidsbeslissingen vormen&#13;
de enige beslissingen in een pkb waartegen direct beroep kan worden ingesteld;&#13;
na inwerkingtreding van de pkb kan een ieder gedurende zes weken direct bij de&#13;
Afdeling Bestuursrechtspraak van de Raad van State een beroepschrift indienen.15&#13;
Om een dubbele beroepsgang te voorkomen, is in artikel 24 WRO bepaald dat geen&#13;
zienswijzen of bedenkingen meer kunnen worden ingediend tegen beslissingen in het&#13;
(ontwerp)bestemmingsplan voor zover die hun grondslag vinden in een concrete&#13;
beleidsbeslissing.&#13;
Gelet op de hierboven gesignaleerde onverenigbaarheid met de openbare voorbereidingsprocedure&#13;
(afdeling 3.4 Awb) ten aanzien van de nog nader vast te stellen&#13;
begrenzing en de invulling van de status van de kwalificatie als Nationaal Landschap,&#13;
acht ik een ingesteld beroep daartegen bij de ABRS kansrijk. In artikel d.7 van de pkb&#13;
is aangegeven dat de aanwijzing van gebieden tot bufferzone in de Vierde Nota over&#13;
de Ruimtelijke Ordening Extra (VINEX) zal verdwijnen en dat in deel 3 van de pkb&#13;
zal worden aangegeven welk planologisch regime voor deze gebieden zal gaan gelden.&#13;
In de VINEX is de aanwijzing tot bufferzone van een aantal gebieden in de Randstad&#13;
als concrete beleidsbeslissing opgenomen. Tegen de intrekking daarvan is na de&#13;
inwerkingtreding van de nieuwe pkb afzonderlijk beroep mogelijk.16&#13;
Voorts kunnen in een pkb uitspraken worden aangemerkt als van wezenlijk belang&#13;
zijnde beslissingen. Van deze beslissingen kan het rijk evenals bij concrete beslissingen&#13;
niet afwijken behoudens herziening of intrekking van de pkb. De lagere overheden&#13;
zijn echter niet verplicht, zoals bij concrete beslissingen het geval is, de van&#13;
wezenlijk belang zijnde beslissingen in acht te nemen. Van deze beslissingen gaat&#13;
weliswaar een sterke indirecte binding uit voor lagere overheden, maar afwijking op&#13;
basis van een zwaarwegende motivering blijft in principe mogelijk. In deel 1 van de&#13;
pkb komen geen beslissingen van wezenlijk belang voor; het kabinet is voornemens&#13;
in deel 3 aan te geven welke onderdelen als van wezenlijk belang worden beschouwd.&#13;
Gelet op de primaire zelfbinding zullen dit beleidsinhoudelijke onderdelen betreffen&#13;
waarvan in de pkb is aangegeven dat die tot de verantwoordelijkheid van het rijk&#13;
behoren.&#13;
De overige beslissingen in een pkb zijn indicatief. Van indicatieve beslissingen kan&#13;
het rijk gemotiveerd afwijken. Lagere overheden zijn aan deze beslissingen noch&#13;
direct noch indirect gebonden. Op grond van een zorgvuldige voorbereiding ex artikel&#13;
3.2 Awb en belangenafweging ex artikel 3.4, eerste lid, Awb zijn de lagere overheden&#13;
verplicht de indicatieve beslissingen mee te wegen in hun belangenafweging&#13;
over de inrichting van het desbetreffende gebied. De indicatieve uitspraken zijn richtinggevend&#13;
en bij afwijking kan worden volstaan met een lichte motivering. Het overgrote&#13;
deel van de pkb bevat indicatieve beslissingen bestaande uit een programma van&#13;
eisen, dat richtinggevend is voor de lagere overheden bij de uitwerking van het nationaal&#13;
beleid. 3.2. De uitwerking van het nationaal ruimtelijk beleid&#13;
Zoals onder 2 opgemerkt vindt de vaststelling van de inhoud van het nationaal beleid&#13;
grotendeels plaats buiten de pkb-procedure om. Het algemene beleidskader van de&#13;
Vijfde Nota is in hoofdstuk 6 uitgewerkt in landsdelige visies. Volgens artikel c.2 van&#13;
de pkb dient het rijk eenmaal per vijf jaar voor elk van de landsdelen een kwantitatieve&#13;
en kwalitatieve opgave vast te stellen; de eerste opgave zal tegelijk met het definitieve&#13;
kabinetsstandpunt over de pkb verschijnen.&#13;
Ook de nadere invulling van het nationaal beleid door de lagere overheden voltrekt&#13;
zich voor een belangrijk gedeelte buiten de planprocedures van de WRO om.&#13;
De landsdelige visie dient volgens artikel c.2 van de pkb op basis van de door het rijk&#13;
vastgestelde opgaven door de desbetreffende provincies en de kaderwetgebieden van&#13;
de landsdelen in onderling overleg in een decentraal ruimtelijk programma per provincie&#13;
en per kaderwetgebied te worden uitgewerkt. Bij die uitwerking dient rekening&#13;
te worden gehouden met de programmatische eisen in de pkb.&#13;
Het decentraal ruimtelijk programma dient volgens artikel c.2 een overzicht te bieden&#13;
van de vraag naar ruimte voor wonen en werken en de daarbij behorende voorzieningen,&#13;
groen, recreatie en sport en infrastructuur tot 2015. Voor de vaststelling&#13;
alsmede voor de onderlinge afstemming van de decentrale programma’s gelden geen&#13;
procedurele vereisten. Volgens artikel c.2 ligt het decentraal programma ten grondslag&#13;
aan, en maakt het onderdeel uit van het streekplan. Uit de toelichting in de nota&#13;
(p. 267) blijkt dat de vertaling van het programma naar het formele plan achteraf kan&#13;
plaatsvinden, parallel kan verlopen, of gedeeltelijk (in voorontwerp) kan voorafgaan.&#13;
In het laatste geval valt de ruimtelijke visie samen met de visievorming in streekplankader&#13;
of regionaal structuurplan. In het eerste, waarschijnlijk het meest voorkomende&#13;
geval, ligt het zwaartepunt van de besluitvorming niet bij de streekplanprocedure,&#13;
maar bij het programma. De procedurele waarborgen van de totstandkomingsprocedure&#13;
van het streekplan worden daarmee feitelijk illusoir; dit geldt in het bijzonder&#13;
voor de inspraakprocedure.&#13;
Het rijk beoordeelt in het kader van de streekplanprocedure of het decentraal&#13;
ruimtelijk programma in overeenstemming is met de kwalitatieve en kwantitatieve&#13;
opgaven van het rijk. Het streekplan behoeft geen goedkeuring door het rijk, maar de&#13;
minister van VROM kan aan Provinciale Staten een opdracht/aanwijzing geven over&#13;
de inhoud van het streekplan, voor zover dit noodzakelijk is in verband met een juiste&#13;
uitvoering van het regeringsbeleid.17&#13;
3.2.1. Het contourenbeleid&#13;
Gemeenten en provincies bepalen op basis van het decentraal programma de rode&#13;
contour voor het bebouwde gebied. De rode contour vormt de begrenzing van het&#13;
huidige bebouwde gebied inclusief de tot 2015 geplande uitbreidingen. In artikel c.3&#13;
van de pkb wordt een aantal programmatische eisen gesteld waarmee provincies en&#13;
gemeenten bij het vastleggen van de contouren rekening dienen te houden. Op grond&#13;
van het decentraal programma doen de gemeenten voorstellen aan de provincie voor&#13;
de begrenzing van de rode contouren. De contouren worden door de provincie getoetst en als concrete beleidsbeslissing in het streekplan vastgelegd. Het rijk beoordeelt&#13;
in het kader van de streekplanprocedure of de provincies voldoende rekening&#13;
hebben gehouden met de programmatische eisen in de pkb. Voor zover dit niet het&#13;
geval is, kan de inspecteur van de ruimtelijke ordening bedenkingen indienen tegen&#13;
de concrete beleidsbeslissing in het ontwerp-streekplan wegens kennelijke strijd met&#13;
het nationaal ruimtelijk beleid.18 De minister van VROM is alsdan bevoegd om binnen&#13;
vier weken na toezending van het streekplan aan Provinciale Staten mee te delen&#13;
dat hij overweegt een aanwijzing te geven ten aanzien van de concrete beleidsbeslissing.&#13;
Indien de minister binnen 12 weken na de mededeling daartoe overgaat, verkrijgt&#13;
de desbetreffende concrete beleidsbeslissing geen rechtskracht.&#13;
De gebieden buiten de rode contouren worden in artikel c.7 aangeduid als het buitengebied.&#13;
Provincies stellen voor delen van het buitengebied met hoge landschappelijke&#13;
waarden of natuurwaarden groene contouren vast en leggen die als concrete&#13;
beleidsbeslissing vast in het streekplan. Ingrepen binnen en in de nabijheid van gebieden&#13;
met een groene contour zijn volgens artikel c.11 niet toegestaan wanneer daarmee&#13;
de bestaande waarden en wezenlijke kenmerken van het gebied worden aangetast.&#13;
Niettemin is een ingreep toegestaan wanneer er sprake is van een zwaarwegend maatschappelijk&#13;
belang, er geen reële alternatieven zijn en er compenserende maatregelen&#13;
worden getroffen. In artikel c.11 is aangegeven welke gebieden in ieder geval dienen&#13;
te worden voorzien van een groene contour. Indien provincies de rode en de groene&#13;
contouren niet tijdig (uiterlijk in 2005) vastleggen in streekplannen, zal het rijk volgens&#13;
de artikelen c.1 en c.11 zijn verantwoordelijkheid nemen en zelf overgaan tot het&#13;
vaststellen van rode en/of groene contouren.19&#13;
3.2.2. Landschapsvisies&#13;
Het gebied buiten de rode en de groene contouren wordt aangeduid als het ‘balansgebied’.&#13;
Voor de balansgebieden dienen provincies landschapsvisies op te stellen, die&#13;
in het streekplan moeten worden verwerkt. Landschapsvisies zijn volgens artikel c.8&#13;
gericht op bescherming van de diversiteit en de identiteit van het landschap en op het&#13;
toevoegen van nieuwe landschappelijke waarden. Gemeenten zijn niet juridisch gebonden&#13;
aan de landschapsvisie in het streekplan; bij het opstellen van bestemmingsplannen&#13;
dienen zij er rekening mee te houden. Voor uitbreiding van het bebouwde gebied&#13;
dient de procedure voor het vaststellen en verleggen van de rode contour te worden&#13;
gevolgd. Provincies kunnen gebieden met bijzondere landschappelijke, cultuurhistorische&#13;
en natuurlijke kenmerken aanwijzen als Provinciaal Landschap. De status van&#13;
Provinciaal Landschap is vaag; volgens artikel c.15 dienen de waarden te worden&#13;
beschermd door het voeren van een op het gebied toegesneden planologisch beleid.&#13;
Zoals eerder vermeld, kan het rijk Nationale Landschappen aanwijzen. Naast de aanwijzing&#13;
van enkele gebieden als concrete beleidsbeslissing is het rijk volgens artikel c.&#13;
14 voornemens in deel 3 nog drie andere gebieden als Nationaal Landschap aan te&#13;
wijzen; deze beslissingen worden niet aangemerkt als concrete beleidsbeslissing. De&#13;
status van Nationaal Landschap zal in deel drie van de pkb worden uitgewerkt. De&#13;
begrenzing van deze en eventueel andere gebieden zal worden vastgelegd in het&#13;
Structuurschema Groene Ruimte. 3.2.3. Stedelijke netwerken&#13;
Behalve programmatische eisen voor ruimtelijk beleid, die zijn gebaseerd op het&#13;
onderscheid tussen bebouwd gebied en het buitengebied, bevat de pkb procesmatig&#13;
beleid gericht op de bundeling van verstedelijking in netwerken. Volgens artikel d.1&#13;
zijn stedelijke netwerken sterk verstedelijkte zones die bestaan uit een aantal goed&#13;
met elkaar verbonden grotere en kleinere steden, die van elkaar zijn gescheiden door&#13;
buitengebied. Het rijk benoemt in de pkb zes nationale stedelijke netwerken, waaronder&#13;
de Deltametropool (Randstad inclusief de Drechtsteden, Almere en Amersfoort)&#13;
en zes regionale stedelijke netwerken. De provincies, kaderwetgebieden en&#13;
gemeenten die deel uitmaken van een stedelijk netwerk dienen voor dat gebied in&#13;
gezamenlijk overleg een ruimtelijke visie te ontwikkelen. Volgens artikel d.1 dient in&#13;
de ruimtelijke visie aandacht te worden besteed aan een optimaal gebruik van&#13;
bestaand gebied, een goede onderlinge verbinding tussen de centra van de steden, de&#13;
locatie van bedrijven en voorzieningen alsmede aan een samenhangend netwerk van&#13;
recreatiegebieden en open ruimten.20 Afhankelijk van de gekozen samenwerkingsvorm&#13;
kan de ruimtelijke visie worden vastgelegd in een regionaal structuurplan of een&#13;
intergemeentelijk structuurplan of streekplan.&#13;
De wijze waarop de bestuurlijke samenwerking tussen de desbetreffende provincies,&#13;
kaderwetgebieden en gemeenten van een stedelijk netwerk gestalte moet krijgen,&#13;
wordt volledig vrijgelaten. Het kabinet acht nieuwe formele bestuurlijke constructies&#13;
niet noodzakelijk. Ook wordt de wijze waarop de ruimtelijke visie tot stand moet&#13;
komen alsmede de doorwerking daarvan overgelaten aan het stedelijk netwerk. Het&#13;
ontbreken van enigerlei procedurele waarborg bij de totstandkoming van een ruimtelijke&#13;
visie, acht ik uit oogpunt van openbaarheid en inspraak niet aanvaardbaar. Voor&#13;
zover al op vrijwillige basis door de verschillende overheden overeenstemming wordt&#13;
bereikt over een ruimtelijke visie, zal dit in de praktijk vaak een moeizame aangelegenheid&#13;
zijn. Bij de doorwerking naar de formele ruimtelijke plannen zal er dan ook&#13;
weinig ruimte zijn voor burgers om via inspraak daadwerkelijk invloed uit te oefenen&#13;
op de inhoud van het plan.&#13;
4. Vooruitblik&#13;
In hoofdstuk 7 van de nota worden de contouren geschetst van de voorgenomen fundamentele&#13;
herziening van de WRO. Rijk en provincies zouden voor bepaalde onderdelen&#13;
van het ruimtelijk beleid een veel bepalender rol moeten vervullen dan in het&#13;
verleden. Het instrumentarium van de WRO moet worden aangepast om de doorwerking&#13;
van provinciaal en rijksbeleid in gemeentelijke bestemmingsplannen sneller,&#13;
efficiënter en effectiever te kunnen laten plaatsvinden. Een belangrijk uitgangspunt&#13;
voor de verbetering van de doorwerking vormt onder meer het onderscheid tussen&#13;
ruimtelijke ontwikkelingsbeelden en het juridisch planologisch instrumentarium voor&#13;
de uitvoering van het beleid. De ruimtelijke ontwikkelingsbeelden worden vastgelegd&#13;
in strategische nota’s of plannen, die zonder gebruikmaking van een langdurige wettelijke&#13;
procedure tot stand kunnen komen. Voor die onderdelen van het provinciaal&#13;
en rijksbeleid, waarvan duidelijkheid bestaat over de gewenste doorwerking, het rijk en de provincies duidelijke normen kunnen stellen en opdrachten kunnen&#13;
geven. Het instrumentarium hiervoor zal worden voorzien van procedurele waarborgen&#13;
waaronder inspraak en rechtsbescherming. Door dit onderscheid wordt een vermenging&#13;
tussen ontwikkelingsbeelden en harde juridische beelden vermeden. De totstandkoming&#13;
van het ruimtelijk ontwikkelingsbeleid wordt daardoor niet belast met&#13;
juridische procedures die alleen noodzakelijk zijn voor die onderdelen waarover voldoende&#13;
zekerheid over de doorwerking bestaat.&#13;
Met de scheiding tussen het beleid in de Vijfde Nota en duidelijke normen in de&#13;
pkb lijkt alvast een voorschot te zijn genomen op de komende fundamentele herziening&#13;
van de WRO. Bedacht dient te worden dat een splitsing tussen strategisch beleid&#13;
en juridisch bindend beleid niet met zich brengt dat het eerstgenoemde beleid geen&#13;
enkele juridische betekenis zal hebben.21 Voorts acht ik het vanuit het oogpunt van&#13;
democratische legitimatie van belang dat ook de totstandkoming van de ruimtelijke&#13;
ontwikkelingsbeelden vroegtijdig wordt onderworpen aan openbaarheid en inspraak.&#13;
Op ieder bestuursniveau zouden daartoe afzonderlijke indicatieve plannen met ruimtelijke&#13;
ontwikkelingsbeelden, vergelijkbaar met de (huidige procedure voor) gemeentelijke&#13;
structuurplannen, moeten worden opgesteld.22</content><legacyfootnotes>1. De ruimte van Nederland, Kamerstukken II 1998/99, 26 391, nr. 1. Deze startnota gold tevens als mededeling&#13;
aan de Staten-Generaal van het voornemen dat een pkb wordt voorbereid.&#13;
2. In het kader van het interactief project ‘Geef mij de ruimte’ hebben 17.500 burgers hun mening kenbaar&#13;
gemaakt. Tussen het rijk en regionale en lokale overheden is een landsdelig overleg gevoerd over de vier&#13;
landsdelen en over de Noordzee. Voorts heef een ‘groenpolderoverleg’ plaatsgevonden tussen een delegatie&#13;
van het kabinet en vertegenwoordigers van maatschapplijke organisaties waaronder LTONederland.&#13;
3. Volgens artikel 2a, zesde lid, WRO dient de vastgestelde pkb binnen negen maanden na de terinzagelegging&#13;
van het ontwerp aan de instemming van de Tweede Kamer te worden onderworpen. De ontwerppkb&#13;
behorend bij de Vijfde Nota heeft van 26 februari 2001 tot en met 15 mei 2001 ter inzage gelegen.&#13;
4. Ter vergelijking: de geldende pkb Nationaal Ruimtelijk Beleid (periode 1995-2010) behorend bij de&#13;
Vierde Nota Extra telt 91 pagina’s.&#13;
5. Andere reacties op de Vijfde Nota: Themanummer Stedebouw &amp;Volkshuisvesting, ‘De Vijfde Nota’,&#13;
nr. 2001/2; VROM-raad, Kwaliteit in ontwikkeling, Interimadvies over de Vijfde Nota Ruimtelijke&#13;
Ordening, Advies 026; P.S.A Overwater, ‘De Vijfde Nota en de Nota Grondbeleid bezien’, Agr. r. 2001,&#13;
p. 362-371.&#13;
6. Zie M. Lurks, De spanning tussen centralisatie en de decentralisatie in de ruimtelijke ordening, diss.&#13;
Leiden, 2001, p. 75-78, 154-170.&#13;
7. De Nationale Landschappen zijn aangemerkt als concrete beleidsbeslissing. De door de planvaststeller&#13;
als zodanig aangemerkte beslissingen dienen bij de vaststelling van andere ruimtelijke plannen in acht te&#13;
worden genomen.&#13;
8. Op 20 maart 2001 heeft de Minister de VROM-raad verzocht advies uit te brengen. Op 20 april 2001&#13;
verscheen het VROM-raad advies Kwaliteit in ontwikkeling, Interimadvies over de Vijfde Nota Ruimtelijke&#13;
Ordening, Advies 026.&#13;
9. P.J.J van Buuren, ‘De vijfde nota ruimtelijke ordening juridisch beschouwd’, de Gemeentestem 7141, p. 276.&#13;
10. Vgl Bufferzone-uitspraak: “De Wet op de Ruimtelijke ordening voorziet immers niet in uitwerking van&#13;
een planologische kernbeslissing, in die zin, dat de uitwerking deel van die beslissing gaat uitmaken of&#13;
zelf de status van planologische kernbeslissing verkrijgt. Ook de PKB-NRB kent zulk een regeling niet,&#13;
nog daargelaten of deze zich met de wet zou verdragen” (ABRS 29 augustus 1996, 492, m.nt. PvB).&#13;
11. Instemming heeft inhoudelijk dezelfde betekenis als goedkeuring. De term goedkeuring kan krachtens&#13;
artikel 10:25 Awb niet meer worden gebruikt, omdat goedkeuring alleen kan worden verleend door een&#13;
bestuursorgaan. De Tweede en de Eerste Kamer worden volgens artikel 1:1, tweede lid onder b, Awb&#13;
niet aangemerkt als een bestuursorgaan.&#13;
12. Handelingen II 2000-2001, 27 578, nr. 3, p. 1-47, 23 april 2001. Vgl. Ravestein (D66) p. 19: “Voorzitter.&#13;
Vandaag bespreken wij deel 1 van de PKB in een stadium dat de inspraak nog volop loopt. Wij kunnen&#13;
dus nog geen uitspraken doen over de uitwerking in de verschillende regio’s als wij de inspraak niet&#13;
voor de voeten willen lopen. Bij de behandeling van deel 3 zijn wij immers pas in staat om de nota te&#13;
amenderen. Wij mogen vandaag zelfs niet eens moties indienen, wat ik weer wat overdreven vind.”&#13;
13. Artikel 2a, eerste lid, WRO.&#13;
14. Artikel 2a, eerste lid, juncto artikel 1 WRO.&#13;
15. Artikel 54 juncto artikel 56 WRO.&#13;
16. In de aankondiging van de start van de inspraakperiode van de pkb-procedure is de melding dat tegen&#13;
het voornemen tot intrekking van de aanwijzing van gebieden als bufferzone een zienswijze kan worden&#13;
ingediend, vergeten. Bij een latere aanvulling is de gehele terinzagelegging daardoor 5 dagen verschoven.&#13;
17. Artikel 6, eerste en tweede lid, WRO.&#13;
18. Artikel 4b, tweede lid, WRO.&#13;
19. Zie artikel 6, zesde lid, WRO.&#13;
20. Artikel d.6 bevat een aantal aanvullende uitgangspunten voor de ruimtelijke visie.&#13;
21. Vgl. de opmerking in de inleiding dat de nota de status van nationaal ruimtelijk beleid niet zijnde een&#13;
pkb kan hebben.&#13;
22. Artikelen 7 t/m 9 WRO.</legacyfootnotes><footnotes><footnote/></footnotes><auteurs>mr. M. Lurks</auteurs><published>2001-07-01 00:00:00</published><modified>1999-09-07 00:00:00</modified><editiondate>2001-07-01</editiondate><htmlpath>https://denhollander.info/artikel/5644</htmlpath></article>
</articles></edition>