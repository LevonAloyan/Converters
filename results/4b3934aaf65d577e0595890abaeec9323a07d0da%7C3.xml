<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2013</searchword><id>10468</id><udhid>UDH:TvAR/10468</udhid><titel>Wetgeving en literatuur</titel><searchwords><searchword>TvAR 4/2013</searchword><searchword>UDH:TvAR/10468</searchword></searchwords><attachments><attachment><name>TvAR2013_04_05_Wetgeving.pdf</name><extention>pdf</extention><url>https://denhollander.info/download/8985/ci</url></attachment></attachments><inleiding>Zakelijke rechten&#13;
</inleiding><content>Erfpacht&#13;
Onder het kopje ‘pachtbeleid’ heeft de minister van Wonen een rapport over erfpacht naar de Tweede kamer gestuurd. Dit rapport ‘Ervaringen met erfpacht’ blijkt vooral over de stedelijke erfpacht te gaan (Kamerstukken II 2012/13, 27 924, nr. 57).&#13;
Ruimtelijke Ordening&#13;
Stalbranden&#13;
Het kabinet heeft besloten het Bouwbesluit aan te passen, om stallen brandveiliger te maken. Onder de categorie lichte industrie komt een subcategorie voor het bedrijfsmatig hou­den van dieren. De aanscherpingen hebben betrekking op nieuwbouw (technische ruimte minimaal 60 minuten brand­werend en constructieonderdelen brandklasse B). Deze laat­ste eis geldt ook bij verbouw (Kamerstukken II 2012/13, 33 400 XIII, nr. 129).&#13;
Windmolens&#13;
In de Gemeentestem van 26 maart 2013, p. 114 e.v., wor­den in een artikel van J.J. Peelen en A. Creutzberg tips ge­geven om geslaagde beroepen tegen windparken op land te voorkomen. Zo is lang niet iedereen ‘belanghebbende’. Ook wordt de aandacht gevestigd op het relativiteitsvereiste.&#13;
Landinrichting&#13;
WILG&#13;
Het wetsvoorstel wijziging WILG (decentralisatie ILG) heeft een verslag van de vaste commissie opgeleverd. Al­leen D’66 is ertegen (Kamerstukken II 2012/13, 33 441, nr. 5). De regering heeft vervolgens een uitvoerige Nota naar aanleiding van het verslag uitgebracht (nr. 6). De zgn. Af­rondingsovereenkomsten tussen het Rijk en de provincies over de uitfasering van het Investeringsbudget landelijk ge­bied zijn in de Staatscourant geplaatst: 8 februari 2013, nr. 2934 e.a.&#13;
Beheer landelijk gebied&#13;
PAS&#13;
Ook de Eerste Kamer is geïnteresseerd in de voortgang van Natura 2000 en heeft een schriftelijk overleg geëntameerd (Kamerstukken I 2012/13, 32 670, A). Vraag: heeft de rege­ring vertrouwen in de PAS? Antwoord: ja. De PAS is overi­gens in een ‘concept definitieve versie’ aan de Raad van Sta­te gestuurd en als bijlage bij een verslag van een schriftelijk overleg met de Tweede Kamer over het mestbeleid (Kamer­stukken II 2012/13, 33 037, nr. 42.&#13;
Natura 2000&#13;
De regering wil vaart maken met de definitieve aanwijzing van Natura 2000-gebieden. Dan kunnen ook de beheerplan­nen definitief worden gemaakt. Drie gebieden zijn vervallen, met instemming van de Europese Commissie. Over twee an­dere gebieden is nog discussie. Ook wordt nog nagegaan of enkele gebieden kunnen worden samengevoegd. (Kamer­stukken II 2012/13, 32 670, nr. 68). De verkoop van bestaan­de natuur door Staatsbosbeheer gaat van start in Overijssel, waar landschapselementen buiten de EHS worden verkocht. Staatsbosbeheer moet voor € 100 mln. binnenhalen (nr. 69). In Daarle is een pilot gestart. De belangstelling voor de vei­ling schijnt heel behoorlijk te zijn. Of de hoogste bieder ook koper wordt staat echter niet vast. Daarvoor moet de staats­secretaris nog toestemming geven. Daarbij wordt ook bezien of de verkoop past binnen het natuurbeleid van het kabinet, aldus Kamerstukken II 2012/13, 29 659, nr. 100).&#13;
Natuurbeleid&#13;
Het natuurbeleid verkeert in een spannende en in veel op­zichten veelbelovende fase, aldus de staatssecretaris in een brief aan de Tweede Kamer (Kamerstukken II 2012/13, 33 567, nr. 1). Op korte termijn worden de volgende acties voorzien: indiening van een Wetsvoorstel Natuurbescher­ming (aanpassing van wetsvoorstel 33348); het opstellen van een hoofdlijnennotitie als vervolg op de natuurakkoor­den rijk-provincies; een strategische agenda biodiversiteit; vereenvoudiging van het agrarisch natuurbeheer, waarbij ge­biedscollectieven een belangrijke rol krijgen; afronden Na­tura 2000.&#13;
Marktordening&#13;
Subsidies&#13;
In de Staatscourant (2013, nr. 2879) is geplaatst een Besluit openbaarmaking subsidiegegevens GLB.&#13;
Regeling GLB-Inkomenssteun&#13;
In de regeling is een nieuwe steunmaatregel opgenomen voor de instandhouding van vezelgewassen. Telers ontvan­gen een bedrag van € 300 per hectare. Dit geldt alleen voor 2013. De steun voor vlas was immers ontkoppeld. Verder is de steunmaatregel Diervriendelijk produceren aangevuld met enkele goedgekeurde certificatiesystemen, zoals Beter Leven. (Stcrt. 25 maart 2013, nr. 7854).&#13;
Dieren&#13;
Kalvervloeren&#13;
De subsidieregels voor welzijnsvriendelijke kalvervloeren voor 2013 zijn aangepast. De regeling GLB-inkomenssteun is daartoe gewijzigd (Stcrt. 2013, nr. 2755).&#13;
Transporten&#13;
De staatssecretaris geeft een overzicht van de handha­vingsinspanningen bij diertransporten. Het aantal opgeleg­de maatregelen door de NVWA groeit. (Kamerstukken II 2012/13, 28 286, nr. 615). &#13;
Vogelgriep &#13;
In Lochem is vogelgriep ontdekt. De staatssecretaris heeft allerlei maatregelen genomen: Kamerstukken II 2012/13, 28 807, nr. 154. Zie ook: Stcrt. 15 maart 2013, nr. 7097. De vo­gelgriep in Lochem is intussen onder controle, de uitbraak in Zeewolde (Stcrt. 10 april 2013, nr. 9726) ook. Een af­schermplicht is niet nodig (Kamerstukken II 2012/13, nr. 28 807, nr. 156). &#13;
Q-koorts &#13;
Ter voorbereiding van een debat over de Q-koorts heeft de staatsecretaris een brief naar de Tweede Kamer gezonden met een overzicht van de stand van zaken: de Gezondheids­dienst, het schadefonds voor slachtoffers en de rechtszaak, de openbaarmaking van gegevens van geitenhouders (Ka­merstukken II 2012/13, 28 625, nr. 160). &#13;
Wet dieren &#13;
De ontwerp-uitvoeringsregelingen van de Wet dieren waren het onderwerp van een nota-overleg met de vaste commissie voor EZ. Vooruitlopend daarop heeft de staatssecretaris een brief naar de Tweede Kamer gestuurd. Het gaat om het Be­sluit houders van dieren, diergeneeskundigen, gezelschaps­dieren. Verder worden verschillende moties en toezeggingen nagelopen (Kamerstukken II 2012/13, 31 389, nr. 124). Zie voor het verslag: nr. 125. &#13;
Beschermde soorten &#13;
In Stcrt. 28 maart 2013, nr. 8498, zijn de nieuwe lijsten met beschermde inheemse diersoorten bekendgemaakt, zoogdie­ren, vogels, amfibieën en reptielen en vissen. De verschillen met de lijst van 2001 zijn niet groot. Enkele vissen zijn ver­huisd naar de Visserijwet (de rivierprik, het bermpje en de meerval), de bergeend is erbij gekomen en de huiskraai en de heilige ibis zijn als exoten afgevoerd. &#13;
Antibiotica &#13;
Het anti-antibioticabeleid begint vruchten af te werpen. De doelstelling van 50% reductie in 2013 is al bijna gehaald. De veehouderijsectoren en de dierenartsen hebben forse in­spanningen verricht. Instrumenten zijn de centrale registra­tie, de verplichting om bedrijfsgezondheidsplannen en be­drijfsbehandelplannen op te stellen alsmede de introductie van de ‘geborgde rundveedierenarts’ en de ‘geborgde var­kensdierenarts’. Zie: Kamerstukken II 2012/13, 29 683, nr. 156.&#13;
Planten &#13;
Gewasbescherming &#13;
Er zijn weer allerlei schadelijke organismen actief: de Azia­tische boktor uit China, nematoden uit Portugal en de papri­kasnuitkever (we weten niet waar vandaan). De staatssecre­taris is ook actief, zo blijkt uit Kamerstukken II 2012/13, 27 858, nr. 144. &#13;
Producten &#13;
Octrooi &#13;
De staatssecretaris vermeldt in een brief aan de Tweede Ka­mer enkele octrooi-onderwerpen. Een wetsvoorstel met een beperkte veredelingsvrijstelling voor octrooien ligt bij de Tweede Kamer. Er komt een unitair octrooirecht, waardoor met een aanvraag in 26 landen octrooi kan worden verleend. Ook de gedachtenvorming over de verhouding kwekers­recht-octrooirecht gaat voort (Kamerstukken II 2012/13, 27 428, nr. 242). &#13;
Paardenvlees &#13;
De opschudding over paardenvlees in rundvleesproduc­ten heeft de staatssecretaris tot een brief aan de Tweede Ka­mer gebracht (Kamerstukken II 2012/13, 26 991, nr. 339). De NVWA doet onder meer een ketenonderzoek bij paar­denslachthuizen, uitsnijderijen, koel- en vrieshuizen, vlees­verwerkende productiebedrijven, import en export. Ook is er Europees overleg. In een brief informeert de staatssecre­taris de Kamer over de boetes ter handhaving van de regel­geving inzake de voedselveiligheid. De bestuurlijke boetes worden voorlopig niet verhoogd. (Kamerstukken II 2012/13, 26 991, nr. 347). &#13;
Milieurecht &#13;
Mestbeleid &#13;
De Vaste Commissie van EZ heeft een groot aantal vragen gesteld over het mestbeleid en de programmatische aan­pak stikstof (PAS). De staatssecretaris gaat uitvoerig in op de juridische houdbaarheid van de PAS. De PAS is al v oor een belangrijk deel klaar; een ‘concept definitieve versie’ is naar de Raad van State gezonden. Ontwikkelingsruimte wordt verkregen door natuurmaatregelen en door generieke maatregelen voor de landbouw. Deze laatste gaan per 1 ja­nuari 2014 in: aanscherping van eisen voor het emissiearm toepassen van dierlijke mest, verminderen van de uitstoot van ammoniak uit stallen door nieuwe emissie-eisen (ook voor de melkveehouderij) en extra stal- voer en/of manage­mentmaatregelen in de melkveehouderij. Voor de landbouw komt dan via de PAS 5,6 kton stikstof beschikbaar. De PAS moet per 1 januari 2014 operationeel zijn. (Kamerstukken II 2012/13, 33 037, nr. 42). &#13;
Activiteitenbesluit &#13;
In het tijdschrift Bouwrecht van Kluwer van maart 2013 schrijft E. Alders over vijf jaar Activiteitenbesluit. Sinds dit jaar is dat Besluit ook voor de landbouw van groot belang omdat de agrarische amvb’s in het Activiteitenbesluit zijn opgenomen. &#13;
Meststoffenwet &#13;
Het is nog steeds de bedoeling om de nieuwe Meststoffen­wet per 1 januari 2014 in werking te doen treden. Na een (spoed)advies van de Raad van State wil de staatssecretaris nog voor de zomer een Nota van Wijzigingen naar de Ka­mer sturen (Kamerstukken II 2012/13, 33 322, nr. 10). Een verslag van een overleg met de Tweede Kamer is te vinden in nr. 11. &#13;
Buitenlands agrarisch recht &#13;
België &#13;
In het Belgisch tijdschrift voor agrarisch recht van oktober-december 2012 vindt men een artikel over de jacht in na­tuurgebieden in Wallonië, van de hand van H. de Radzitzky d’ Ostrowick. In de jaargang 2012 is ook nog een ‘bijzonder nummer’ verschenen. Het is eigenlijk een boekwerk getiteld ‘Droit rural et forestiers; evolutions et perspectieves’ van in totaal 350 blz. Bijdragen gaan o.a. over de verkoopakte van agrarisch onroerend goed, belastingrecht, de boscode, de duur van pachtovereenkomsten en alternatieve contracten, pachtrechtspraak, de toekomst van het voorkooprecht, lang­durige pachtovereenkomsten, Natura 2000, bescherming van bossen, productierechten. Zeer lezenswaardig, maar wel in het Frans. &#13;
Europees agrarisch recht &#13;
Landbouwraad &#13;
Het verslag van de Landbouwraad van januari 2013 laat zien dat o.a. gesproken is over de invoering van het GLB (spoed) en over de naleving van de groepshuisvesting voor drachti­ge zeugen. Nog maar 10 lidstaten hebben de regels volledig geïmplementeerd. Met de Tweede Kamer is overleg gevoerd over LNV-raad van februari 2013. De uitkomsten zijn te vinden in Kamerstukken II 2012/13, 21 501-32, nr. 698. De agenda voor de Raad van april omvat vooral het onderwerp hervorming GLB (nr. 701). Een apart overzicht van de stand van zaken inzake de hervorming van het GLB is te vinden in Kamerstukken II 2012/13, 28 625, nr. 159. &#13;
&#13;
&#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2013-04-01 00:00:00</published><modified>2013-04-01 00:00:00</modified><editiondate>2013-04-01</editiondate><htmlpath>https://denhollander.info/artikel/10468</htmlpath></article>
</articles></edition>