<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1993</searchword><id>6081</id><udhid>UDH:TvAR/6081</udhid><titel>OPINIE. Hinderwet en Veehouderij: een kwart eeuw falend beleid van wetgever, bestuur en rechter</titel><searchwords><searchword>TvAR 6/1993</searchword><searchword>UDH:TvAR/6081</searchword></searchwords><attachments><attachment><name>1993_nr 6_Artikel_Haan.pdf</name><extention>pdf</extention><url>https://denhollander.info/download/5890/ci</url></attachment></attachments><inleiding>Het begon allemaal bij het KB van 22 februari 1967, nr. 31, toen het koninklijk bestuur,&#13;
vermomd als rechter, verordineerde dat de toenmalige eis van een hinderwetvergunning&#13;
niet alleen gold voor de tot het bedrijf behorende mestvaalt, doch voor de gehele inrichting.&#13;
Daarmee werd de ganse bedrijfstak veehouderij in één klap hinderwetplichtig verklaard,&#13;
zonder uitdrukkelijke vermelding in het Hinderbesluit en dus ook zonder dat de&#13;
overgangsregeling van art. 36 Hinderwet (het aanmerken van een verklaring omtrent&#13;
overgelegde bescheiden als vergunning) van toepassing was. Jarenlang werd door het&#13;
Landbouwschap tevergeefs bij het betrokken ministerie aangedrongen op een overgangsregeling.</inleiding><content>Uiteindelijk leidde dit tot de circulaire van 30 november 1971 van de minister van&#13;
Volksgezondheid en Milieuhygiëne naar aanleiding van het verschijnen van de brochure&#13;
'Veehouderij en Hinderwet'. Daarin werd echter alleen aandacht geschonken aan de&#13;
stankhinder en dus niet aan de ammoniakemissie, waarvan men de schadelijke werking&#13;
nog niet onderkende. De hoofdstrekking was het op afstand van de bebouwde kom houden&#13;
van de intensieve veehouderij. Hierdoor werd deze nog verder het buitengebied ingedreven&#13;
- dus tevens in de richting van natuurgebieden - dan eerder het geval was. Voor&#13;
het overige bleef de situatie - zoals letterlijk in de Circulaire van 27 juni 1977 inzake tijdelijke&#13;
beëindigingsvergoedingsregeling bepaalde intensieve veehouderijbedrijven staat -&#13;
'dat in vele gevallen vergunningplichtigen geen aanvraag om vergunning indienden en&#13;
dat de overheid de veehouders in het algemeen niet op hun vergunningplicht wees'.&#13;
En dan komt de beruchte herziening van de Hinderwet van 1981, waarin zogenaamd&#13;
ook de ecologische aspecten van vestiging en uitbreiding van veehouderijbedrijven onder&#13;
de hinderwetvergunning kwamen te vallen. Ik zeg: zogenaamd, omdat de toen plaatsvindende&#13;
tekstwijziging van artikel 13, waarbij slechts de woorden 'van ernstige aard' achter&#13;
hinder kwamen te vervallen, eerder de indruk wekten dat juist minder ernstige hinder onder&#13;
het beslag van de wet kwam, in plaats van de hoogst ernstige ammoniakemissie. De&#13;
eigenlijke bedoeling van de wetgever om voortaan ook landschappelijke, natuurwetenschappelijke,&#13;
recreatieve en ecologische waarden via deze wet te beschermen, kwam&#13;
slechts in de toelichting tot uiting. Tot het laatst toe had de Tweede Kamer twijfels of op&#13;
deze wijze wel de beoogde ruimere reikwijdte van de wet werd bereikt. Zie hierover: J.&#13;
Struiksma, Verwant zonder verband, De coördinatie van de bouw- en milieuvergunning,&#13;
diss. VU 1993, p. 95 e.v.&#13;
Aanvankelijk gebeurde er dan ook helemaal niets. Pas in 1984 werd bij Besluit van 12&#13;
januari, houdende wijziging van het Hinderbesluit, Stb. 1984, 7, de intensieve veehouderij&#13;
als afzonderlijke categorie opgenomen (art. 1, categorie XXIV). En ook daarna duurt&#13;
het nog drie jaar, voordat de eerste ecologische richtlijn verschijnt. In deze richtlijn van&#13;
de Ministeries van Landbouw en Visserij en van Volkshuisvesting, Ruimtelijke Ordening en Milieubeheer van 9 februari 1987 inzake ammoniak en veehouderij werd naast een afstandsnorm&#13;
van 500 meter tot zuurgevoelige gebieden ook de achtergronddepositie in&#13;
aanmerking genomen. En wel in de zin van maximaal 1300 mol per ha per jaar bij nieuwvestiging&#13;
en 2000 bij uitbreiding van een bestaand bedrijf. Uitermate onredelijk tegenover&#13;
vanouds bestaande bedrijven zonder vergunning in reeds belaste of gevoelige&#13;
gebieden, temeer nu deze in de jurisprudentie als 'nieuwe' bedrijven worden aangemerkt.&#13;
Vandaar dat - na een evaluatie van de bestaande richtlijn - deze in 1991 werd vervangen&#13;
door een nieuwe waarin de achtergronddepositie als object van het generieke ammoniakbeleid&#13;
buiten de hinderwettoetsing werd geplaatst. Volkomen terecht naar mijn&#13;
mening, omdat de geringe extra belasting van 15 mol per ha per jaar voor nieuwe bedrijven&#13;
en 30 mol voor bestaande volgens de nieuwe richtlijn in vergelijking met de aanwezige&#13;
achtergronddepositie inderdaad - zoals in de toelichting bij het ontwerp Interimwet&#13;
ammoniak en veehouderij staat - als verwaarloosbaar mag worden beschouwd. Bovendien&#13;
spreekt de Hinderwet noch in art. 12a waar het slechts over toekomstige ontwikkelingen&#13;
gaat, noch in art. 13 waar slechts het belang van het voorkomen of beperken van&#13;
gevaar, schade of hinder buiten de inrichting aan de orde is, over de achtergronddepositie&#13;
van een gebied als geheel.&#13;
Niet echter aldus de Afdeling geschillen van bestuur van de Raad van State bij haar&#13;
omstreden beslissing van 30 december 1992, inzake Ambt Delden. Zonder zich ook maar&#13;
enigszins te bekommeren omtrent de funeste gevolgen voor een hele bedrijfstak en ook&#13;
voor het in gang zijnde ammoniakbeleid van de rijksoverheid, verklaart de Afdeling de&#13;
richtlijn van 1991 in strijd met de Hinderwet, daarbij enkel verwijzend naar de ook in de&#13;
Tweede Kamer reeds omstreden toelichting op art. 13.&#13;
Geen wonder dat de wetgever dit keer eindelijk - na 25 jaar falend beleid van de drie&#13;
machten - orde op zaken wil stellen. De voorgestelde Interimwet ammoniak en veehouderij&#13;
geeft nu aan de richtlijn van 1991 alsnog een wettelijke grondslag. Opnieuw met uitschakeling&#13;
dus van de achtergronddepositie bij de vergunningverlening, waar zij&#13;
inderdaad niet thuishoort, zolang geen sanering van bestaande bedrijven heeft plaatsgehad.&#13;
Daarom wordt een overgangsregeling gecreëerd voor bedrijven die al voor de inwerkingtreding&#13;
van de eerste ecologische richtlijn zonder vergunning bestonden. Deze&#13;
moeten nu hun depositie terugbrengen tot de laagste waarde die in het betrokken geval in&#13;
redelijkheid kan worden gevergd. Verder wordt een planmatige aanpak van de ammoniakproblematiek&#13;
van gemeentewege bevorderd. En wel in die zin dat daarbij, zo nodig met&#13;
gebruikmaking van afwijkende depositienormen, bedrijven kunnen worden samengevoegd&#13;
of verplaatst ter ontlasting van bepaalde gebieden (saldo-methode).&#13;
Al met al een positieve ontwikkeling die op termijn een integrale toepassing van de&#13;
nieuwe Wet milieubeheer ook op deze bedrijfstak mogelijk maakt. Ik deel dan ook niet de&#13;
mening van Gilhuis en Verschuuren in NJB 1993/20, dat die wet hier buitenspel wordt&#13;
gezet.</content><legacyfootnotes/><footnotes><footnote/></footnotes><auteurs>P. de Haan</auteurs><published>1993-06-01 00:00:00</published><modified>1992-02-03 00:00:00</modified><editiondate>1993-06-01</editiondate><htmlpath>https://denhollander.info/artikel/6081</htmlpath></article>
</articles></edition>