<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2012</searchword><id>9975</id><udhid>UDH:TvAR/9975</udhid><titel>Nieuwe Meststoffenwet</titel><searchwords><searchword>TvAR 6/2012</searchword><searchword>UDH:TvAR/9975</searchword></searchwords><attachments><attachment><name>TvAR2012_06_02_Nieuwe.pdf</name><extention>pdf</extention><url>https://denhollander.info/download/8587/ci</url></attachment></attachments><inleiding>De regering heeft een wetsvoorstel tot wijziging van de Meststoffenwet naar de Tweede Ka­mer gestuurd.1 Twee belangrijke ontwikkelingen vormen de aanleiding voor dit wetsvoorstel. Beide ontwikkelingen zijn overigens zeker niet nieuw. In de eerste plaats zullen de produc­tierechten in 2015 vervallen. De varkens- en pluimveerechten expireren volgens art. 77 van de Meststoffenwet per 1 januari 2015, terwijl het melkquotum – in ieder geval zoals het er nu naar uitziet – in april 2015 verleden tijd zal zijn. Dat betekent dat het zgn. volumebeleid van de baan is, zoals dat al eerder gebeurde met de afschaffing van de mestproductierechten voor andere diersoorten. In de tweede plaats is er de wens om nuttige dingen te doen met mest, mede met het oog op de toenemende vraag in de wereld naar landbouwproducten: de mest­verwerking. Gegeven de afnemende plaatsingsruimte vanwege de nog verder aan te scherpen gebruiksnormen aan de ene kant en de mogelijkheid dat het aantal dieren nog toeneemt aan de andere kant, valt te verwachten dat het landelijk mineralenoverschot nog zal kunnen groei­en. Daardoor kan er fraudedruk ontstaan.&#13;
</inleiding><content>In het wetsvoorstel worden twee instrumenten opgevoerd: de mestplaatsingsovereenkomst en de mestverwerkingsovereenkomst. Als men de mest niet op het eigen bedrijf kwijt kan moet er worden afgevoerd. Daarvoor is de mestplaatsingsovereenkomst. Een nader te bepalen per­centage van het overschot zal moeten worden verwerkt. Juridisch-technisch gezien is het een ingewikkeld verhaal geworden. Of het zal werken is een open vraag. Dat zal, ook volgens de regering, nog moeten blijken. Twee andere vragen zou ik ook nog wel willen stellen. Ten eer­ste: waarom moet het volumebeleid eigenlijk worden afgeschaft? In beginsel zouden de twee milieu-instrumenten (gebruiksnormen en milieuvergunning) voldoende moeten zijn. Immers een bedrijf dat werkt volgens een milieuvergunning en zijn mest verantwoord gebruikt, is in orde. De productierechten kunnen dus in beginsel worden afgeschaft. Als er dan toch een ex­tra slot op de deur nodig gevonden wordt, ligt het voor de hand om de rechten te handhaven en zo op eenvoudige wijze het aantal dieren te reguleren. Het grote bezwaar tegen dierrech­ten (naast varkens- en pluimveerechten zouden ook koerechten kunnen worden ingevoerd) is steeds dat zij investeringen vergen die niet ten goede komen aan verbetering van de duur­zaamheid. Dat is eenvoudig op te lossen door deze dierrechten niet langer verhandelbaar te maken. In plaats daarvan zou een stoppende veehouder zijn rechten kunnen inleveren bij de overheid, die ze vervolgens kan uitgeven aan bedrijven die de grootste bijdrage leveren aan een betere duurzaamheid (bijvoorbeeld door de mest te verwerken!). Zo’n opzet zou ook pri­ma aansluiten bij een tweede kwestie: integratie van de Meststoffenwet in de Wet milieube­heer / Wet algemene bepalingen omgevingsrecht. Dat is eerder overtuigend bepleit door Joost de Rooij in zijn proefschrift.2 De dierrechten kunnen worden gekoppeld aan de milieuvergun­ning. Om uit te kunnen breiden zou er dan op dierrechten moeten worden gesaldeerd, ook dat is niet eenvoudig, maar met dat fenomeen is inmiddels uitgebreide ervaring opgedaan. Met een dergelijke integratie zouden allerlei doelen gediend kunnen worden en dus ook het vo­lumebeleid voor dieren. Een gemiste kans die voorlopig ook de nieuwe Omgevingswet aan­kleeft. Het proefschrift van De Rooij, met de conclusie dat de Meststoffenwet gemist kan worden, lag destijds erg gevoelig bij het ministerie van landbouw – het was hun wet - maar nu dat ministerie is opgeheven zou dat anders kunnen liggen.&#13;
</content><legacyfootnotes>1. Kamerstukken II 2011/12, 33322, nrs. 1-4.&#13;
2. J.J.J. de Rooij, Kan de Meststoffenwet gemist worden?, diss. Groningen 2009.&#13;
</legacyfootnotes><footnotes><footnote/></footnotes><auteurs>prof. mr. D.W.Bruil&#13;
</auteurs><published>2012-06-01 00:00:00</published><modified>2012-06-01 00:00:00</modified><editiondate>2012-06-01</editiondate><htmlpath>https://denhollander.info/artikel/9975</htmlpath></article>
</articles></edition>