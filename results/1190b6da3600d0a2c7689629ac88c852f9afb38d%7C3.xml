<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2008</searchword><id>5556</id><udhid>UDH:TvAR/5556</udhid><titel>Hoogenveen / Van Ginkel (TvAR 2008/5417)</titel><searchwords><searchword>TvAR 1/2008</searchword><searchword>TvAR 2008/5417</searchword><searchword>UDH:TvAR/5556</searchword></searchwords><attachments><attachment><name>2008 1 Rechtspraak Pacht 5417.pdf</name><extention>pdf</extention><url>https://denhollander.info/download/5490/ci</url></attachment></attachments><inleiding>[Pachtwet, art. 36, 38; BW, art. 7:367, 7:368, 7:369, 7:370;&#13;
Overgangswet Nieuw BW, art. 74]&#13;
&#13;
Verlengingsprocedure ingezet voor 1 september 2007: oud&#13;
recht van toepassing. Wanprestatie door te late betaling&#13;
pachtprijs. Belang pachter gering door ander inkomen.&#13;
Pachter heeft niet voldoende geïnvesteerd in het bedrijf.&#13;
Het hof beëindigt de overeenkomst en stelt een ontruimingsdatum&#13;
vast.</inleiding><content>Beschikking in de zaak van:&#13;
Ruth Hoogenveen,&#13;
wonende te Breukelen, appellant,&#13;
procureur: mr. B. Nijman,&#13;
tegen:&#13;
Johan Herman van Ginkel,&#13;
wonende te Breukelen, geïntimeerde,&#13;
procureur: mr. P.M. Wilmink.&#13;
1. Het geding in eerste aanleg&#13;
Voor de procedure in eerste aanleg wordt verwezen naar de&#13;
inhoud van de beschikking van 18 april 2007 die de pachtkamer&#13;
van de Rechtbank Utrecht, sector kanton, tussen appellant&#13;
(verder te noemen: Hoogenveen) als verweerder en&#13;
geïntimeerde (verder te noemen: Van Ginkel) als verzoeker&#13;
heeft gegeven. Van die beschikking is een fotokopie aan&#13;
deze beschikking gehecht.&#13;
2. Het geding in hoger beroep&#13;
2.1. Hoogenveen is bij op 23 mei 2007 per gewone post&#13;
ter griffie van het hof ingekomen beroepschrift in&#13;
hoger beroep gekomen van voornoemde beschikking&#13;
van 18 april 2007. Hij heeft daarbij zeven grieven&#13;
tegen die beschikking aangevoerd, producties overgelegd&#13;
en het hof verzocht het hoger beroep gegrond te&#13;
verklaren, de bestreden beschikking te vernietigen en,&#13;
zelf recht doende, het pachtverlengingsverzoek van&#13;
Van Ginkel af te wijzen, met veroordeling van Van&#13;
Ginkel in de kosten van beide instanties.&#13;
2.2. Bij op 21 juni 2007 ter griffie van het hof ingekomen&#13;
verweerschrift heeft Van Ginkel verweer gevoerd tegen&#13;
het door Hoogenveen in het beroepschrift aangevoerde,&#13;
producties overgelegd en heeft hij het hof verzocht&#13;
Hoogenveen nietontvankelijk te verklaren in&#13;
zijn beroep, althans het beroep van Hoogenveen ongegrond&#13;
te verklaren en de bestreden beschikking te bevestigen,&#13;
met veroordeling van Hoogenveen in de kosten&#13;
van (het hof begrijpt:) het geding in hoger beroep.&#13;
2.3. De mondelinge behandeling heeft plaatsgevonden op&#13;
1 oktober 2007. Namens Hoogenveen is verschenen&#13;
zijn procureur. Hoogenveen zelf is, hoewel behoorlijk&#13;
opgeroepen, niet verschenen. Van Ginkel is in persoon&#13;
verschenen, bijgestaan door mr. J.P. de Man, advocaat&#13;
te Rosmalen. Bij die gelegenheid hebben beide&#13;
advocaten de wederzijdse standpunten aan de hand&#13;
van de door hen overgelegde pleitaantekeningen toegelicht&#13;
en heeft Van Ginkel het hof inlichtingen verstrekt.&#13;
2.4. Het hof heeft kennisgenomen van de brief met bijlage&#13;
van 4 juli 2007 van de procureur van Hoogenveen.&#13;
Voorts heeft het hof kennisgenomen van de brief met&#13;
bijlagen van 20 juni 2007, de brief van 25 juni 2007,&#13;
het faxbericht van 24 juli 2007, de brief met bijlage&#13;
van 6 augustus 2007, de stukken ingekomen ter griffie&#13;
op 20 september 2007, de brief met bijlagen van&#13;
21 september 2007, de brief met bijlagen van 24 september&#13;
2007 en de brief van 26 september 2007 alle&#13;
van de advocaat van Van Ginkel.&#13;
2.5. Vervolgens heeft het hof de beschikking bepaald op&#13;
heden.&#13;
3. De vaststaande feiten&#13;
3.1. Tussen partijen staat op grond van hetgeen enerzijds&#13;
is gesteld en anderzijds niet is betwist, alsmede op&#13;
grond van de niet betwiste inhoud van de overgelegde&#13;
stukken het navolgende vast.&#13;
3.2. Op 25 april 1985 is tussen Maria Cornelia Jacoba van&#13;
Ginkel-Visser als verpachtster en Herman Jan van&#13;
Ginkel (vader van Van Ginkel) als pachter een schriftelijke&#13;
pachtovereenkomst tot stand gekomen met betrekking&#13;
tot:&#13;
‘De boerenhoeve met stallen, schuren, hooiberg, erf,&#13;
ondergrond, bouw-, weiland en water, gelegen te&#13;
Breukelen, aan Oud Aa 10, Kadastraal bekend gemeente&#13;
Breukelen-Nijenrode, sectie B nrs. 5, 9, 10 en&#13;
1546, tezamen groot 16 hectaren, 17 aren en 60 centiaren&#13;
en sectie A, nummer 582, groot 4 aren en 20&#13;
centiaren, met uitzondering echter van het woonhuis&#13;
met schuur, ondergrond, erf en weg, gelegen te Breukelen,&#13;
aan Oud Aa 10, uitmakende gedeelten, tezamen&#13;
groot ongeveer 30 aren van gemeld perceel, sectie&#13;
B nummer 1546 en sectie A, nummer 582, zoals&#13;
met zwart is aangegeven op een tekening, welke aan&#13;
deze akte is gehecht’.&#13;
3.3. De pachtovereenkomst werd aangegaan voor de duur&#13;
van 12 jaren, ingaande 1 juni 1985. De pachtovereenkomst&#13;
is binnen twee maanden na het sluiten daarvan&#13;
ter goedkeuring ingekomen bij de Grondkamer voor&#13;
Utrecht. De Grondkamer heeft de pachtovereenkomst,&#13;
met wijziging van de pachtprijs, goedgekeurd.&#13;
3.4. M.C.J. van Ginkel-Visser is overleden in 1992.&#13;
Hoogenveen is bij testament tot haar enig erfgenaam&#13;
benoemd. Hoogenveen heeft als zodanig de boerenhoeve&#13;
c.a. van haar geërfd.&#13;
3.5. Bij vonnis van de pachtkamer van het kantongerecht&#13;
te Utrecht van 10 augustus 1992 is van Ginkel met&#13;
ingang van 1 september 1992 als medepachter aangemerkt.&#13;
3.6. Vanaf 1 juli 1997 is de vader van Van Ginkel geen&#13;
pachter meer.&#13;
3.7. Bij beschikking van 24 oktober 1995 heeft de pachtkamer&#13;
van dit hof de pachtovereenkomst met Van&#13;
Ginkel verlengd voor de duur van vier jaar, tot 1 juni&#13;
2001.&#13;
3.8. Bij beschikking van 15 maart 2000 heeft de Centrale&#13;
Grondkamer aan Van Ginkel machtiging verleend om&#13;
de van de gepachte hoeve deel uitmakende jongveestal&#13;
en de aangebouwde wagenschuur te slopen en op de&#13;
plaats van de te slopen opstallen een rundveestal te&#13;
bouwen, onder meer onder de voorwaarde dat de&#13;
pachtovereenkomst na 1 juni 2001 met de wettelijke&#13;
duur zou worden verlengd.&#13;
3.9. Bij beschikking van 13 oktober 2000 heeft de pachtkamer&#13;
van het kantongerecht Utrecht de pachtovereenkomst&#13;
verlengd met de wettelijke duur van zes&#13;
jaar, tot 1 juni 2007. Bij beschikking van 27 februari&#13;
2001 heeft de pachtkamer van dit hof die beschikking&#13;
bevestigd.&#13;
3.10. De rundveestal is in de loop van 2002 gereedgekomen.&#13;
3.11. In verband met de verbreding van de rijksweg A2 is&#13;
een gedeelte van de tot de hoeve behorende gronden&#13;
onteigend door Rijkswaterstaat. De resterende oppervlakte&#13;
bedraagt volgens Van Ginkel 6.67 hectaren en&#13;
volgens Hoogenveen ongeveer 6.49 hectaren. Vanwege&#13;
de onteigening heeft het kadaster de kadastrale&#13;
aanduiding van de hoeve gewijzigd in de gemeente&#13;
Breukelen, sectie L, nummer 679.&#13;
3.12. Bij aangetekende brief van 22 februari 2006 heeft&#13;
Hoogenveen de pachtovereenkomst tegen 1 juni 2007&#13;
opgezegd.&#13;
3.13. Van Ginkel heeft op 17 maart 2006 om verlenging&#13;
van de pachtovereenkomst verzocht.&#13;
4. De motivering van de beslissing in hoger beroep&#13;
4.1. Per 1 september 2007 is met de artikelen 7:311 e.v.&#13;
Burgerlijk Wetboek een nieuwe wettelijke regeling&#13;
van de pacht in werking getreden en is de Pachtwet&#13;
vervallen. Aan de orde is de vraag of het geschil tussen&#13;
partijen naar oud dan wel naar nieuw recht dient te&#13;
worden beslist.&#13;
4.2. Kenmerkend voor het onderhavige geval is dat voorafgaand&#13;
aan de inwerkingtreding van het nieuwe recht&#13;
door de verpachter een kennisgeving van nietverlenging&#13;
als bedoeld in het tweede lid van artikel 36&#13;
Pachtwet is uitgebracht en dat eveneens daaraan voorafgaand&#13;
door de pachter tijdig om verlenging is verzocht&#13;
als bedoeld in het derde lid van dat artikel.&#13;
4.3. Het nieuwe recht met betrekking tot de verlenging&#13;
van een pachtovereenkomst verschilt wezenlijk van&#13;
het oude, niet alleen wat betreft de toepasselijke regels&#13;
van procesrechtelijke aard, maar ook wat betreft de&#13;
materiële regels aan de hand waarvan het geschil dient&#13;
te worden beslist. Artikel 7:367 Burgerlijk Wetboek&#13;
voorziet in opzegging door de verpachter, welke opzegging&#13;
volgens artikel 7:368 Burgerlijk Wetboek –&#13;
anders dan de kennisgeving van nietverlenging van artikel&#13;
36 Pachtwet – op straffe van nietigheid gronden&#13;
dient te vermelden. Artikel 7:369 Burgerlijk Wetboek&#13;
houdt in dat, indien de pachter zich binnen zes&#13;
weken met opgave van redenen tegen de opzegging&#13;
verzet, het aan de verpachter is om – op de gronden&#13;
vermeld in de opzegging – te vorderen (het gaat hier&#13;
dus om een dagvaardingsprocedure) dat de rechter het&#13;
tijdstip zal vaststellen waarop de overeenkomst zal&#13;
eindigen. De artikelen 7:370 e.v. Burgerlijk Wetboek&#13;
voorzien vervolgens in een beoordeling van deze vordering&#13;
op basis van regels die niet alleen wat betreft&#13;
hun systematiek maar deels ook inhoudelijk belangrijk&#13;
verschillen van de regeling van de artikelen 38 e.v.&#13;
Pachtwet.&#13;
4.4. Volgens het eerste lid van artikel 74 Overgangswet&#13;
Nieuw BW heeft de inwerkingtreding van het nieuwe&#13;
recht geen gevolgen voor de aard van een lopende&#13;
procedure, zodat in zoverre oud recht van toepassing&#13;
blijft. De verzoekschriftprocedure van artikel 36 e.v.&#13;
Pachtwet is een bijzondere procedure, gericht op de&#13;
beoordeling van de vraag of – niettegenstaande de&#13;
kennisgeving van niet-verlenging van de verpachter –&#13;
verlenging van de pachtovereenkomst dient plaats te&#13;
vinden, en die procedure kan naar zijn aard niet op&#13;
iets anders worden gericht. In verband met het hiervoor&#13;
bedoelde wezenlijke verschil tussen oud en&#13;
nieuw recht ook wat betreft de materiële regels aan de&#13;
hand waarvan het geschil dient te worden beslist en&#13;
tegen de achtergrond van het beginsel van rechtszekerheid,&#13;
dat het overgangsrecht mede beheerst, moet&#13;
worden aangenomen dat die materiële regels de aard&#13;
van de procedure mede bepalen en dat gelet daarop&#13;
ook wat betreft die materiële regels in beginsel het&#13;
oude recht van toepassing blijft. Een en ander stemt&#13;
overeen met de uitleg die door de Minister van Justitie,&#13;
alsmede door de regeringscommissaris Nieuw&#13;
Burgerlijk Wetboek, tijdens de behandeling van het&#13;
wetsvoorstel dat heeft geleid tot de art. 7:311 e.v.&#13;
Burgerlijk Wetboek in de Eerste Kamer der Staten-&#13;
Generaal is gegeven.&#13;
4.5. Gelet op hetgeen hiervoor is overwogen, zal het hof&#13;
oud recht toepassen.&#13;
4.6. Hoogenveen beroept zich in de eerste plaats op tekortkomingen&#13;
van Van Ginkel in de naleving van de&#13;
bepalingen van het pachtcontract, daaruit bestaande&#13;
dat Van Ginkel structureel zijn verplichting tot betaling&#13;
van de pachtprijs, waterschapslasten en leidingwaternota’s&#13;
niet (volledig en/of tijdig) nakomt.&#13;
4.7. Het hof overweegt daaromtrent dat Van Ginkel niet,&#13;
althans onvoldoende, gemotiveerd heeft weersproken&#13;
dat de pachttermijnen verschuldigd over de jaren&#13;
2005 en 2006 structureel enkele dagen tot enkele&#13;
maanden te laat zijn voldaan evenals de waterschapslasten&#13;
die een onderdeel vormen van de pacht.&#13;
Hoewel Van Ginkel zich op het standpunt stelt dat de&#13;
te betalen pachtprijs met ingang van 2002, na de onteigening,&#13;
herberekend diende te worden en dat hij&#13;
een bedrag van € 4.500,00 te veel aan pacht heeft betaald,&#13;
heeft Van Ginkel zich eerst in november 2006&#13;
op verrekening beroepen. Hij heeft toen met het oog&#13;
op die verrekening de waterschapslasten over de periode&#13;
2003 tot en met 2006 tot een bedrag van ongeveer&#13;
€ 700,00 à € 800,00 onbetaald gelaten tot eind&#13;
november 2006.&#13;
4.8. Nu op dit moment geen sprake is van een achterstand&#13;
in de hiervoor genoemde betalingsverplichtingen, hetgeen&#13;
Hoogenveen niet heeft weersproken, zou in een&#13;
eventuele ontbindingsprocedure geen sprake zijn geweest&#13;
van de verplichte ontbindingsgrond als bedoeld&#13;
in artikel 55 lid 2 Pachtwet. In verband daarmee&#13;
moet worden aangenomen dat evenmin sprake is van&#13;
de verplichte afwijzingsgrond van het verlengingsverzoek&#13;
als bedoeld in artikel 39 Pachtwet. Het al dan&#13;
niet te laat betalen van de leidingwaternota’s kan in&#13;
dat kader niet worden meegewogen, nu het geen onderdeel&#13;
van de pachtprijs betreft.&#13;
4.9. Evenmin kunnen de beweerde misdragingen van Van&#13;
Ginkel leiden tot het oordeel dat sprake is van de op&#13;
grond van artikel 39 Pachtwet verplichte afwijzingsgrond&#13;
van het verlengingsverzoek. Hoewel duidelijk is&#13;
dat de verstandhouding tussen beide partijen (nog&#13;
steeds) zeer te wensen overlaat en dat de situatie tussen&#13;
partijen is geëscaleerd, kan naar het oordeel van&#13;
het hof niet worden vastgesteld dat die slechte verstandhouding&#13;
en escalatie in overwegende mate aan&#13;
Van Ginkel zijn te wijten of dat het optreden van Van&#13;
Ginkel jegens Hoogenveen anderszins aanleiding&#13;
heeft gegeven tot gegronde klachten.&#13;
4.10. Wel dient het voorgaande te worden meegenomen in&#13;
het kader van de afweging op grond van de billijkheid&#13;
als bedoeld in artikel 38 Pachtwet. Daarbij acht het&#13;
hof van belang dat het betalingsgedrag van Van Ginkel&#13;
reeds ter sprake is gekomen in de vorige verlengingsprocedure&#13;
waarin dit hof bij beschikking van 27&#13;
februari 2001 uitspraak heeft gedaan. Het hof heeft&#13;
Van Ginkel toen uitdrukkelijk erop gewezen dat het&#13;
onbetaald laten van de pacht met een beroep op een&#13;
opschortingsrecht een risico opleverde. Voorts heeft&#13;
het hof toen overwogen dat op dat moment van&#13;
structurele wanbetaling geen sprake was en dat niet&#13;
bleek van omstandigheden die de vrees rechtvaardigden&#13;
dat de pachtbetalingen in de toekomst problemen&#13;
zouden opleveren.&#13;
4.11. Vaststaat echter dat het betalingsgedrag van Van Ginkel&#13;
ten aanzien van de pachtprijs (en de waterschapslasten)&#13;
nadien, ondanks die waarschuwing, opnieuw&#13;
te wensen heeft overgelaten, zodat moet worden geoordeeld&#13;
dat thans wel sprake is van structurele wanbetaling.&#13;
4.12. In het kader van de afweging op basis van de in artikel&#13;
38 Pachtwet bedoelde billijkheid dient eveneens&#13;
de bedrijfsvoering van Van Ginkel te worden bezien.&#13;
Hoewel Van Ginkel betoogt voor zijn bestaan te zijn&#13;
aangewezen op de exploitatie van het gepachte is gebleken&#13;
dat Van Ginkel een zeer groot deel van zijn inkomsten&#13;
verkrijgt uit loonwerk voor derden en zijn&#13;
werkzaamheden als chauffeur, en (zo al van winst kan&#13;
worden gesproken) slechts een zeer bescheiden deel&#13;
uit de exploitatie van de boerderij. Nu de opbrengsten&#13;
van het houden van zoogkoeien verhoudingsgewijs&#13;
laag zijn, zou dat moeten worden gecompenseerd&#13;
door het houden van veel koeien. Van Ginkel heeft&#13;
echter gesteld dat zijn veebezetting thans in overeenstemming&#13;
is met de capaciteit. Doordat hij over een&#13;
beperkte hoeveelheid grond beschikt is het op dit moment&#13;
niet mogelijk meer koeien te houden dan de&#13;
ongeveer 85 stuks die hij (na de geboorte van de ongeveer&#13;
20 verwachte kalveren) houdt. Van Ginkel stelt&#13;
zich op het standpunt dat hij na de afhandeling van&#13;
de onteigeningsprocedure vervangende grondgebruikrechten&#13;
heeft verworven, dat het bedrijf weer is gaan&#13;
groeien en dat zijn bedrijfsresultaten zijn gestegen en&#13;
voorts dat hij de uitgekeerde onteigeningssom wil&#13;
aanwenden voor de aankoop van nieuwe grond.&#13;
4.13. Het hof is van oordeel dat Van Ginkel zich te laat&#13;
heeft ingezet voor de uitbreiding van zijn bedrijf. Bij&#13;
dat oordeel neemt het hof in aanmerking dat Van&#13;
Ginkel bij beschikking van 24 oktober 1995 een periode&#13;
van vier jaren is gegund teneinde hem in de gelegenheid&#13;
te stellen aan te tonen dat hij in staat zou zijn&#13;
een zodanig positief bedrijfsresultaat te behalen dat&#13;
daaruit - al dan niet naast een andere bron van inkomsten&#13;
- een reële positieve bijdrage aan zijn inkomen&#13;
zou voortvloeien. Bij beschikking van 27 februari&#13;
2001 van dit hof is hem feitelijk opnieuw de&#13;
kans geboden een en ander aan te tonen en is de&#13;
pacht verlengd voor de duur van zes jaren. Daarmee&#13;
heeft Van Ginkel ruimschoots de tijd gehad in zijn&#13;
bedrijf te investeren en uit te breiden. Desondanks&#13;
heeft hij gedurende de laatste negen jaar geen, althans&#13;
weinig progressie laten zien, hoewel hij ook in de&#13;
hiervoor genoemde procedures steeds uitbreiding van&#13;
zijn bedrijf heeft aangekondigd. Behoudens de bouw&#13;
van een nieuwe stal in 2002 heeft Van Ginkel niet in&#13;
zijn bedrijf geïnvesteerd en zijn bedrijf niet uitgebreid.&#13;
Pas onlangs, in het licht van de huidige verlengingsprocedure,&#13;
is van Ginkel aangevangen met die&#13;
uitbreiding en heeft hij gronden in beheer verkregen.&#13;
Door Van Ginkel wordt niet aangevoerd dat hij reeds&#13;
eerder heeft getracht extra grond te verkrijgen. Zijn&#13;
stelling dat pas nu sprake is van een toename van het&#13;
veebestand als gevolg van de onteigeningsprocedure,&#13;
omdat hij daarvoor kosten heeft moeten maken zodat&#13;
minder kapitaal in vee kon worden geïnvesteerd, acht&#13;
het hof onvoldoende om tot een ander oordeel te&#13;
komen. In geval van onteigening heeft een pachter&#13;
immers recht op schadeloosstelling, aan de toekenning&#13;
waarvan het beginsel ten grondslag ligt dat de&#13;
pachter door die onteigening niet wordt benadeeld.&#13;
Dat wetende had Van Ginkel niet hoeven wachten&#13;
met investeren in zijn bedrijf en de verwerving van&#13;
vervangende grond temeer niet daar hem reeds bij&#13;
vonnis van 31 oktober 2001 een voorschot op de&#13;
schadeloosstelling van € 77.049,16 is toegekend.&#13;
Zijn stelling dat hij met de inmiddels uitgekeerde (totale)&#13;
onteigeningssom alsnog van plan is nieuwe&#13;
grond aan te kopen kan evenmin tot een ander oordeel&#13;
leiden, nu uit de overgelegde jaarstukken blijkt&#13;
dat met dat geld voornamelijk tekorten zijn aangevuld&#13;
en dat daarvan mede gelet op de gangbare&#13;
grondprijzen nauwelijks voldoende overblijft om vervangende&#13;
grond aan te kopen.&#13;
4.14. Het voorgaande leidt tot de conclusie dat het belang&#13;
van Van Ginkel bij voortzetting van de pacht thans&#13;
beperkt is en minder zwaar weegt dan het belang van&#13;
Hoogenveen bij beëindiging van de pacht, hoewel het&#13;
belang van de verpachter bij het pachtvrij krijgen van&#13;
de hoeve eveneens beperkt is. Hoogenveen heeft, zonder&#13;
nadere onderbouwing, immers slechts gesteld dat&#13;
hij daar zou kunnen wonen en een zorgboerderij zou&#13;
willen beginnen om zijn inkomen aan te vullen en&#13;
om de wens van de vroegere verpachtster te vervullen.&#13;
Het hof acht bij zijn oordeel met name van belang de&#13;
structureel te late betaling van de pachtprijs en de waterschapslasten,&#13;
omdat Van Ginkel - gezien de eerdere&#13;
verlengingsprocedure - wist dat hij zich in een risicovolle&#13;
situatie bevond ingeval hij geen stipt betalingsgedrag&#13;
zou vertonen. Voorts acht het hof van belang&#13;
dat Van Ginkel (hoewel hij daarvoor ruimschoots de&#13;
gelegenheid heeft gekregen) zijn kansen en mogelijkheden&#13;
gedurende de laatste negen jaar niet heeft&#13;
benut. Het hof heeft verder bij zijn beoordeling betrokken&#13;
dat Van Ginkel het leeuwendeel van zijn inkomsten&#13;
verkrijgt uit andere werkzaamheden dan de&#13;
exploitatie van zijn zoogkoeienbedrijf. Van Ginkel is&#13;
voor zijn bestaan derhalve niet afhankelijk van de&#13;
voortzetting van het agrarisch bedrijf.&#13;
4.15. Op grond van het voorgaande is het hof van oordeel&#13;
dat de bestreden beschikking moet worden vernietigd.&#13;
De overige grieven kunnen in het licht van hetgeen&#13;
hiervoor is overwogen onbesproken blijven. Het hof&#13;
zal de ontruimingstermijn vaststellen op 10 maanden&#13;
na de datum van deze beschikking zodat Van Ginkel&#13;
voldoende tijd heeft om zijn bedrijf op verantwoorde&#13;
wijze te beëindigen. Van Ginkel zal als in het ongelijk&#13;
gestelde partij worden veroordeeld in de kosten van&#13;
beide procedures.&#13;
5. De beslissing&#13;
Het hof, beschikkende in hoger beroep:&#13;
vernietigt de bestreden beschikking van de pachtkamer van&#13;
de rechtbank Utrecht, sector kanton, van 18 april 2007;&#13;
beëindigt de pachtovereenkomst tussen Hoogenveen en Van&#13;
Ginkel;&#13;
stelt de ontruimingstermijn vast op 10 maanden na de&#13;
datum van deze beschikking;&#13;
veroordeelt Van Ginkel in de kosten van de procedure in&#13;
eerste aanleg en van het hoger beroep, tot aan deze uitspraak&#13;
aan de zijde van Hoogenveen begroot op&#13;
€ 2.538,00 voor salaris van de procureur en op € 356,00&#13;
voor griffierecht.&#13;
Noot&#13;
Deze verlengingszaak wordt onder oud recht afgedaan. Het&#13;
hof komt, anders dan de pachtkamer in eerste aanleg, op&#13;
grond van de in rechtsoverweging 4.14 samengevatte omstandigheden&#13;
tot het oordeel dat het verzoek tot verlenging&#13;
van de pachtovereenkomst dient te worden afgewezen. Het&#13;
dictum wijkt echter af van hetgeen gebruikelijk was onder&#13;
het oude recht en lijkt al te anticiperen op het nieuwe recht.&#13;
Het verlengingsverzoek wordt immers niet afgewezen, het&#13;
hof beëindigt de pachtovereenkomst. Per welke datum is&#13;
niet duidelijk, waarschijnlijk per datum beschikking. De&#13;
pachtovereenkomst was tegen 1 juni 2007 opgezegd. De afwijzing&#13;
van het verlengingsverzoek zou volgens het systeem&#13;
van de oude Pachtwet betekenen dat de overeenkomst per&#13;
1 juni 2007 is beëindigd.&#13;
Voorts wordt een ontruimingstermijn bepaald, in dit geval&#13;
op 10 maanden. In een beschikking van 27 november 2007&#13;
(Memelink-Haijtink/Hammers, P 2005, 134) bepaalt het&#13;
hof eveneens een ontruimingstermijn. In die beschikking is&#13;
opgenomen dat de ontruimingstermijn wordt vastgesteld&#13;
‘bij wijze van ordemaatregel’. De vraag is wat dit voor de&#13;
rechtsverhouding tussen partijen betekent. Aan een beschikking&#13;
in een non-contentieuze procedure komt uitsluitend&#13;
rechtskracht toe in die zin dat zij bindend beslist dat&#13;
de overeenkomst wel of niet verlengd wordt (zie Houwing-&#13;
Heisterkamp, artikel 146, nr. 687). Nu in een verlengingsprocedure&#13;
geen ontruiming kan worden gevorderd, kan&#13;
deze vastgestelde ontruimingstermijn evenmin een executoriale&#13;
ontruimingstitel geven. Het hof geeft aan welke ontruimingstermijn&#13;
in dit geval redelijk wordt geacht. Dat kon&#13;
niet worden opgelost door de pachtovereenkomst nog tijdelijk&#13;
te verlengen met maximaal één jaar, op grond van artikel&#13;
45 lid 6 Pachtwet (oud). Deze systematiek werd in vroegere&#13;
jurisprudentie nog wel gebruikt (zie bijvoorbeeld&#13;
Pachtkamer Hof Arnhem 28 december 1999, Agr.r. 2001,&#13;
nr. 5089 en zie Houwing-Heisterkamp, artikel 45, nr 505),&#13;
maar was in strijd met de wet als er sprake was van een verplichte&#13;
afwijzingsgrond. In deze zaak is er sprake van een&#13;
billijkheidsbeslissing en had daar wel gebruik van gemaakt&#13;
kunnen worden. Echter gelet op de datum van einde van de&#13;
lopende termijn van deze pachtovereenkomst – 1 juni&#13;
2007- en de in dit geval door het hof redelijk geachte ont-&#13;
ruimingstermijn – tot 10 maanden na 20 november 2007 -&#13;
zou deze verlenging in totaal een termijn van één jaar overschrijden&#13;
en kon geen gebruik worden gemaakt van verlenging&#13;
met één jaar op grond van artikel 45 lid 6 Pachtwet&#13;
(oud).&#13;
Met de inwerkingtreding van titel 7.5 BW is deze problematiek&#13;
opgelost. Een verpachter kan, nadat de pachter na&#13;
een opzegging binnen zes weken heeft laten weten zich&#13;
tegen de opzegging te verzetten, in een dagvaardingsprocedure&#13;
vorderen dat de pachtovereenkomst wordt beëindigd.&#13;
Aan deze vordering kan een ontruimingsvordering worden&#13;
gekoppeld. De opgezegde overeenkomst blijft op grond van&#13;
artikel 7:369 lid 1 BW van kracht totdat de rechter onherroepelijk&#13;
heeft beslist op de vordering van de verpachter tot&#13;
het vaststellen van een datum waarop de overeenkomst zal&#13;
eindigen. In vergelijkbare artikelen in het huurrecht is in de&#13;
wet opgenomen dat bij de toewijzing van een dergelijke&#13;
vordering de rechter tevens het tijdstip van de ontruiming&#13;
vaststelt. Een dergelijke toewijzing geldt als een veroordeling&#13;
tegen dat tijdstip, zo bepalen de artikelen 7: 273 lid 3&#13;
en 7: 296 lid 5 BW voor resp huur woonruimte en huur&#13;
bedrijfsruimte. Een vergelijkbare bepaling ontbreekt evenwel&#13;
in titel 7:5 BW zodat een verpachter er verstandig aan&#13;
doet naast het vorderen van de beëindiging tevens de ontruiming&#13;
te vorderen. Immers eerst dan heeft hij bij een toewijzend&#13;
vonnis een executoriale ontruimingstitel.&#13;
Dat onder het nieuwe recht in één procedure tegelijkertijd&#13;
de beëindiging en ontruiming kan worden gevorderd, betekent&#13;
overigens niet dat er nu sneller een executoriale ontruimingstitel&#13;
is. Eerder het tegendeel. De wet bepaalt immers&#13;
dat de overeenkomst pas eindigt als er een onherroepelijke&#13;
uitspraak is. De rechter kan op grond van artikel 7:369 lid&#13;
1 BW het toewijzend vonnis uitvoerbaar bij voorraad verklaren,&#13;
echter alleen als het verweer van de pachter hem&#13;
kennelijk ongegrond voorkomt. In de parlementaire geschiedenis&#13;
bij artikel 7:369 lid 1 BW is aan de vraag wanneer&#13;
een vonnis uitvoerbaar bij voorraad kan worden verklaard,&#13;
geen woord gewijd. Een vergelijkbare bepaling is te&#13;
vinden in artikel 7:295 BW, de beëindigingsprocedure bij&#13;
huur bedrijfsruimte. In de kamerstukken bij artikel 7:295&#13;
BW wordt aansluiting gezocht bij artikel 3:13 BW, misbruik&#13;
van recht (Kamerstukken II 2000/2001, 26 932 nr. 5&#13;
p. 8). Toewijzende vonnissen in huurbeëindigingsprocedures&#13;
werden tot voor kort zonder veel motivering veelal uitvoerbaar&#13;
bij voorraad verklaard, echter daar lijkt een kentering&#13;
te zijn. Er wordt nu strikter getoetst aan het wettelijke&#13;
criterium van het kennelijke ongegronde verweer. (Zie voor&#13;
een overzicht van recente jurisprudentie in het huurrecht&#13;
het artikel van M.C. ten Kleij-Mulder, Uitvoerbaar bij&#13;
voorraadverklaring in het huurrecht: eerder regel dan uitzondering?&#13;
WR 2006, 111.) Op de regel dat een vonnis alleen&#13;
dan uitvoerbaar bij voorraad kan worden verklaard als&#13;
er sprake is van een kennelijk ongegrond verweer, is in het&#13;
huurrecht overigens de nodige kritiek te horen. A-G Huydecoper&#13;
noemt deze regel een voorbeeld van een bepaling&#13;
uit het dwingendrechtelijke huurrecht waar geen redelijke&#13;
verdediging voor valt aan te voeren (J.L.R.A. Huydecoper,&#13;
Wat deugt er niet aan het huurrecht? WR 2007, 51).&#13;
In de onderhavige beschikking had het hof onder het&#13;
nieuwe recht mijns inziens niet tot de conclusie kunnen&#13;
komen dat het verweer kennelijk ongegrond is, gelet op de&#13;
uitgebreide belangenafweging die het hof maakt en de uiteindelijke&#13;
conclusie dat het belang van de verpachter dient&#13;
te prevaleren.&#13;
Tot slot zij opgemerkt dat in de wet geen termijn is bepaald&#13;
binnen welke de verpachter de vordering tot beëindiging&#13;
moet instellen. De vraag is of de pachter, als de verpachter&#13;
lang wacht met het entameren van een beëindigingsprocedure,&#13;
er van uit heeft mogen gaan dat de verpachter zich bij&#13;
het verzet tegen de opzegging zou neerleggen en daarmee&#13;
uit de opzegging voortvloeiende rechten heeft verwerkt of&#13;
daarvan afstand heeft gedaan. Vaste jurisprudentie is dat&#13;
enkel tijdsverloop onvoldoende is voor rechtsverwerking&#13;
(Zie voor een huurbeëindigingsprocedure conclusie A-G&#13;
Huydecoper bij HR 2 april 2004, WR 2004, 50).&#13;
E.H.M. Harbers</content><legacyfootnotes/><footnotes><footnote/></footnotes><auteurs>E.H.M. Harbers</auteurs><published>2008-01-01 00:00:00</published><modified>2008-01-01 00:00:00</modified><editiondate>2008-01-01</editiondate><htmlpath>https://denhollander.info/artikel/5556</htmlpath></article>
</articles></edition>