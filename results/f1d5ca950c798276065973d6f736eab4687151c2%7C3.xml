<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1999</searchword><id>5706</id><udhid>UDH:TvAR/5706</udhid><titel>Pachtnormen en rendement</titel><searchwords><searchword>TvAR 6/1999</searchword><searchword>UDH:TvAR/5706</searchword></searchwords><attachments><attachment><name>1999_nr 6_Artikel_Hoog.pdf</name><extention>pdf</extention><url>https://denhollander.info/download/5638/ci</url></attachment></attachments><inleiding>1. Inleiding&#13;
De invoering van de marktwerking als norm in het maatschappelijk verkeer heeft ook&#13;
zijn weerslag gehad op het pachtrecht: enerzijds in de vorm van een liberalisering van&#13;
de Pachtwet (Pw) door middel van de invoering van twee aparte pachtvormen – bijzondere&#13;
kortdurende pacht en teeltpacht – waarop een aantal belangrijke bepalingen&#13;
van de Pachtwet niet van toepassing is, anderzijds door een gewijzigd systeem van&#13;
vaststelling van de hoogst toelaatbare pachtprijs door de invoering van een nieuw&#13;
Pachtnormenbesluit in 1995.&#13;
De pachtnormen worden bij algemene maatregel van bestuur vastgesteld. De regering&#13;
is daarbij gebonden aan de bepaling van art. 3 lid 2 Pw, dat bepaalt dat de regelen&#13;
ten aanzien van de hoogst toelaatbare pachtprijzen strekken ter bevordering van&#13;
pachtprijzen, welke in een redelijke verhouding staan tot de bedrijfsuitkomsten bij&#13;
een behoorlijke bedrijfsvoering, met dien verstande dat bij het vaststellen van die&#13;
regelen de redelijke belangen van de verpachter mede in acht worden genomen.&#13;
Tot 1995 is een aantal algemene maatregelen van bestuur uitgevaardigd: het Besluit&#13;
hoogst toelaatbare pachtprijzen 1958, het Besluit hoogst toelaatbare pachtprijzen&#13;
1960, het Pachtnormenbesluit 1967 en het Pachtnormenbesluit 1977. Globaal gesproken&#13;
wordt in al deze regelingen uitgegaan van dezelfde criteria bij het vaststellen van&#13;
de hoogst toelaatbare pachtprijzen. Ten eerste wordt een onderscheid gemaakt in&#13;
grondsoorten: bouw- en grasland enerzijds, waarbij onderscheiden worden zeekleigronden,&#13;
rivierkleigronden, zand- en dalgronden en veengronden, en tuinland anderzijds,&#13;
waarbij met name onderscheid wordt gemaakt tussen bloembollenland en nietbloembollenland.&#13;
Op de aldus vastgestelde hoogst toelaatbare pachtprijs kan in voorkomende&#13;
gevallen een correctie worden toegepast. De hoogst toelaatbare pachtprijs&#13;
voor bedrijfsgebouwen wordt bepaald naar de aard van het bedrijf – akkerbouwbedrijven&#13;
enerzijds en veeteeltbedrijven en gemengde bedrijven anderzijds –, de&#13;
grootte daarvan en de doelmatigheid van de gebouwen. De pachtnormen werden&#13;
– gehoord de destijds nog bestaande Commissie van Advies voor het Grond- en&#13;
Pachtprijspeil – door de regering vastgesteld. Gesteld kan worden dat het niveau van&#13;
de hoogst toelaatbare pachtprijzen op zijn hoogst indirect – via politieke besluitvorming&#13;
– door de markt werd beïnvloed.</inleiding><content>2. De systematiek van het Pachtnormenbesluit 1995&#13;
Met de invoering van het Pachtnormenbesluit 1995 is definitief met de systematiek&#13;
van de voorgaande pachtnormenbesluiten gebroken. Reeds bij de laatste wijziging&#13;
van de pachtnormen in het Pachtnormenbesluit 1977 werd aangegeven dat er sprake&#13;
diende te zijn van een directere marktwerking waar het gaat om de pachtprijzen en&#13;
een terugtreden van de overheid ten aanzien van de controle op de pachtprijzen. Het&#13;
uitgangspunt is dat de hoogst toelaatbare pachtprijs 2% van de vrije agrarische verkeerswaarde&#13;
bedraagt. Daarnaast bestaan regionale normen met betrekking tot de&#13;
hoogst toelaatbare pachtprijs. Overschrijdt de 2% de regionale norm, dan geldt deze&#13;
laatste; in het andere geval geldt de 2%-norm. Gesteld zou kunnen worden dat er&#13;
sprake is van een geclausuleerde directe marktwerking waar het gaat om het vaststellen&#13;
van de hoogst toelaatbare pachtprijs. In de parlementaire discussie over de invoering&#13;
van de huidige systematiek is de vraag aan de orde gesteld of deze niet in strijd&#13;
zou komen met art. 3 lid 2 Pw, nu grondsoort en aard van het bedrijf geen criteria&#13;
meer waren. Door de minister is daarop geantwoord dat de kwaliteit en het opbrengend&#13;
vermogen van de grond de grondprijs bepalen, zodat de relatie opbrengend vermogen&#13;
en hoogst toelaatbare pachtprijs in de 2%-systematiek nog steeds aanwezig&#13;
was. Het is de vraag of die stelling juist is.&#13;
De stelling van de minister zou juist kunnen zijn wanneer uitsluitend kwaliteit en&#13;
opbrengend vermogen bepalend zouden zijn voor het totstandkomen van een grondtransactie.&#13;
Er is evenwel een aantal andere factoren dat daarbij een rol speelt. Ten eerste&#13;
is dat de schaarste aan grond. Een combinatie van een grote vraag en een gering&#13;
aanbod van grond – de huidige situatie – zal op de grondprijzen een opwaartse werking&#13;
hebben. Een versterkende invloed daarbij zijn de claims van andere sectoren op&#13;
landbouwgronden. Te denken valt daarbij bijvoorbeeld aan stads- en dorpsuitbreiding,&#13;
natuurontwikkeling en de aanleg van grote infrastructurele werken. Een tweede&#13;
factor is het voor grondaankoop in de particuliere sector beschikbare vermogen, een&#13;
factor die rechtstreeks samenhangt met met name de stads- en dorpsuitbreidingen. In&#13;
het geval van onteigening – of het nu gaat om minnelijke onteigening ter voorkoming&#13;
van een gerechtelijke onteigening of om deze laatste – van een agrarisch bedrijf ten&#13;
behoeve van stads- of dorpsuitbreiding heeft de onteigende immers recht op vergoeding&#13;
van de werkelijke waarde van het te onteigenen object en van de kosten van&#13;
reconstructie van het bedrijf elders. Die waarde is in dat geval niet de agrarische&#13;
waarde, doch de verkeerswaarde van voor woningbouw bestemde grond, een waarde&#13;
die veel hoger ligt dan de agrarische waarde. Het voor herinvestering in een agrarisch&#13;
object beschikbare vermogen is derhalve groter dan de agrarische waarde van een vervangend&#13;
bedrijf, hetgeen zeker bij een grote vraag eveneens prijsopdrijvend werkt.&#13;
Daarbij komt dat de agrarisch ondernemer ter voorkoming van belastingheffing over&#13;
de schadeloosstelling met gebruikmaking van de vervangingsreserve1 wel gedwongen&#13;
is in agrarische objecten te herinvesteren.&#13;
De conclusie lijkt gerechtvaardigd dat de relatie tussen de vrije waarde van de&#13;
grond in het economisch verkeer en het opbrengend vermogen van de grond veel&#13;
minder aanwezig is dan de minister heeft gesuggereerd. Met de invoering van het&#13;
Pachtnormenbesluit 1995 is een ontwikkeling ingezet die – afhankelijk van de invulling&#13;
ervan – in strijd kan gaan komen met art. 3 lid 2 Pw, zij het dat de effecten daarvan&#13;
thans beperkt zijn doordat er nog sprake is van een overgangsfase – de 2%-norm&#13;
wordt gefaseerd ingevoerd – en het systeem van de regionale normen. 3. Wijziging van de pachtnormen&#13;
Ingaande 31 oktober 1998 is het Pachtnormenbesluit 1995 gewijzigd.2 Zowel de algemene&#13;
pachtnormen als het niveau van de regionale plafonds zijn daarbij aangepast.&#13;
De algemene pachtnormen voor land zijn verhoogd met 20%, waarbij een maximum&#13;
geldt van ƒ 120 per ha.3 De regionale plafonds4 zijn eveneens verhoogd met uiteenlopende&#13;
percentages:&#13;
1. Bouwhoek en Hogeland: van ƒ 655 naar ƒ 755 (15,27%).&#13;
2. Veenkoloniën en Oldambt: van ƒ 525 naar ƒ 590 (12,38%).&#13;
3a. Noordelijk weidegebied, met uitzondering van het weidegebied in Overijssel:&#13;
van ƒ 640 naar ƒ 840 (31,25%).&#13;
3b. Weidegebied Overijssel: van ƒ 1.010 naar ƒ 1.030 (1,38%).&#13;
4a. Oostelijk veehouderijgebied met uitzondering van het zuidelijk zandgebied in&#13;
Drenthe en Noordoost-Overijssel: van ƒ 1.230 naar ƒ 1.275 (3,66%).&#13;
4b. Zuidelijk zandgebied in Drenthe: van ƒ 550 naar ƒ 655 (19,09%).&#13;
4c. Zuidelijk zandgebied in Noordoost-Overijssel: van ƒ 825 naar ƒ 925 (12,12%).&#13;
5. Centraal veehouderijgebied: van ƒ 1.215 naar ƒ 1.340 (10,29%).&#13;
6. IJsselmeerpolders: van ƒ 1.035 naar ƒ 1.125 (8,70%).&#13;
7a. Westelijk Holland, Noord-Holland: van ƒ 835 naar ƒ 980 (17,37%).&#13;
7b. Westelijk Holland, Zuid-Holland: van ƒ 1.235 naar ƒ 1.290 (4,45%).&#13;
8. Waterland en Droogmakerijen: van ƒ 710 naar ƒ 835 (17,61%).&#13;
9. Hollands/Utrechts weidegebied: van ƒ 1.050 naar ƒ 1.150 (9,52%).&#13;
10. Rivierengebied: van ƒ 1.075 naar ƒ 1.320 (22,79%).&#13;
11a. Zuidwestelijk akkerbouwgebied in Zeeland: van ƒ 745 naar ƒ 890 (19,46%).&#13;
11b. Zuidwestelijk akkerbouwgebied in Zuid-Holland en Noord-Brabant: van ƒ 900&#13;
naar ƒ 990 (10%).&#13;
12. Zuidwest-Brabant: van ƒ 1.180 naar ƒ 1.270 (7,63%).&#13;
13a. Zuidelijk veehouderijgebied, met uitzondering van Noord-Limburg: van ƒ 1.350&#13;
naar ƒ 1.430 (5,93%).&#13;
13b. Noord-Limburg: van ƒ 1.020 naar ƒ 1.045 (2,45%).&#13;
14. Zuid-Limburg: van ƒ 1.020 naar ƒ 1.200 (17,65%).&#13;
Voor tuinland worden drie regio’s onderscheiden:&#13;
I. Westelijk Holland, bestaande uit de hiervoor onder 7a en 7b genoemde regio’s:&#13;
van ƒ 3.535 naar ƒ 3.900 (10,33%).&#13;
II. Zuidwest-Brabant en zuidelijk veehouderijgebied, bestaande uit de hiervoor&#13;
genoemde regio’s 12, 13a en 13b: van ƒ 1.900 naar ƒ 1.955 (2,89%).&#13;
III. Overig Nederland, bestaande uit de hiervoor genoemde regio’s 1, 2, 3a, 3b, 4a,&#13;
4b, 5, 6, 8, 9, 10, 11a, 11b en 14: van ƒ 1.730 naar ƒ 1.820 (5,20%).&#13;
De hoogst toelaatbare pachtprijzen van bedrijfsgebouwen van akkerbouwbedrijven,&#13;
veeteeltbedrijven en gemengde bedrijven zijn ingaande 31 oktober 1998 verhoogd met&#13;
16,5% bij gelijkblijvende doelmatigheid. De hoogst toelaatbare pachtprijzen voor bij het agrarische bedrijf behorende&#13;
woningen worden bepaald aan de hand van een puntensysteem.5 Het bedrag dat per&#13;
punt wordt gerekend is per 31 oktober 1998 verhoogd van ƒ 5 tot ƒ 5,80, hetgeen een&#13;
stijging betekent van 16%.&#13;
In de Nota van Toelichting wordt een verantwoording gegeven voor de wijzigingen,&#13;
waarbij gedeeltelijk wordt teruggegrepen op eerdere wijzigingen in het pachtnormenstelsel.&#13;
Als uitgangspunt vermeldt de regering dat art. 3 lid 2 Pw bepaalt dat de pachtnormen&#13;
strekken tot bevordering van pachtprijzen die in een redelijke verhouding&#13;
staan tot de bedrijfsuitkomsten bij een behoorlijke bedrijfsvoering, met dien verstande&#13;
dat bij het vaststellen van die normen de redelijke belangen van de verpachter&#13;
mede in acht worden genomen. Deze bepaling wordt door de regering aldus geïnterpreteerd&#13;
dat voor de hoogte van de pachtprijs een evenwicht dient te worden nagestreefd&#13;
tussen de belangen van de pachter en die van de verpachter, waarbij het algemene&#13;
landbouwbelang eveneens in het oog wordt gehouden.&#13;
Dit uitgangspunt is door de regering vertaald is een verhoging van de pachtnormen&#13;
voor land naar 2% netto-rendement van de vrije agrarische verkeerswaarde daarvan.&#13;
De daarachter liggende gedachte was weer dat een meer op de markt afgestemde&#13;
benadering van de pacht noodzakelijk is om het instituut ‘pacht’ voor de landbouw te&#13;
behouden. Uit de parlementaire behandeling van de wijziging van het pachtnormenstelsel,&#13;
en met name aan het daaraan ten grondslag liggende onderzoek,6 blijkt dat de&#13;
versterking van de belangen van de verpachter – met name de financiële belangen in&#13;
de inkomenssfeer – daarbij centraal hebben gestaan. De belangen van de overheid als&#13;
grootste verpachter lijken daarbij een niet onbelangrijke rol te hebben gespeeld.&#13;
Opmerkelijk is dat de Nota van Toelichting vermeldt dat bij de wijziging van het&#13;
Pachtnormenbesluit 1977 in 1992 de eerste stap is gezet om het netto-rendement van&#13;
2% te bereiken, waarbij een landelijke indeling van de pachtnormen naar grondsoorten&#13;
is toegepast en de individuele hoogst toelaatbare pachtprijs is bepaald op basis van&#13;
het voortbrengend vermogen van de grond. (cursivering van mij, PAdH). Vervolgens&#13;
vermeldt de nota dat vanwege de duidelijke samenhang tussen de uitkomsten van de&#13;
agrarische bedrijfsvoering en de vrije verkeerswaarde van landbouwgronden (cursivering&#13;
van mij, PAdH) regionormen zijn ingevoerd. Enige onderbouwing van deze&#13;
stellingen wordt niet gegeven.&#13;
4. Het rendement van de agrarische onderneming&#13;
Het kernargument in de discussie is het rendement van verpachten geweest. Wat in de&#13;
discussie ontbroken heeft, is het element van de draagkracht van de pachter. Het laatste&#13;
element had wel in de discussie betrokken behoren te worden, met name gezien&#13;
het bepaalde in art. 3 lid 2 Pw.&#13;
Het uiteindelijke doel dat de regering voor ogen staat met de aanpassing van het&#13;
pachtnormenstelsel is het bereiken van een netto-rendement voor de verpachter van&#13;
2% van de vrije verkeerswaarde van het verpachte. Het gaat daarbij uitsluitend om het rendement in de inkomenssfeer: het rendement in de vermogenssfeer als gevolg&#13;
van de waardestijging van het gepachte komt daar nog bovenop. Op zich lijkt een&#13;
netto-rendement van 2% van de vrije verkeerswaarde van het verpachte aan de&#13;
bescheiden kant. Dat ligt evenwel anders indien men uitgaat van het werkelijke door&#13;
de verpachter in het gepachte geïnvesteerde vermogen. Veel pachtverhoudingen – met&#13;
name die met particuliere verpachters en private instellingen – lopen sedert vele jaren.&#13;
Deze verpachters hebben hun gronden in aanzienlijke mate in waarde zien stijgen. Bij&#13;
reguliere pachtverhoudingen die thans ontstaan, is er geen sprake van investering&#13;
door de verpachter tegen de vrije verkeerswaarde doch tegen de waarde in verpachte&#13;
staat. In dat geval ligt het rendement vanzelfsprekend anders: bij een vrije verkeerswaarde&#13;
van ƒ 80.000 zal de pachtprijs bij een rendement van 2% ƒ 1.600 bedragen.&#13;
Heeft de verpachter voor het gepachte slechts de waarde in verpachte staat betaald, in&#13;
dit geval 40% van de vrije verkeerswaarde en derhalve ƒ 32.000, dan is er sprake van&#13;
een inkomensrendement van 5%, hetgeen een hoger rendement oplevert dan dat van&#13;
staatsobligaties. Telt men het vermogensrendement bij het inkomensrendement op,&#13;
dan kan gesteld worden dat het rendement van verpachten veel hoger is dan dat van&#13;
staatsobligaties. Voorzover er sprake is van inflatie, zal op het rendement van staatsobligaties&#13;
bovendien een neerwaartse correctie moeten worden aangebracht nu aan het&#13;
einde van de looptijd slechts het nominale bedrag van de obligatie wordt uitgekeerd.&#13;
Welke de situatie is aan pachterszijde, is uitgewerkt in een aantal rapporten van het&#13;
Landbouw Economisch Instituut. De rentabiliteit en het inkomen op agrarische&#13;
bedrijven blijkt uit de volgende tabel:7&#13;
Tabel 1: Rentabiliteit en inkomen op agrarische bedrijven&#13;
Bedrijfstype Opbrengst per 100 gulden Gezinsinkomen uit bedrijf&#13;
kosten x 1.000 gulden per ondernemer&#13;
1996 1997 1998 1996 1997 1998&#13;
(voorl.) (prog.) (voorl.) (prog.)&#13;
Boekjaar mei/april a)&#13;
Melkveebedrijven 76 83 81 34,6 62,8 57,0&#13;
Intensieve veehouderij 105 101 70 135,6 104,0 –79,0&#13;
w.v. fokvarkensbedrijven 101 104 55 145,1 125,0 –104,0&#13;
andere varkensbedrijven 104 102 64 121,5 107,0 –124,0&#13;
leghennenbedrijven 111 99 86 194,6 102,0 14,0&#13;
Akkerbouwbedrijven 83 93 92 40,1 74,0 74,0&#13;
Boekjaar januari/december b)&#13;
Glastuinbouwbedrijven 97 102 101 92,7 132,0 127,0&#13;
w.v. glasgroente 100 105 96 116,0 151,0 97,0&#13;
glasbloemen 95 99 96 70,2 104,6 148,0&#13;
pot- en perkplanten 99 104 102 113,4 154,1 145,0&#13;
Champignonbedrijven 90 92 93 52,8 63,1 70,0&#13;
a) Opbrengst per 100 gulden kosten op pachtbasis; b) 1998: raming Uit de tabel blijkt dat zowel melkveebedrijven als akkerbouwbedrijven in de jaren&#13;
1996, 1997 en 1998 een opbrengst genereren die de gemaakte kosten niet dekt. Er&#13;
wordt structureel met verlies gewerkt. De gezinsinkomens bedragen over deze jaren&#13;
voor melkveebedrijven respectievelijk ƒ 34.600, ƒ 62.800 en ƒ 57.000, en voor akkerbouwbedrijven&#13;
ƒ 40.100, ƒ 74.000 en ƒ 74.000. Het gaat hier om gezinsinkomen: in&#13;
het gezin werken doorgaans de agrarische ondernemer en zijn partner, en vaak ook&#13;
nog een of meer van de kinderen. De beloning voor de arbeid van de agrarisch ondernemer&#13;
bedraagt derhalve slechts een gedeelte van het hiervoor genoemde gezinsinkomen.&#13;
Met andere woorden: het gezinsinkomen dient gecorrigeerd te worden om het&#13;
werkelijke rendement van de agrarische onderneming te berekenen.&#13;
Wat de verhoging van de pachtnormen voor gevolgen heeft voor de hoogte van het&#13;
gezinsinkomen, blijkt uit de volgende tabellen:8&#13;
Tabel 2: Pacht en gezinsinkomen per bedrijf met meer dan 16 nge per pachtnormgebied voor en na&#13;
de verhoging van de pachtnorm in 1998&#13;
Pachtregio Aantal Huidige Verhoogde Gezinsink. Daling&#13;
bedrijven pacht pacht 1995/97 gezinsink.&#13;
met per bedrijf per bedrijf per bedrijf per bedrijf&#13;
reg. pacht in glds in glds in glds in glds in %&#13;
Bouwhoek en Hogeland 977 12.499 14.075 70.841 1.576 2,2&#13;
Veenkoloniën en Oldambt 661 19.131 18.614 59.961 –517 –0,9&#13;
Noordelijk weidegebied a) 2.907 11.460 13.598 45.216 2.138 4,7&#13;
Weidegebied Overijssel 1.242 6.191 7.181 64.128 990 1,5&#13;
Oostelijk veeh.geb. b) 3.380 5.667 6.644 39.917 977 2,5&#13;
Zuidel. zandgeb. Drenthe*) – – – – – –&#13;
Noordoost-Overijssel 232 13.982 16.057 93.954 2.075 2,2&#13;
Centraal veeh. gebied 970 3.091 3.694 30.710 603 2,0&#13;
IJsselrneerpolders 1.442 26.786 30.580 80.899 3.794 4,7&#13;
Westelijk Noord-Holland 706 15.927 16.556 68.663 629 0,9&#13;
Westelijk Zuid-Holland 239 6.668 7.934 43.661 1.266 2,9&#13;
Waterland + Droogmak.*) – – – – – –&#13;
Holl. + Utr. weidegebied 1.280 6.765 8.077 21.768 1.312 6,0&#13;
Rivierengebied 1.161 9.406 11.130 43.875 1.724 3,9&#13;
Zuidw. akkerb.geb. c) 824 12.400 13.957 56.701 1.557 2,8&#13;
Zuidw. akkerb.geb. d) 1.701 11.351 13.389 42.864 2.038 4,8&#13;
Zuidwest-Brabant 758 4.977 5.655 71.323 678 1,0&#13;
Zuidelijk veeh.geb. e) 2.807 3.985 4.692 81.079 707 1,0&#13;
Noord-Limburg 1.097 9.396 11.117 83.314 1.721 2,1&#13;
Zuid-Limburg 1.732 5.402 6.458 32.351 1.056 3,3&#13;
totaal 24.202 9.381 10.782 52.897 1.401 2,65&#13;
*) Onvoldoende waarnemingen&#13;
a) Excl. het weidegebied in Overijssel; b) Excl. Noordoost-Overijssel en het zuidelijk zandgebied Drenthe;&#13;
c) Zeeland; d) Zuid-Holland en Noord-Brabant; e) Excl. Noord-Limburg. Tabel 3: Pacht en gezinsinkomen per ha voor en na de verhoging van de pachtnorm in 1998 naar&#13;
bedrijfstype (exclusief tuinbouwbedrijven)&#13;
Bedrijfstype Aantal Huidige Verhoogde Gezinsink. Daling Gecorr.&#13;
bedrijven pacht pacht 1995/1997 gezinsink. gezinsink.&#13;
Reg. pacht per bedrijf per bedrijf per bedrijf per bedrijf 1995/19979&#13;
&gt; 16 nge in glds. in glds. in glds. glds. in %&#13;
Akkerbouwbedrijven 4.960 18.050 2.163 59.481 2.163 3,6 57.318&#13;
Graasdierenbedrijven 15.163 7.577 1.281 44.188 1.281 2,9 42.907&#13;
Overige bedrijven 4.078 5.544 922 77.619 922 1,2 76.697&#13;
totaal 24.202 9.388 1.401 52.897 1.401 2,65 51.496&#13;
Het sociaal bestaansminimum voor een gezin kan worden gesteld op ƒ 33.508,08 per&#13;
jaar per 1 januari 1998, inclusief de verschuldigde premies voor een ziektekostenverzekering,&#13;
10 verhoogd met een forfaitair percentage voor de verschuldigde belasting.&#13;
Voor de agrarisch ondernemer als zelfstandige dient dit verhoogd te worden, daar hij&#13;
voor een aantal voorzieningen, zoals voor ziektekosten en arbeidsongeschiktheid&#13;
– anders dan een werknemer – zelf de nodige verzekeringen zal moeten afsluiten. Na&#13;
het van kracht worden van de Wet terugdringing beroep op de arbeidsongeschiktheidsregelingen&#13;
en de Wet arbeidsongeschiktheidsverzekering zelfstandigen is die&#13;
noodzaak alleen nog maar toegenomen.&#13;
Globaal gesproken kan worden gesteld dat voor de zelfstandige agrarisch ondernemer&#13;
en zijn gezin het sociaal bestaansminimum voor 1998 circa ƒ 45.000 bedraagt,&#13;
waarbij wordt uitgegaan van één arbeidsinkomen per gezin. Voor 1999 kan dit op&#13;
ƒ 49.000 worden gesteld. Het mag evenwel als bekend worden verondersteld dat in&#13;
veel agrarische gezinsbedrijven de ondernemerswinst niet slechts door de man wordt&#13;
gegenereerd, maar mede door diens partner. In dat geval werken dus beide partners&#13;
geheel respectievelijk gedeeltelijk in de onderneming. Een neerwaartse correctie van&#13;
het op het bedrijf behaalde gezinsinkomen is in dat geval gerechtvaardigd.&#13;
Afhankelijk of men wel of niet uitgaat van deze correctie, blijkt uit tabel 1 dat de&#13;
melkveebedrijven deze norm gemiddeld in het geheel niet dan wel net halen en akkerbouwbedrijven&#13;
slechts iets boven de norm zitten. Uit tabel 2 blijkt dat zonder correctie&#13;
in de pachtregio’s Noordelijk weidegebied, Oostelijk veehouderijgebied, Centraal&#13;
veehouderijgebied, Westelijk Zuid-Holland, Hollands en Utrechts weidegebied,&#13;
Rivierengebied, Zuidwestelijk akkerbouwgebied (Zuid-Holland en Noord-Brabant)&#13;
en Zuid-Limburg de norm niet halen. Past men een correctie toe, dan valt dit beeld&#13;
nog ongunstiger uit. Uit tabel 3 blijkt dat van de grondgebonden bedrijven de akkerbouwbedrijven&#13;
afhankelijk van het al dan niet toepassen van de correctie onder de&#13;
norm zitten, doch de graasdierenbedrijven in alle gevallen ver onder de norm zitten.&#13;
Het zijn juist deze bedrijven die door de recente verhoging van de pachtnormen worden&#13;
getroffen. De conclusie moet zijn dat in veel gevallen de arbeid van de agrarisch ondernemer niet – althans onvoldoende – wordt beloond en hij in feite een inkomen&#13;
heeft dat onder het sociaal bestaansminimum ligt.&#13;
Het gezinsinkomen dient echter in nog een ander opzicht te worden gecorrigeerd,&#13;
en wel in verband met het in het bedrijf geïnvesteerde eigen vermogen. Zoals de verpachter&#13;
– terecht – aanspraak maakt op rendement van zijn vermogen, dient ook de&#13;
pachter rendement van zijn in het bedrijf geïnvesteerde vermogen te hebben. Het&#13;
Landbouw Economisch Instituut heeft berekeningen gemaakt van het gemiddeld&#13;
door agrarisch ondernemers geïnvesteerde vermogen in pachtbedrijven. Het gemiddeld&#13;
eigen vermogen bij gepachte akkerbouwbedrijven bedraagt ƒ 941.600, bij grotere&#13;
akkerbouwbedrijven bedraagt dat ƒ 989.900. Het eigen vermogen van sterk gespecialiseerde&#13;
melkveebedrijven bedraagt ƒ 1.018.900; dat van het grotere sterk gespecialiseerde&#13;
melkveebedrijf ƒ 1.065.800.11 Het lijkt redelijk om uit te gaan van een gemiddeld&#13;
door de pachter geïnvesteerd eigen vermogen van ƒ 1.000.000. Zou de pachter&#13;
over dit eigen vermogen – evenals de verpachter – een rendement van 2% ontvangen,&#13;
dan is dat een bedrag van ƒ 20.000. Reëel is om uit te gaan van een veel hoger rendement&#13;
voor de pachter dan 2%, nu het gaat om risicodragend bedrijfsvermogen en zijn&#13;
belegging veel risicovoller is dan die in staatsobligaties of in grond. Maar zelfs&#13;
wanneer wordt uitgegaan van een rendement van slechts 2% – niet veel meer dan een&#13;
vergoeding voor de inflatie –, zou dat betekenen dat in een substantieel aantal gevallen&#13;
het sociaal bestaansminimum niet wordt gehaald.&#13;
Stelt men het arbeidsinkomen centraal, dan kan worden vastgesteld dat er in de&#13;
gunstigste gevallen sprake is van enig rendement op het door de pachter geïnvesteerde&#13;
eigen vermogen. Geconcludeerd moet worden dat er een aanzienlijke discrepantie is&#13;
tussen het door de verpachter behaalde rendement en het door de pachter behaalde&#13;
rendement, en wel in gunstige zin voor de eerstgenoemde.&#13;
5. Artikel 3 lid 2 Pachtwet&#13;
Zoals aangegeven heeft de regering bij het vaststellen van de pachtnormen geen volledige&#13;
vrijheid: zij is gebonden aan het bepaalde in art. 3 lid 2 Pw, dat luidt:&#13;
De in het eerste lid bedoelde regelen (de Pachtnormenbesluiten, PAdH) strekken tot bevordering&#13;
van pachtprijzen, welke in een redelijke verhouding staan tot de bedrijfsuitkomsten&#13;
bij een behoorlijke bedrijfsvoering, met dien verstande, dat bij het vaststellen van die regelen&#13;
de redelijke belangen van de verpachter mede in acht worden genomen.&#13;
Opgemerkt dient te worden dat lid 2 spreekt over de bedrijfsuitkomsten bij een&#13;
behoorlijke bedrijfsvoering. In de discussie met betrekking tot de totstandkoming&#13;
van het Pachtnormenbesluit is onder verwijzing naar art. 3 lid 2 Pw in de meeste&#13;
gevallen als criterium genoemd het opbrengend vermogen van de grond,12 vaak als&#13;
synoniem voor de bedrijfsuitkomsten bij een behoorlijke bedrijfsvoering. Voorzover&#13;
van dit laatste sprake is, is dat onjuist. Het opbrengend vermogen van de grond is een&#13;
van de factoren die de bedrijfsuitkomsten bepalen. De bedrijfsuitkomsten worden echter mede bepaald door externe factoren, zoals publiekrechtelijke gebruiksbeperkingen.&#13;
Het begrip ‘bedrijfsuitkomsten bij een behoorlijke bedrijfsvoering’ is derhalve&#13;
ruimer dan het opbrengend vermogen van de grond.&#13;
De relatie bedrijfsuitkomsten/pachtprijs heeft in alle wettelijke regelingen met&#13;
betrekking tot de pacht centraal gestaan, zo niet in ieder geval een belangrijke rol&#13;
gespeeld. In eerste instantie was dat in incidentele zin, later ook in structurele zin.&#13;
Als gevolg van de economische crisis in de jaren twintig van deze eeuw ontstonden&#13;
grote problemen in de agrarische sector in het algemeen en bij de pachters in het bijzonder.&#13;
Als gevolg van een teruggang van de bedrijfsopbrengsten en een gelijktijdige&#13;
verhoging van de pachten raakten veel pachtbedrijven in ernstige moeilijkheden. De&#13;
problemen namen dusdanige vormen aan dat de overheid tot ingrijpen besloot. In&#13;
1932 werd de Crisis-Pachtwet 193213 van kracht, die de pachter de mogelijkheid gaf&#13;
een verzoek te richten aan de kantonrechter een gehele of gedeeltelijke ontheffing van&#13;
betaling van de pachtprijs te vragen op grond van het feit dat op grond van de heersende&#13;
buitengewone tijdsomstandigheden in redelijkheid niet van hem gevorderd kon&#13;
worden de bedongen pachtprijs te voldoen (art. 2). De Crisis-Pachtwet was de eerste&#13;
specifieke wettelijke regeling die overheidsingrijpen in privaatrechtelijke pachtverhoudingen&#13;
mogelijk maakte. Het systeem van pachtvermindering wegens buitengewone&#13;
omstandigheden is in de latere pachtwetgeving in de vorm van het remissierecht&#13;
blijven bestaan.14&#13;
De eerste wettelijke regeling met betrekking tot de pachtovereenkomst in zijn&#13;
geheel was de Pachtwet 1937.15 De wet kende een systeem van een verplichte toetsing&#13;
van de pachtovereenkomst door de pachtkamer van het kantongerecht (art. 7 lid 1).&#13;
Een van de toetsingscriteria was of de pachtprijs niet zodanig was vastgesteld dat hij&#13;
de pachter, ook bij bijzondere bekwaamheid en ijver, niet de mogelijkheid van een&#13;
redelijk bestaan uit de opbrengst van het gepachte goed zou laten, terwijl nochtans de&#13;
pachter zulk een bestaan uit de opbrengst van het goed redelijkerwijs mocht verwachten&#13;
(art. 7 lid 2). In dit systeem zat een zekere mate van subjectiviteit. Op vragen&#13;
uit de Tweede Kamer of de rechter met subjectieve omstandigheden rekening mocht&#13;
houden, antwoordde de minister:&#13;
Zoo zal het mogelijk zijn het objectieve begrip van ‘redelijk’ bestaan onder bepaalde cijfers&#13;
te brengen. Deze cijfers zullen naar tijd, plaats en omstandigheden wellicht niet steeds&#13;
dezelfde zijn. Ook subjectieve factoren, gelegen in den persoon of het gezin van den pachter,&#13;
behooren niet absoluut te worden verwaarloosd.16&#13;
Houwing heeft aangegeven dat de formulering van het criterium van art. 7 lid 2 niet&#13;
gelukkig was:17 niet alleen het aandeel van de pachter in de opbrengst van het gepachte&#13;
is bepalend, doch in de eerste plaats de omvang van de opbrengst zelf. Deze kan&#13;
van dien aard zijn dat ook bij toekenning van 100% daarvan aan de pachter een redelijk&#13;
bestaan voor hem niet mogelijk is. Het Pachtbesluit,18 dat in 1941 de plaats kwam van de Pachtwet 1937, bevatte het&#13;
criterium dat de goedkeuring van een pachtovereenkomst en elke overeenkomst tot&#13;
wijziging of aanvulling van een pachtovereenkomst (slechts) wordt verleend wanneer&#13;
de algemene belangen van de landbouw niet worden geschaad en de netto-opbrengst&#13;
welke bij een behoorlijke exploitatie van het gepachte te verwachten is, de pachter een&#13;
redelijke winst waarborgt (art. 41).&#13;
In de huidige Pachtwet is het criterium verder aangescherpt: de regels betreffende&#13;
de hoogst toelaatbare pachtprijs dienen te strekken tot bevordering van pachtprijzen,&#13;
die in een redelijke verhouding staan tot de bedrijfsuitkomsten bij een behoorlijke&#13;
bedrijfsvoering, met dien verstande dat bij het vaststellen van die regels de redelijke&#13;
belangen van de verpachter mede in acht worden genomen (art. 3 lid 2). Bedoeld is&#13;
uitdrukkelijk dat de pachtprijs voor de pachter in redelijke verhouding tot de bedrijfsuitkomsten&#13;
moet staan. Met inachtneming daarvan dient een verdeling van de opbrengst&#13;
tussen pachter en verpachter plaats te vinden. Uit de wetsgeschiedenis kan&#13;
worden afgeleid dat eerst de positie van de pachter dient te worden veiliggesteld en&#13;
eerst daarna de redelijke belangen van de verpachter behoren te worden meegewogen.&#13;
Uit de thans beschikbare cijfers van het Landbouw Economisch Instituut, zoals&#13;
hiervoor weergegeven, blijkt dat de relatie pachtnormen/bedrijfsuitkomsten bij een&#13;
behoorlijke bedrijfsvoering zoals bedoeld in art. 3 lid 2, bij het huidige niveau van de&#13;
pachtnormen niet – althans niet voldoende – aanwezig is, nu veel agrarisch ondernemers&#13;
mede als gevolg van de verhoogde pachtnormen het sociaal bestaansminimum&#13;
niet of nauwelijks halen. Daarmee komt het Pachtnormenbesluit 1995 voor wat&#13;
betreft de pachtnormen op losse schroeven te staan: bij strijd met art. 3 lid 2 Pw zullen&#13;
de bepalingen van het Pachtnormenbesluit door de rechter en ook door de grondkamer&#13;
buiten toepassing moeten worden gelaten.&#13;
6. De parlementaire behandeling van de wijziging van het&#13;
Pachtnormenbesluit 1995&#13;
In de parlementaire behandeling van de wijziging van het Pachtnormenbesluit 1995 in&#13;
1998 is de kwestie van het rendement van de agrarische onderneming en die van de&#13;
economische positie van de agrarisch ondernemer ook aan de orde geweest.19 Door de&#13;
woordvoerders van de VVD, SGP, RPF en PvdA zijn kritische opmerkingen gemaakt&#13;
over de economische positie van de pachter, mede gezien tegen het licht van de verwachte&#13;
economische ontwikkelingen in de toekomst. Waalkens (PvdA) merkte op&#13;
zich ernstige zorgen te maken over de substantiële stijging van de grondprijzen en de&#13;
rendementsverslechtering, en pleitte voor een onderzoek op dit punt. Hij stelde&#13;
voorts dat bij iedere verhoging van de pachtnormen moet worden gekeken naar de&#13;
relatie tussen de pachtprijzen en het opbrengend vermogen van het land. Uit het antwoord van de staatssecretaris blijkt dat zij de zorgen van de kamerleden&#13;
kennelijk niet deelt. In haar reactie stelt zij dat bijna iedereen zich akkoord heeft verklaard&#13;
met het streven naar de rendementsnorm van 2%, hetgeen inhoudt dat de&#13;
pachtnormen om de drie jaar worden verhoogd. Zij was het eens met de constatering&#13;
dat de stijging van de grondprijzen dit doel enigszins in de wielen rijdt. Om die reden&#13;
is thans een iets groter stapje – 20% in plaats van 15% – noodzakelijk, aldus de&#13;
staatssecretaris. Kennelijk laat zij de economische positie van de pachter niet in haar&#13;
oordeel meewegen, althans gaat zij op de door de kamerleden geschetste problemen&#13;
terzake niet in.&#13;
In haar reactie op de opmerking van het kamerlid Waalkens dat bij iedere verhoging&#13;
van de pachtnormen moet worden gekeken naar de relatie tussen de pachtprijzen&#13;
en het opbrengend vermogen van het land, antwoordde de staatssecretaris dat vanwege&#13;
de terugloop van het pachtareaal het rendementscriterium is geïntroduceerd. Een&#13;
koers voor het vaststellen van de pachtnormen op basis van dat opbrengend vermogen&#13;
zou afbreuk doen aan de destijds gekozen beleidslijn en een stap terug betekenen.&#13;
Dit standpunt van de staatssecretaris is opmerkelijk, daar zij het criterium van het&#13;
opbrengend vermogen kennelijk ziet als wezenlijk verschillend van het rendementscriterium.&#13;
Dat is in strijd met hetgeen door de minister is verklaard bij het totstandkomen&#13;
van het Pachtnormenbesluit in 1995: naar de mening van de minister weerspiegelde&#13;
het opbrengend vermogen van de grond zich in de verkeerswaarde en was&#13;
het dus geen bezwaar het rendement van de verkeerswaarde als basis voor de pachtnormen&#13;
te hanteren. Thans erkent de staatssecretaris met zoveel woorden dat die visie&#13;
niet juist is geweest. Zij trekt daar evenwel merkwaardigerwijs niet de conclusie uit&#13;
dat thans dus een correctie nodig is, terwijl die noodzaak afdoende blijkt uit de door&#13;
het Landbouw Economisch Instituut geproduceerde cijfers.&#13;
7. Conclusies en aanbevelingen&#13;
Er kan van worden uitgegaan dat de hiervoor geschetste problematiek zich zal blijven&#13;
voordoen zolang de huidige ontwikkeling van de grondprijs zich handhaaft of voortzet,&#13;
zeker wanneer gelijktijdig de opbrengsten van agrarische producten onder druk&#13;
staan. De vraag is hoe de problematiek zou kunnen worden opgelost, althans worden&#13;
verminderd. Twee wegen staan daar in beginsel voor open: een neerwaartse correctie&#13;
van de grondprijzen of een neerwaartse correctie van de pachtnormen c.q. pachtprijzen.&#13;
Ook een combinatie van beide wegen zou denkbaar kunnen zijn.&#13;
Het invoeren van een systematiek van grondprijsbeheersing in de vorm van een&#13;
Wet Vervreemding Landbouwgronden of een Wet Agrarisch Grondverkeer, dan wel&#13;
een soortgelijke wettelijke regeling, lijkt in de huidige maatschappelijke omstandigheden&#13;
niet te realiseren, nog daargelaten of een dergelijke regeling wel wenselijk zou&#13;
zijn. Beter haalbaar lijkt het om ten minste enkele maatregelen te nemen die de druk&#13;
op de grondmarkt kunnen verminderen. Zoals aangegeven zijn onteigende boeren ter&#13;
voorkoming van een aanzienlijke belastingheffing gedwongen met gebruikmaking&#13;
van de vervangingsreserve te herinvesteren in agrarische gronden en gebouwen.&#13;
Denkbaar is dat de vervangingsreserve wordt verruimd en ook andere objecten van&#13;
herinvestering daaronder komen te vallen. Gedacht zou bijvoorbeeld kunnen worden&#13;
aan de investering in aandelen van groene fondsen, een maatregel waarmee het milieubeleid van de regering zou kunnen worden ondersteund. De aanwezigheid van&#13;
een dergelijk alternatief kan ertoe leiden dat de druk op de grondmarkt afneemt.&#13;
Het doorvoeren van maatregelen van grondpolitieke aard neemt niet weg dat toepassing&#13;
van de huidige pachtnormen in strijd kan zijn met art. 3 lid 2 Pw. Een mogelijkheid&#13;
om die strijdigheid weg te nemen is het in zijn geheel verlagen van de pachtnormen.&#13;
De moeilijkheid daarbij is evenwel dat niet direct is vast te stellen tot welk&#13;
niveau zij zouden moeten worden teruggebracht, met name nu de inkomens in de&#13;
agrarische sectoren aanzienlijk plegen te fluctueren. Invoering van deelpacht of een&#13;
variant daarop zou een grote rechtsonzekerheid voor de verpachter met zich brengen:&#13;
in feite zou hij gedwongen worden in het ondernemersrisico van de pachter te delen,&#13;
hetgeen redelijkerwijs niet van hem verwacht kan worden. De meest praktische&#13;
mogelijkheid lijkt nog te zijn om uit te gaan van een systeem van pachtnormen als het&#13;
huidige, met daarbij invoering in de Pachtwet van een – met het remissierecht vergelijkbaar&#13;
– systeem, waarbij de pachter de mogelijkheid heeft vermindering van de&#13;
pacht te vragen wanneer het gepachte bij een behoorlijke bedrijfsvoering na aftrek&#13;
van de pacht geen redelijke opbrengst laat zien, waarbij men – analoog aan de Crisis-&#13;
Pachtwet – zou kunnen uitgaan van een periode van één pachtjaar, doch ook bijvoorbeeld&#13;
van een gemiddelde over een met de driejaarlijkse termijn als bedoeld in art. 19&#13;
Pw samenvallende periode van drie jaren. Op een dergelijke wijze kan in ieder geval&#13;
voorkomen worden dat de pachtnormen feitelijk in strijd komen met art. 3 lid 2 Pw.&#13;
De beoordeling van concrete gevallen kan optimaal geschieden door de pachtrechter,&#13;
die geëquipeerd moet worden geacht de individuele bedrijfseconomische omstandigheden&#13;
voldoende te kunnen beoordelen.&#13;
Invoering van een dergelijk systeem zou betekenen dat de mogelijkheid ontstaat&#13;
een conjuncturele correctie op de pachtnormen c.q. pachtprijzen toe te passen. Zou&#13;
echter blijken dat over een aantal jaren gezien de pachtnormen structureel te hoog&#13;
zijn, dan zal naast deze correctiemogelijkheid een structurele verlaging van de pachtnormen&#13;
overwogen moeten worden. Ten slotte zou het overweging verdienen tot&#13;
herinstelling van de Commissie van Advies voor het Grond- en Pachtprijspeil over te&#13;
gaan teneinde praktijk en regelgeving in nauwer contact met elkaar te brengen.</content><legacyfootnotes>1. Zie art. 14 Wet op de Inkomstenbelasting, alsmede de resolutie d.d. 25 augustus 1992 nr. DB 92/3157,&#13;
V-N 1992, p. 2608.&#13;
2. Besluit van 22 oktober 1998, Stb. 1998 nr. 607.&#13;
3. Art. 2 Pachtnormenbesluit 1995.&#13;
4. Bijlage 1 bij het Pachtnormenbesluit 1995.&#13;
5. Art. 6 Pachtnormenbesluit 1995.&#13;
6. Rapport van de Interdepartementale Commissie Heroverweging Pachtwetgeving TK 1990/1991, 16 625,&#13;
nr. 131.&#13;
7. Zie C.J.A.M. de Bont, ‘Bedrijfsuitkomsten landbouw’, De Landeigenaar 1999, p. 3.&#13;
8. Beide tabellen zijn afkomstig uit de notitie van het Landbouw Economisch Instituut ten behoeve van de minister van Landbouw, Natuurbeheer en Visserij (1998).&#13;
9. Deze kolom komt in de oorspronkelijke tabel niet voor, doch is daar door mij voor de duidelijkheid aan&#13;
toegevoegd.&#13;
10. Werkgroep ‘Landbouw en Armoede’, Voortgangsnota ‘Landbouw en Armoede’ (augustus 1998), p. 3.&#13;
11. Zie J.P.M. van Dijk, B.E. Douma en A.L.J. van Vliet, De financiële positie van de landbouw. Boekjaar&#13;
1995/96 en vergelijkingen met voorgaande jaren (LEI, juni 1997).&#13;
12. Zie bijvoorbeeld mijn artikel ‘Het gewijzigde Pachtnormenbesluit en art. 3 lid 3 Pw’, WPNR 1993,&#13;
nr. 6090, p. 289-293.&#13;
13. Wet van 17 juni 1932, Stb. 1932 nr. 301.&#13;
14. Art. 23 Pw 1937, art. 37 Pachtbesluit en art. 16 Pw.&#13;
15. Wet van den 31sten mei 1937, houdende nieuwe regeling van de pacht, Stb. 1937 nr. 205.&#13;
16. Anders C.M.O. van Nispen tot Sevenaer, De Pachtwet (1937), p. 5 e.v.&#13;
17. Houwing/Rombach/Heisterkamp, De Pachtwet (losbl., Kluwer), aant. 142.&#13;
18. Besluit van de Secretarissen-Generaal van de Departementen van Justitie, van Landbouw en Visscherij&#13;
en van Financiën tot regeling van de pacht, op grond van § 1 der Verordening No. 23/1940 en in overeenstemming&#13;
met art. 2 van het Besluit No. 218/1940 en de §§ 2 en 3 der Verordening No. 3/1940 van&#13;
den Rijkscommissaris voor het bezette Nederlandsch gebied d.d. 12 november 1941.&#13;
19. Verslag van een algemeen overleg d.d. 3 september 1998 van de Vaste Commissie voor Landbouw,&#13;
Natuurbeheer en Visserij van de Tweede Kamer met staatssecretaris Faber van Landbouw, Natuurbeheer&#13;
en Visserij over de brief van 10 juni 1998 inzake wijziging van het Pachtnormenbesluit 1995.&#13;
</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>1999-05-04 00:00:00</published><modified>1999-05-04 00:00:00</modified><editiondate>1999-05-04</editiondate><htmlpath>https://denhollander.info/artikel/5706</htmlpath></article>
</articles></edition>