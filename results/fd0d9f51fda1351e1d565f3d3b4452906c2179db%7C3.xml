<edition><articles><article><jaar>2009</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2009</searchword><id>8132</id><udhid>UDH:TvAR/8132</udhid><titel>Deskundige pachtrechtspraak</titel><searchwords><searchword>TvAR 4/2009</searchword><searchword>UDH:TvAR/8132</searchword></searchwords><attachments><attachment><name>TvAR-4-2009-Art1.pdf</name><extention>pdf</extention><url>https://denhollander.info/download/7346/ci</url></attachment></attachments><inleiding>Sinds de Pachtwet 1937 nemen deskundige leden deel aan de rechtspraak in pachtzaken. Zie art.&#13;
48 lid 3 en 69 lid 2 Wet op de rechterlijke organisatie. De voordelen van de inbreng van deskundige&#13;
leden wil ik hier niet uiteenzetten – ik zou voor eigen parochie preken. Het gaat mij nu om&#13;
de vraag of het burgerlijk procesrecht voor de inbreng van de deskundige leden eigenlijk wel&#13;
ruimte biedt en zo ja onder welke voorwaarden. Eigen wetenschap van de rechter is in de burgerlijke&#13;
rechtspraak immers verdacht.</inleiding><content>In de moderne opvatting behoort de pachtkamer tot de gewone rechterlijke macht. Op de pachtrechtspraak&#13;
zijn de bepalingen van het Wetboek van Burgerlijke Rechtsvordering onverkort van&#13;
toepassing en dus ook het verbod van aanvullen van feitelijke gronden (art. 24 Rv). De bijzondere&#13;
bepalingen met betrekking tot de rechtspleging in pachtzaken van art. 1019j e.v. Rv betreffen alleen&#13;
de ‘buitenkant’ van het burgerlijk proces, met name de afbakening van de bevoegdheid van&#13;
de pachtkamers. Ook de pachtkamer mag geen feitelijke gronden aanvullen, hoe zeker de deskundige&#13;
leden ook zijn van de ‘ware feiten’ (die echter door partijen niet aan hun vordering, verzoek&#13;
of verweer ten gronde zijn gelegd).&#13;
Sommige normen van het pachtrecht appelleren rechtstreeks aan de deskundigheid van de pachtrechter.&#13;
Zo wijst de rechter een vordering tot indeplaatsstelling volgens art. 7:363 lid 5 BW af ‘indien&#13;
de voorgestelde pachter niet voldoende waarborgen voor een behoorlijke bedrijfsvoering&#13;
biedt’. En ook de redelijke afweging van de belangen van de verpachter bij beëindiging van de&#13;
overeenkomst tegen die van de pachter bij verlenging ex art. 7:370 lid 1 onder b BW veronderstelt&#13;
een deskundig oordeel. Hier bestaat voor de inbreng van de deskundige leden niet alleen&#13;
ruimte, zij is min of meer noodzakelijk. Zonder de deskundige leden zou de rechter zo’n oordeel&#13;
veelal alleen op basis van een deskundigenbericht kunnen geven. Daarnaast ligt het voor de hand&#13;
om ervan uit te gaan dat de pachtrechter, juist omdat deskundige leden van de pachtkamer deel&#13;
uitmaken, vaker dan de gewone burgerlijke rechter feiten van algemene bekendheid zal mogen&#13;
oordelen (art. 149 lid 2 Rv). In een recent arrest spreekt de pachtkamer van het gerechtshof van&#13;
een feit ‘dat in de agrarische praktijk van algemene bekendheid is’ (arrest van 31 maart 2009,&#13;
zaaknummer 104.003.773, gepubliceerd in deze uitgave van het tijdschrift onder nummer 5510).&#13;
Ook in zoverre bestaat er dus ruimte voor de inbreng van de deskundige leden.&#13;
Met dit alles is echter allerminst gezegd dat de pachtrechter tóch feitelijke gronden zou mogen&#13;
aanvullen. Ook de pachtrechter zal het voor zijn beslissing moeten doen met de feiten die partijen&#13;
aan hun vordering, verzoek of verweer ten gronde hebben gelegd. Feiten die in de agrarische&#13;
praktijk van algemene bekendheid zijn, mag de pachtrechter slechts bijbrengen binnen de grenzen&#13;
van het geschil zoals dat door partijen en hun advocaten wordt afgebakend. Dat kan spanning&#13;
opleveren in het geval dat relevante feiten worden achtergehouden – wat de pachtkamer dankzij&#13;
de deskundige leden doorziet – terwijl dat ter andere zijde onopgemerkt blijft. Moet de pachtkamer&#13;
zich dan een oor aan laten naaien? Zo is het gelukkig niet.&#13;
Wat betreft de instructie van de zaak is de moderne rechter in belangrijke mate actief en die activiteit&#13;
wordt min of meer algemeen geaccepteerd en gewaardeerd. Dat biedt de ruimte voor een&#13;
deskundige instructie van de zaak, dus mede op basis van de expertise van de deskundige leden&#13;
van de pachtkamer. Die expertise kan aanleiding zijn voor de pachtkamer om partijen te bevelen&#13;
bepaalde stellingen (nader) toe te lichten of bepaalde stukken over te leggen (art. 22 Rv). Op die&#13;
wijze kunnen de gestelde feiten in een ander licht komen te staan en kunnen feiten die eerder&#13;
door partijen onbesproken werden gelaten, alsnog in het partijdebat worden betrokken.&#13;
Wanneer de pachtkamer vervolgens, na hoor en wederhoor, mede op grond van het aldus verdiepte&#13;
partijdebat de zaak beslist, is daarmee niets mis. In dit verband is het een goede gewoonte&#13;
van de pachtkamers, om voorafgaand aan de zitting de zaak in raadkamer indringend met elkaar&#13;
door te nemen. Het is vervolgens bij uitstek de taak van de voorzitter, en wat betreft het hof ook&#13;
van de andere rechterlijke ambtenaren die van de pachtkamer deel uitmaken, om te bewaken dat&#13;
partijen zich uit kunnen laten over alle feiten die voor de zaak mogelijk van beslissende betekenis&#13;
zijn. En als een partij of haar advocaat door bepaalde vragen wordt overvallen, zal het beginsel&#13;
van hoor en wederhoor mee kunnen brengen dat bijvoorbeeld een termijn behoort te worden gegund&#13;
voor het nemen van een akte. Want onder de voorwaarde dat fundamentele beginselen van&#13;
burgerlijk procesrecht worden nageleefd, bestaat er voor de inbreng van de deskundige leden álle&#13;
ruimte. En zo ook komen de voordelen van deskundige pachtrechtspraak werkelijk tot hun recht.</content><legacyfootnotes/><footnotes><footnote/></footnotes><auteurs>mr. W.L. Valk</auteurs><published>2009-04-01 00:00:00</published><modified>2017-06-16 16:17:51</modified><editiondate>2009-04-01</editiondate><htmlpath>https://denhollander.info/artikel/8132</htmlpath></article>
</articles></edition>