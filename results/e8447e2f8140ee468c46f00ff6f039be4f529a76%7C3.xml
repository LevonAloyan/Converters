<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1992</searchword><id>5341</id><udhid>UDH:TvAR/5341</udhid><titel>Dees / Burgemeester en Wethouders van Leek (TvAR 1992/4548)</titel><searchwords><searchword>TvAR 6/1992</searchword><searchword>TvAR 1992/4548</searchword><searchword>UDH:TvAR/5341</searchword></searchwords><attachments><attachment><name>1992_nr 6_Rechtspraak_4548.pdf</name><extention>pdf</extention><url>https://denhollander.info/download/5339/ci</url></attachment></attachments><inleiding>Hinderwet, art. 13&#13;
&#13;
Toetsing richtlijn Ammoniak &amp; Hinderwet;&#13;
doorslaggevende rol speelt het advies van&#13;
LNO.</inleiding><content>Uitspraak in het geschil tussen:&#13;
A. W. Dees te Leek (appellant)&#13;
en&#13;
Burgemeester en Wethouders van Leek (verweerders).&#13;
Overzicht van het geschil&#13;
Bij beschikking van 2 augustus 1988, hebben&#13;
verweerders A.W. Dees, voornoemd, een vergunning&#13;
ingevolge de Hinderwet geweigerd&#13;
voor het uitbreiden van de kalvermesterij op&#13;
het perceel De Haspel-boven 38 te Zevenhuizen,&#13;
kadastraal bekend gemeente Leek, sectie&#13;
F, nummer 2077.&#13;
De beschikking van verweerders van 2 augustus&#13;
1988 is aan deze uitspraak gehecht.&#13;
Tegen deze beschikking heeft appellant beroep&#13;
ingesteld bij de Afdeling voor de geschillen&#13;
van bestuur van de Raad van State.&#13;
Het beroepschrift en een aanvullend beroepschrift&#13;
zijn aan deze uitspraak gehecht.&#13;
Desgevraagd hebben verweerders een verweerschrift&#13;
ingediend.&#13;
Desgevraagd heeft de Adviseur Beroepen&#13;
Milieubeheer een ambtsbericht ingediend.&#13;
Het geschil is op 25 januari 1991 behandeld&#13;
in een openbare vergadering van een Enkelvoudige&#13;
Kamer van de Afdeling voor de geschillen&#13;
van bestuur van de Raad van State,&#13;
waarin appellant in persoon en vertegenwoordigd&#13;
door mr. U. van Ophoven en verweerders,&#13;
vertegenwoordigd door mw. S. Langedijk-de&#13;
Jong, hun standpunten hebben toegelicht.&#13;
In rechte&#13;
Verweerders hebben bij hun bestreden beschikking&#13;
appellant een vergunning ingevolge&#13;
de Hinderwet voor het uitbreiden van zijn kalvermesterij&#13;
op het perceel De Haspel-boven&#13;
38 te Zevenhuizen, geweigerd.&#13;
De gevraagde vergunning heeft betrekking&#13;
op de voorgenomen uitbreiding van de inrichting&#13;
met 290 mestkalveren, waardoor het totale&#13;
veebestand op 700 mestkalveren komt te&#13;
liggen.&#13;
Appellant kan zich met de bestreden beschikking&#13;
niet verenigen en is van mening dat&#13;
de vergunning hem ten onrechte is geweigerd.&#13;
Ingevolge artikel 13 van de Hinderwet kan&#13;
een vergunning slechts in het belang van het&#13;
voorkomen of beperken van gevaar, schade of&#13;
hinder buiten de inrichting worden geweigerd.&#13;
Blijkens de overwegingen van de bestreden&#13;
beschikking hebben verweerders de aanvraag&#13;
getoetst aan de richtlijn Ammoniak en&#13;
Veehouderij, welke richtlijn normen bevat ten&#13;
aanzien van de ammoniakemissie door intensieve&#13;
veehouderijbedrijven, die binnen een afstand&#13;
van 500 meter van een voor verzuring&#13;
gevoelig gebied zijn gelegen.&#13;
Appellant heeft te dien aanzien als bezwaar&#13;
aangevoerd dat de vergunningaanvraag is ingediend&#13;
op 11 november 1986, derhalve ruim&#13;
voor het verschijnen van de genoemde richtlijn&#13;
in februari 1987. Appellant is van mening&#13;
dat de milieuhygiënische inzichten ten tijde&#13;
van de aanvraag bepalend moeten zijn voor de&#13;
vraag of de vergunning kan worden verleend.&#13;
Naar het oordeel van de Afdeling dient&#13;
echter, gelet op het systeem van de Hinderwet,&#13;
de mate van gevaar, schade of hinder&#13;
welke als gevolg van de oprichting of uitbreiding&#13;
van een inrichting valt te verwachten, te&#13;
worden beoordeeld naar de geldende inzichten&#13;
ten tijde van het nemen van een beschikking&#13;
op de aanvraag.&#13;
Het toetsen van de aanvraag aan de richtlijn&#13;
acht de Afdeling dan ook aanvaardbaar.&#13;
Verweerders hebben de gevraagde vergunning&#13;
geweigerd omdat naar hun mening de&#13;
uitbreiding van de inrichting een onaanvaardbare&#13;
toeneming van de ammoniakdepositie op&#13;
een nabijgelegen houtopstand tot gevolg&#13;
heeft.&#13;
Hierbij zijn verweerders ervan uitgegaan&#13;
dat deze houtopstand, die circa 1 tot 2 ha&#13;
groot is, moet worden aangemerkt als een&#13;
voor verzuring gevoelig gebied in de zin van&#13;
de richtlijn.&#13;
Verweerders hebben in dit verband gewezen&#13;
op het ontwerp-bestemmingsplan Buitengebied&#13;
van 12 augustus 1988, waarin de&#13;
houtopstand is bestemd als natuurgebied en&#13;
op de signaleringskaart van de directie Landbouw,&#13;
Natuur en Openluchtrecreatie (LNO)&#13;
van het voormalige Ministerie van Landbouw&#13;
en Visserij, waarop het terrein is aangegeven&#13;
als bos, natuurterrein of waardevol landschapselement&#13;
met een omvang van 1 a 2 ha.&#13;
Appellant heeft daarentegen in beroep aangevoerd&#13;
dat de richtlijn, gelet op de omvang&#13;
van het betrokken terrein, zich niet verzet tegen&#13;
verlening van de vergunning.&#13;
In de richtlijn Ammoniak en Veehouderij&#13;
wordt een aantal voorwaarden gesteld waaraan&#13;
een gebied moet voldoen om te kunnen&#13;
worden aangemerkt als een voor verzuring gevoelig&#13;
gebied waarop de richtlijn van toepassing&#13;
is.&#13;
Voorts is in de richtlijn aangegeven dat gebieden&#13;
met een geringe omvang, die overigens&#13;
voldoen aan bedoelde voorwaarden, niet&#13;
zonder meer bescherming behoeven; voor wat&#13;
betreft kleine objecten (1 a 2 ha) dient aan de&#13;
hand van de situatie ter plekke te worden afgewogen&#13;
of bescherming gewenst is.&#13;
Uit de omstandigheid dat het terrein op de&#13;
genoemde signaleringskaart is aangeduid als&#13;
bos, natuurterrein of waardevol landschapselement&#13;
tussen 1 en 2 ha kan slechts worden&#13;
afgeleid - zoals op de kaart zelf is aangegeven&#13;
- dat de richtlijn mogelijk van toepassing is.&#13;
Ook de bestemming van het terrein in het&#13;
ontwerp-bestemmingsplan als natuurgebied -&#13;
daargelaten dat het plan eerst na de bestreden&#13;
beschikking is vastgesteld - leidt, gelet op de&#13;
omvang van het terrein, niet zonder meer tot&#13;
toepassing van de richtlijn.&#13;
Verweerders hebben in hun bestreden beschikking&#13;
niet aangegeven op welke gronden&#13;
zij desondanks van mening zijn dat in casu&#13;
sprake is van een voor verzuring gevoelig gebied&#13;
in de zin van de richtlijn. Zulks klemt te&#13;
meer nu volgens het inmiddels uitgebracht advies&#13;
van de directeur LNO in de provincie&#13;
Groningen de natuurwetenschappelijke waarden&#13;
van het gebied gering zijn en het niet kan&#13;
worden aangemerkt als een voor verzuring gevoelig&#13;
gebied in de zin van de richtlijn.&#13;
Het vorenstaande leidt de Afdeling tot het&#13;
oordeel dat de bestreden beschikking niet kan&#13;
worden gedragen door de daaraan ten grondslag&#13;
gelegde motivering, zodat deze dient te&#13;
worden vernietigd op de grond genoemd in&#13;
art. 2, eerste lid, onder d, van de Tijdelijke&#13;
wet Kroongeschillen.&#13;
Beslissing&#13;
De Afdeling voor de geschillen van bestuur&#13;
van de Raad van State;&#13;
Gezien de Tijdelijke wet Kroongeschillen,&#13;
de Wet op de Raad van State, de Hinderwet&#13;
en de Wet algemene bepalingen milieuhygiëne;&#13;
Recht doende in naam der Koningin:&#13;
vernietigt de beschikking van burgemeester&#13;
en wethouders van Leek van 2 augustus&#13;
1988.</content><legacyfootnotes/><footnotes><footnote/></footnotes><auteurs/><published>1992-06-01 00:00:00</published><modified>1990-09-10 00:00:00</modified><editiondate>1992-06-01</editiondate><htmlpath>https://denhollander.info/artikel/5341</htmlpath></article>
</articles></edition>