<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1999</searchword><id>5738</id><udhid>UDH:TvAR/5738</udhid><titel>Landbouwministers gaan en komen; de crisis blijft</titel><searchwords><searchword>TvAR 7/8/1999</searchword><searchword>UDH:TvAR/5738</searchword></searchwords><attachments><attachment><name>1999_nr 78_Artikel_Bruil.pdf</name><extention>pdf</extention><url>https://denhollander.info/download/5670/ci</url></attachment></attachments><inleiding>Chauffeur Haijo werd op weg gestuurd met een auto die niet deugde. Het ontwerp&#13;
was totaal verkeerd: het reed alleen maar op gestolen benzine. De verkoper beweerde&#13;
nog wel – tegen adviezen van de technische dienst in – dat het een prima karretje was,&#13;
maar al snel werd de auto door de, op initiatief van enkele pomphouders ingeschakelde&#13;
keuringsdienst afgekeurd. Hij stond stil. De verkoper, die zelf intussen naar een&#13;
buitenlandse branche was overgestapt, adviseerde naar een andere keurmeester te&#13;
stappen en dat deed Haijo ook. Maar zelfs al zou die de wagen nog weer goedkeuren&#13;
dan stond er al weer een volgende keurmeester op de stoep. Het was dus de vraag of&#13;
de auto nog weer aan de praat te brengen was en zo ja, voor hoe lang. Haijo kwam tot&#13;
de conclusie dat hij zo nooit dichter bij zijn doel zou komen. Hij bedacht dat hij&#13;
beter zou kunnen gaan fietsen. Dat zou misschien wat langer duren en ook meer&#13;
energie vergen, maar hij zou dan geen verduisterde benzine meer hoeven te gebruiken&#13;
en het doel zou in elk geval worden bereikt. Van de verkoper en zijn chef mocht hij&#13;
het wrakke vehikel echter niet in de steek laten. Toen besloot Haijo het stuurwiel uit&#13;
handen te geven en naar huis te gaan.</inleiding><content>Bij het aftreden van landbouwminister Apotheker en het aantreden van zijn opvolger&#13;
Brinkhorst komt veelvuldig de vraag naar voren: is er eigenlijk wel een oplossing&#13;
voor de juridische crisis rond de Wet herstructurering varkenshouderij? Apotheker&#13;
heeft tien maanden gezucht onder de erfenis van zijn voorganger in Paars I. De Wet&#13;
herstructurering varkenshouderij was een juridisch wanproduct en een aanfluiting&#13;
voor de rechtsstaat. Ondanks waarschuwingen van veel kanten is de wet toch in werking&#13;
getreden. Vanaf zijn aantreden heeft Apotheker getracht de scherpe kanten van&#13;
de wet te verzachten. Zo werd bijvoorbeeld de knelgevallenregeling uitgebreid. Een&#13;
en ander geschiedde trouwens in goede harmonie met de Tweede Kamer, soms zelfs&#13;
op initiatief van dezelfde partijen die onder het vorige kabinet de harde lijn ondersteunden.&#13;
Toen de rechter de wet buiten werking stelde, stond Apotheker voor de&#13;
vraag: wat nu? Hij kwam tot de conclusie dat de steen des aanstoots – de gedwongen&#13;
korting van maximaal 25% – uit de wet zou moeten worden gehaald. Dit werd ook&#13;
naar buiten gebracht, eerst in de vorm van een noodwet, later zelfs als eindoplossing.&#13;
De doelstelling van de hele operatie – een inkrimping van de varkensstapel met 14 mln.&#13;
kg fosfaat – zou in plaats daarvan moeten worden bereikt door de aankoop van varkensrechten,&#13;
door afroming bij transacties en door het gebruik van fosfaatarm voer.&#13;
In tegenstelling tot zijn voorganger was Apotheker over zijn plannen ook ‘on speaking&#13;
terms’ met de varkenssector.&#13;
Het kabinet (inmiddels Paars IIa) was daar echter niet voor te vinden. Voorlopig&#13;
wenste men de harde lijn nog vast te houden, in ieder geval tot op het spoedappel bij&#13;
het Haagse gerechtshof zou zijn beslist. Kennelijk is deze lijn ook onder Paars IIb&#13;
nog aan de orde. Menigeen, onder wie de minister-president sprak zijn verbazing uit&#13;
over het feit dat Apotheker dat vonnis niet heeft afgewacht. Zo moeilijk is dat toch&#13;
ook weer niet uit te leggen? Neem nu maar eens het voor de regering op dat moment&#13;
meest gunstige – en dus onwaarschijnlijke – scenario: het Haagse hof zou de kortgeding&#13;
uitspraak van de president van de rechtbank hebben vernietigd. De varkenshouders&#13;
zouden verder alle (bodem)procedures doorlopen en na een jaar of tien zou uiteindelijk&#13;
in Luxemburg en Straatsburg komen vast te staan dat de wet door de beugel&#13;
kan. Tot die tijd heerst de onzekerheid over de afloop. Met die onzekerheid moet het&#13;
stelsel dan worden gehandhaafd, moeten boeren gaan handelen, bedrijven overdragen,&#13;
investeringen doen enz. en dat alles op basis van een wet die door de gehele sector niet&#13;
als rechtvaardig wordt gezien. Dit biedt voor geen enkele minister een prettige vooruitblik.&#13;
En dan te bedenken dat er maar al te gemakkelijk een kink in de kabel kan&#13;
komen. Elke rechter kan de wet steeds weer diskwalificeren en buiten werking stellen,&#13;
zoals in werkelijkheid ook is gebeurd. En dan staat de zaak weer helemaal stil. Vervolgens&#13;
is er natuurlijk nog altijd het risico dat in laatste instantie wordt beslist dat de&#13;
wet niet door de beugel kan. De mogelijke schadeclaims die dat zou opleveren, zijn&#13;
met geen mogelijkheid te overzien. Apotheker heeft deze risico’s niet voor zijn rekening&#13;
willen nemen. Wat er verder ook gebeurt, de operatie was eigenlijk al mislukt.&#13;
Hem valt niet te verwijten dat hij het gezonde verstand liet prevaleren boven holle&#13;
demonstraties van daadkracht, dat hij het overleg verkoos boven de zweep, dat hij het&#13;
doel stelde boven de middelen. Hem valt hoogstens te verwijten dat hij het kabinet niet&#13;
heeft weten te overtuigen van de waarde van zijn eigen plannen en van de heilloze weg&#13;
van het doorzetten van de ongewijzigde Whv. Maar dat verwijt treft dan ook de Raad&#13;
van State, de Tweede en Eerste Kamer, de Haagse rechtbank en ondergetekenden.&#13;
Intussen is met het vertrek van Apotheker de varkenscrisis natuurlijk niet opgelost.&#13;
Wat kan zijn opvolger doen? Laten we om te beginnen vaststellen dat, nu het&#13;
Haagse Hof de uitspraak van de president van de rechtbank niet heeft vernietigd&#13;
maar juist bevestigd, de situatie niet wezenlijk is veranderd. Als het kabinet blijft&#13;
vasthouden aan de harde lijn wordt nog lustig verder geprocedeerd. Misschien kan&#13;
Brinkhorst in tegenstelling tot zijn voorganger wel de geestelijke souplesse opbrengen&#13;
om dat beleid mede voor zijn rekening te nemen. Het zou echter welhaast aan&#13;
politieke schizofrenie grenzen als het kabinet voort zou gaan met de juridische procedures.&#13;
Niet alleen kost dat wederom veel tijd, maar de kansen op ‘succes’ moeten zo&#13;
langzamerhand toch wel behoorlijk laag worden ingeschat. Beter dan daarmee door&#13;
te gaan zou naar alternatieven moeten worden gezocht. Als eerste alternatief komt het&#13;
plan van Apotheker volop in aanmerking. Weliswaar zitten ook daar nog wat haken&#13;
en ogen aan – de kwestie van de latente ruimte bijvoorbeeld – en is er ook nog een&#13;
vuiltje rond de mogelijke strijd met Europees marktordeningrecht weg te werken,&#13;
maar de reductiedoelstelling zou dan in elk geval kunnen worden gehaald. Het tweede&#13;
alternatief is het helemaal intrekken van de Whv. Dit is helemaal niet zo’n onmogelijke&#13;
optie, indien Minas wordt verbeterd en gehandhaafd.&#13;
Het kabinet en de Tweede Kamer zullen kortom de ruimte aan de nieuwe&#13;
bewindsman moeten geven, die men minister Apotheker niet gunde.&#13;
11 juni 1999</content><legacyfootnotes/><footnotes><footnote/></footnotes><auteurs>mr. D.W. Bruil&#13;
prof. mr. P. de Haan</auteurs><published>1999-07-01 00:00:00</published><modified>1996-05-07 00:00:00</modified><editiondate>1999-07-01</editiondate><htmlpath>https://denhollander.info/artikel/5738</htmlpath></article>
</articles></edition>