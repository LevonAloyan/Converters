<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2003</searchword><id>4585</id><udhid>UDH:TvAR/4585</udhid><titel>Agrarisch grondbeleid: terugblik en vooruitzicht</titel><searchwords><searchword>TvAR 12/2003</searchword><searchword>UDH:TvAR/4585</searchword></searchwords><attachments><attachment><name>2003_nr 12_Artikel_Haan.pdf</name><extention>pdf</extention><url>https://denhollander.info/download/4530/ci</url></attachment></attachments><inleiding>1. Inleiding&#13;
De organisatoren van dit afscheidssymposium hadden voor mij geen nostalgischer&#13;
onderwerp kunnen bedenken dan juist het agrarisch grondbeleid. Niet alleen ben ik&#13;
eind 1955 bij Beekhuis in Groningen afgestudeerd op de Wet Vervreemding Landbouwgronden&#13;
van 1953, ook mijn eerste publicaties als wetenschappelijk medewerker&#13;
in Wageningen gingen over respectievelijk het agrarisch erfrecht,1 de vervreemding&#13;
van landbouwgronden in Nederland en Duitsland,2 problemen van ruilverkavelingsrecht3&#13;
en het voorkeursrecht van de pachter bij afschaffing van de Wet Vervreemding&#13;
Landbouwgronden4. De laatste titel van een artikel in 1961 duidt er al op, hoe omstreden&#13;
die slechts als tijdelijk bedoelde wet wel niet was. Je raakte in die tijd als&#13;
beoefenaar van het agrarisch recht als vanzelf verwikkeld in de rechtspolitieke strijd&#13;
over de grondpolitiek tussen liberalisme, socialisme en christen-democratie als hoofdstromingen&#13;
van de Nederlandse en trouwens ook West-Europese politiek. ‘Eigendomsverhoudingen&#13;
in driestromenland’ was later in 1979 de veelzeggende titel van&#13;
mijn bijdrage aan het nummer van A.R. Staatkunde bij het honderdjarig bestaan van&#13;
die partij.5&#13;
Onder agrarisch grondbeleid versta ik het overheidsbeleid met betrekking tot verwerving,&#13;
toedeling en beheer van landbouwgronden voor agrarische en semi-agrarische&#13;
doeleinden, waarbij onder de laatste met name agrarisch natuur- en landschapsbeheer&#13;
zijn te verstaan. Met de bosbouw inbegrepen beslaat de landbouw nog steeds meer&#13;
dan driekwart van het landelijk gebied. Als deelterreinen van dit agrarisch grondbeleid&#13;
zijn te onderscheiden het grondmarktbeleid incl. het pachtbeleid, het herverkavelingsbeleid&#13;
en het beleid ten aanzien van de agrarische bedrijfsopvolging en -beëindiging&#13;
met de daarmee verbonden waardebepaling van landbouwgronden, ook in&#13;
fiscale zin. Tussen die drie deelterreinen bestaat een rechtstreeks verband. Zo is herverkaveling&#13;
van landbouwgronden om de zoveel tijd nodig om de door een vrije&#13;
grondmarkt telkens opnieuw verslechterende verkaveling te herstellen. Denemarken&#13;
is er zelfs lang in geslaagd via een stringent grondmarktbeleid, waaronder een landbouwkundige&#13;
toetsing bij vervreemding en vererving, de verkaveling zodanig op peil&#13;
te houden, dat men het praktisch zonder ruilverkaveling kon stellen. Aan de andere&#13;
kant dreigt bij een schaarse grondmarkt, zoals in ons land, de prijs van landbouw-&#13;
grond zodanig te worden opgedreven dat de bedrijfsopvolging in hoge mate wordt&#13;
belemmerd. Trouwens het hele pachtvraagstuk is een gevolg van die schaarste en&#13;
pacht- en koopprijsbeheersing zijn in het begin van de Tweede Wereldoorlog dan ook&#13;
gelijktijdig gestart.&#13;
Ik zal nu achtereenvolgens de drie deelgebieden van het agrarisch grondbeleid&#13;
(grondmarktbeleid met inbegrip van het pachtbeleid, herverkavelingsbeleid en waardebepaling&#13;
bij opvolging en beëindiging) aan de orde stellen en daarbij telkens een&#13;
terugblik en een vooruitzicht proberen te geven, waarbij het eerste overigens gemakkelijker&#13;
is dan het tweede. Om te beginnen dus:</inleiding><content>2.	Het grondmarktbeleid&#13;
&#13;
Zoals gezegd zijn pogingen tot pacht- en koopprijsbeheersing beide in oorlogstijd gestart, respectievelijk met het Pachtbesluit van 1941 nadat eerst al een bescheiden poging bij de Pachtwet van 1937 was ondernomen, en met het Besluit vervreemding landbouwgronden van 1940. Dat laatste besluit kwam overigens ook niet uit de lucht vallen, omdat verschillende landbouworganisaties waaronder de Groninger en de Gelders-Overijsselse maatschappijen van landbouw er vóór de oorlog al voor hadden gepleit. Behalve met een prijstoetsing gingen beide besluiten ook gepaard met een landbouwkundige toetsing, aanvankelijk door een pachtbureau, later door de Grondkamer. Na de oorlog zet zich uiteindelijk deze ontwikkeling voort met de al genoemde Wet Vervreemding Landbouwgronden van 1953 en de Pachtwet van 1958.&#13;
&#13;
a.	Koopprijsbeheersing&#13;
&#13;
Eén van de moeilijkste – zo niet het allermoeilijkste – kunststukjes van het agrarisch grondbeleid vormt juist de koopprijsbeheersing. In ons land is het uit-en-ter-na geprobeerd en wel met behulp van een tweetal wetten die beide zijn gestrand. De eerste, de al genoemde Wet Vervreemding Landbouwgronden, trachtte dat doel te bereiken via een directe koopprijstoetsing aan maximumnormen door de Grondkamer op de wijze zoals dat tot op de dag van vandaag nog bij de pachtprijstoetsing gebeurt. Deze twee toetsingen waren ook volledig op elkaar afgestemd, zodat er van een verschil tussen verpachte en onverpachte waarde op papier nauwelijks sprake was. Wel werd deze koopprijstoetsing op betrekkelijk grote schaal ontdoken via bijbetalingen zogenaamd onder tafel boven de maximumprijs. Dit neemt niet weg dat uit macro-oogpunt gezien de prijs toch wel op een betrekkelijk laag niveau werd gehouden. Dat bleek bijvoorbeeld uit een enquête onder notarissen betreffende de overnameprijzen bij vererving die vaak globaal met deze zwarte prijzen overeenkwamen.  Het bleek ook in de jaren die volgden op het vervallen van de wet in 1963, toen de prijzen ten opzichte van het voordien bestaande zwarte niveau meer dan verdubbelden en na 1970 nogmaals verviervoudigden. In tien jaar tijd dus een verachtvoudiging van de zwarte prijs.&#13;
&#13;
Vooral de laatste prijsexplosie bracht opnieuw de discussie en zelfs de wetgever op gang. Het leidde tot de nog steeds bestaande Wet agrarisch grondverkeer van 1981 waarover Heisterkamp destijds zo’n fraai proefschrift heeft geschreven, meer speciaal over de zogenaamde vraagbeperkende toetsing.  Uit deze benaming blijkt al dat ditmaal niet de rechtstreekse koopprijstoetsing, maar een benadering vanuit het allocatiemechanisme van de grondmarkt de invalshoek voor de prijsbeheersing was. De achterliggende gedachte was dat, als men de vraag via een stringente landbouwkundige toetsing maar voldoende zou beperken, de prijs vanzelf zou dalen. Heisterkamp heeft aangetoond dat het zo niet werkt en dat men om werkelijk effectief de prijs te beheersen de band tussen verkoper en koper moet doorsnijden. Twee verschillende stelsels zijn wat dit betreft serieus aan de orde geweest: toedeling via uitsluitende verkoop aan het BBL en vervolgens heruitgifte door dit orgaan tegen maximumprijs, zoals overwogen bij de mislukte formatiepoging in 1977 voor een tweede kabinet-Den Uyl.  Of: rechtstreekse toewijzing door de Grondkamer eveneens tegen maximumprijs, waaraan een CDA-commissie onder mijn voorzitterschap de voorkeur gaf.  Geen van beide voorstellen heeft het gehaald en de landbouwkundige toetsing uit de Wet agrarisch grondverkeer, die als opstapje moest dienen, is zelfs nooit ingevoerd.&#13;
&#13;
Van de koopprijsbeheersing is, ondanks verwoede pogingen van de wetgever gedurende drie decennia na de oorlog, dus niets terechtgekomen. De gevolgen zijn niet gering geweest. Globaal hebben de hoge grondprijzen op drieërlei wijze de ontwikkeling van de Nederlandse landbouw in de laatste veertig jaar (dus sinds 1963) in belangrijke mate mede bepaald.&#13;
1.	De rendabiliteit per ha landbouwgrond is zodanig gedaald dat dit enerzijds mede heeft geleid tot een enorme schaalvergroting, anderzijds tot een niet minder grote intensivering, met name op de zandgronden, waarvan de rekening nog steeds aan de gemeenschap wordt gepresenteerd in de vorm van milieuoverlast, verhoogde ziekterisico’s e.d.&#13;
2.	De tweeslachtigheid van geheel vrije koopprijzen en strikt beheerste pachtprijzen heeft sinds 1963 de reguliere pacht als financieringsinstrument voor de landbouw doen verminderen van 54% van het cultuurgrondareaal tot minder dan 30, zeg maar de helft. Dit komt doordat particuliere verpachting van gebruiksvrije grond leidt tot een vermogensverlies van meer dan de helft van de waarde, terwijl omgekeerd pachtbeëindiging leidt tot een verdubbeling ervan.&#13;
3.	De bedrijfsopvolging wordt door een en ander zodanig bemoeilijkt dat deze alleen bij aanhouden van de verpachte waarde van de grond en geruisloze doorschuiving van productiequota nog enigszins financierbaar is.&#13;
&#13;
b.	Grondbankstelsel&#13;
&#13;
Ook de wetgever van de Wet agrarisch grondverkeer zag deze financieringsproblemen al aankomen, getuige de regeling van het grondbankstelsel. Het is bijna ontroerend te zien hoe de wetgever getracht heeft met dit stelsel de ergste gevolgen van het liberalisme ten aanzien van de grondmarkt op te vangen met een erfpachtstelsel op kosten van de belastingbetaler. Want men zag aankomen dat met name bedrijfsvergroting en bedrijfsovername moeilijk te financieren zouden zijn bij vrije grondprijzen. Dus moest de overheid te hulp schieten. En wel door op aanvraag van de koper of bedrijfsopvolger de eigendom te verwerven via het BBL en de grond vervolgens weer aan de aanvrager in erfpacht af te staan voor een periode langer dan 25 jaar. Derhalve voor een hogere prijs dan de pacht, maar lager dan de kosten van eigendomsfinanciering. Dat was althans de bedoeling van deze ‘sale and lease back’-constructie. Maar voor de Staat waren de kosten van deze financieringsmethode eenvoudig niet op te brengen. Dat bleek al na een jaar, nadat het grondbankstelsel per 1 januari 1983 was ingevoerd.  In 1984 werd de uitgifte in erfpacht voor de gevallen waar ze oorspronkelijk voor bedoeld was al weer stop gezet om budgettaire redenen. Sindsdien dient de regeling nog alleen voor boerderijverplaatsingen in de landinrichting.  Wel is het initiatief tot de introductie van erfpachtfinanciering in 1986 overgenomen door de Stichting Fagoed in de vorm van een soort geïndexeerde lening met periodiek terugkooprecht. De indexering van de canon en van de transactiesom bij terugkoop maken mede vanwege de fiscale aftrekbaarheid deze wijze van financiering weliswaar wat goedkoper dan eigendomsfinanciering,  maar een hoge vlucht heeft zij toch niet genomen. De meeste agrarische erfpacht vindt men nog in de IJsselmeerpolders waar zij overigens ook niet verder wordt uitgebreid, omdat de Staat de vrijkomende grond nodig heeft voor compensatiedoeleinden. Tenslotte wordt agrarische erfpacht door institutionele beleggers nogal eens gebruikt ter vervanging van de minder rendabele pacht.  Ook kerken doen dat wel.&#13;
&#13;
c.	Pachtbeleid&#13;
&#13;
Veel belangrijker is echter het pachtbeleid gericht op een zekere liberalisering van de pachtwetgeving om dit instituut ook voor beleggers weer meer aanvaardbaar te maken. Hierover is zowel in het tijdschrift als in preadviezen voor de Vereniging al het nodige gezegd en geschreven, zodat ik er hier kort over kan zijn. Over het rapport van de Commissie Pachtbeleid Ruimte voor Pacht van januari 2000 wil ik het zelfs helemaal niet meer hebben, omdat het door het tweede paarse kabinet terecht maar heel ten dele is overgenomen.  Wat er evenwel in het kabinetsstandpunt  voor in de plaats is gekomen, stemt ook allerminst tot tevredenheid. Ik ben het dan ook geheel eens met de kritiek die met name door De Hoog en Snijders op dit standpunt is geleverd. Feitelijk komt die kritiek er op neer dat de kabinetsvoorstellen geen grondslag kunnen zijn voor de zo noodzakelijke verdere liberalisering van de Pachtwet. &#13;
&#13;
Met name vind ik het onderscheid tussen zogenoemde bedrijfspacht en losse pacht volstrekt willekeurig in zijn gevolgen, zowel voor de verpachter als voor de pachter. De criteria voor toekenning van een continuatierecht uitsluitend voor de pacht van bedrijfsgebouwen en van 25% of meer van de bedrijfsoppervlakte, met een minimum van 3 ha, kunnen funest uitwerken voor boeren die van verschillende eigenaren pachten en ook voor tuinders en anderen die van kleinere oppervlakten pacht niettemin zeer afhankelijk kunnen zijn. Kortom, het onderscheid deugt van geen kant: alle pacht die voor het maatschappelijk bestaan van de pachter van belang is, moet als bedrijfspacht worden aangemerkt en verdient dus zeker wat de duur betreft bescherming. En nog veel erger is, wat Snijders overtuigend heeft aangetoond, de voorgestelde afschaffing van de regeling van de indeplaatsstelling, voor of na het overlijden van de pachter, als onderdeel van het continuatierecht. Dat betekent op termijn de ondergang van het veelgeprezen familiebedrijf.&#13;
&#13;
Als dit dus niet het goede onderscheid is als grondslag voor een verdere liberalisering van de Pachtwet, wat moet het dan wel zijn? Naar mijn mening moet dit onderscheid niet in de eerste plaats worden gezocht bij het belang van de pachter, maar bij de beweegredenen van de verpachter. Immers, dáár gaat het nu juist bij de liberalisering om. Ruimte voor de pacht is nodig om potentiële verpachters weer aan te moedigen tot verpachting over te gaan. En daarvoor zijn twee dingen nodig: rendabele pachtprijzen voor degenen die langdurig in landbouwgrond willen beleggen, en mogelijkheden voor kortere duur-verpachtingen voor mensen die slechts tijdelijk hun grond aan de landbouw ter beschikking willen stellen. Het draait hier dus om het onderscheid tussen langdurige beleggingspacht en flexibele kortdurende pacht oftewel tussen beleggende verpachters en tijdelijke verpachters. Aan beide behoeften moet de pachtwetgeving zo goed mogelijk voldoen. Met de eenmalige verpachting is een stap in de goede richting gezet.&#13;
&#13;
Doch ik begin met de beleggingspacht, niet alleen van institutionele verpachters, maar ook van grondbezittende families die vanouds nauw met de landbouw verbonden waren en waarvoor ook bij nieuwe rijken mogelijk belangstelling zou kunnen worden gewekt. Zo ruim zijn de beleggingsmogelijkheden tenslotte niet beschikbaar nu aandelen en obligaties het beide laten afweten. Maar dan moet wel aan één eis worden voldaan. Aan het continuatierecht wat betreft duur, verlenging, indeplaatsstelling en voorkeursrecht ligt het bij belegging gezien haar duurzame karakter in wezen niet. Uiteraard mits goed en rechtvaardig in de wet geregeld en met evenwichtige belangenafweging óók bij de pachtoverneming, zoals door Snijders in zijn preadvies bepleit. Waar gaat het beleggers dan wél om? Welnu, dat is na de afschaffing van de koopprijsbeheersing zo klaar als een klontje: iedere rechtvaardiging voor een pachtprijsbeheersing ontbreekt sindsdien. Ik heb dat in verschillende publicaties van begin af aan gesteld.  Maar nu in de tegenwoordige tijd is die prijsbeheersing helemaal tot een aanfluiting geworden. Stelt u zich voor: pachters die soms tien tot vijftien duizend euro per koe voor het melkquotum betalen, zouden die niet in staat zijn zelf in overleg met de verpachter te bepalen wat zij in het kader van hun bedrijfsvoering voor het gebruik van het land kunnen en willen betalen? De succesvolle eenmalige verpachting bewijst dat zij dit kunnen. Weg dus met die pachtprijsbeheersing en zelfs met de hele toetsing door de grondkamers. Deze zullen letterlijk mét hun taxateurs het veld moeten ruimen, hoe jammer ik dat na zoveel jaren van trouwe dienst ook vind. Zoals ik het ook jammer vind voor leden van de Centrale Grondkamer, dat zij geen taxatiedagen meer kunnen houden.&#13;
&#13;
De vraag is dan wat er voor in de plaats moet treden, want zonder overheidsbemoeiing, althans rechterlijke bemoeienis, met de prijs gaat het bij langdurige verpachting nu ook weer niet. Welnu, daar heeft het kabinetsstandpunt wél een goede aanzet voor gegeven.  Die aanzet sluit aan bij het systeem van nadere huurprijsvaststelling, zoals dat ingevolge artikel 1626 oud BW voor zogenoemde artikel 1624-bedrijfsruimte sinds 1971 bestaat en nu in de nieuwe artikelen 7:290 en 303 BW wordt voortgezet. Overigens werd deze regeling van de middenstandsbedrijfsruimte destijds ingevoerd op voorstel van een commissie-Houwing die daarbij ook de pachtwetgeving voor ogen had. Het komt er op neer dat bij verlenging een nadere bepaling van de pachtprijs die aanvankelijk tussen partijen in vrijheid is overeengekomen op verzoek van één van hen door de rechter kan plaatsvinden. En wel aan de hand van de in de regio gebruikelijke pachtprijzen voor vergelijkbare percelen of bedrijven. Al in 1974, twee jaar nadat Houwing en ondergetekende respectievelijk voor de huur en de pacht voorstellen voor opneming van beide contracten in het Groene boek voor het nieuwe BW hadden ontwikkeld,  heb ik in het tijdschrift De Pacht voor een dergelijke aansluiting tussen de huur- en de pachtregeling gepleit.  Dat pleidooi betrof overigens niet alleen een analoge vaststelling van huur- en pachtprijzen, maar ook vergelijkbare regelingen van het continuatierecht. Bijvoorbeeld wat betreft de bedrijfsoverdracht, zoals die respectievelijk voor de huur in artikel 1635 oud BW (nu art. 7:307) en voor de pacht in artikel 49 Pachtwet is geregeld. Ook Snijders heeft in zijn preadvies terecht uitvoerig bij deze parallel stilgestaan en het onhoudbare van afschaffing van de pachtoverneming tegenover handhaving van de volkomen vergelijkbare bedrijfshuuroverdracht aangetoond. &#13;
&#13;
Nog steeds ben ik – ook na de recente inwerkingtreding van het nieuwe huurrecht in het BW  – een warm voorstander van verdergaande coördinatie tussen beide wetgevingen dan destijds bij de voorgenomen opneming in het BW mogelijk was. Ik citeer daarvoor de slotpassage van mijn artikel over ‘Coördinatie en codificatie van huur- en pachtwetgeving’, zoals dat in de jaargang 1974 van De Pacht werd gepubliceerd. Een citaat dus uit eigen werk op de wijze van Simon Carmiggelt.&#13;
&#13;
“Zowel voor de huur als voor de pacht – zo luidde het daar – zie ik voordelen in een opzet waarbij in het nieuwe BW beide titels worden samengevoegd tot één titel met vijf afdelingen: huur in het algemeen, huur van onroerende zaken, huur van woonruimte, van bedrijfsruimte en van landbouwgronden. Voor de huur heeft dit het voordeel dat de onlogische scheidingen tussen verschillende categorieën van onroerende zaken kunnen verdwijnen. Daarmee bedoel ik niet gelijkschakeling van alle belangen, want die zijn natuurlijk zeer verschillend. Maar dat is bij iedere wettelijke regeling het geval en juist bij de toepassing kunnen die verschillen tot uiting komen, bijv. bij de belangenafweging in het kader van de verlenging. Voor de pacht ligt het voordeel vooral in de mogelijkheid van een zekere liberalisering en mobilisering, die met het oog op de bedrijfsontwikkeling dringend nodig zijn. Dit geldt zowel ten aanzien van de pachtprijs als ten aanzien van het continuatierecht, mits het evenwicht met de bestaanszekerheid daarbij in acht wordt genomen.”&#13;
&#13;
Tot zover dit citaat van bijna 30 jaar geleden. Het klinkt alsof het vandaag geschreven is. Een dergelijke opzet geeft ook de mogelijkheid om eindelijk tot een behoorlijke huur- en pachtregistratie te komen. Met het oog op de derdenwerking is hier herhaaldelijk voor gepleit,  maar ook voor een nadere huur- en pachtprijsvaststelling door de kantonrechter bij verlenging zou een goede registratie van de regionale prijsontwikkeling van groot belang zijn. Kadastrale registratie van huur- en pachtovereenkomsten maakt een betrouwbare CBS-statistiek met regionale uitsplitsing mogelijk, althans voor de duurzame contracten.&#13;
&#13;
Dit laatste hoeft strikt genomen niet te gelden voor kortdurende verpachting die al wordt geregistreerd en wel door de Grondkamer. De nu reeds zeer succesvolle regeling van de eenmalige pacht voor korte duur ex artikel 70f Pachtwet kan behouden blijven, behoudens registratie door het Kadaster in plaats van door de Grondkamer. Bij voortzetting na de overeengekomen termijn van ten hoogste twaalf jaar treedt in mijn gedachtegang van rechtswege de wettelijke verlengingsduur van zes jaar in werking, tenzij de pachtrechter een kortere termijn toestaat. En voor mondelinge pacht kan de regeling van artikel 9 Pachtwet in die zin blijven gelden dat zij, zolang niet aan de registratieplicht is voldaan, geldt voor onbepaalde duur zonder mogelijkheid van opzegging en ook zonder toekenning van productierechten e.d.&#13;
&#13;
Samenvattend:&#13;
1.	Volledige handhaving van het continuatierecht, afgezien van bijstelling op onderdelen, bij langdurige verpachting, incl. de mogelijkheid van indeplaatsstelling door de rechter.&#13;
2.	Vrije pachtprijsvorming bij het aangaan van de pacht en nadere pachtprijsvaststelling bij verlenging, zo nodig door de rechter aan de hand van vergelijkbare regionale prijzen.&#13;
3.	Registratie van pachtovereenkomsten, zowel lang- als kortdurende door het Kadaster, bij voorkeur na tussenkomst van de notaris.&#13;
4.	Behoud van de bestaande mogelijkheden van eenmalige verpachting en van mondelinge pacht voor onbepaalde duur zonder mogelijkheid van opzegging en zonder toekenning van productierechten.&#13;
&#13;
Mijn stelling luidt dat vooral de vrije pachtprijsvorming het pachtinstituut een enorme stimulans zal geven, zonder dat dit hoeft te betekenen dat de grillen van de stijgende en dalende grondprijzen daarbij op de voet worden gevolgd. Die worden – ik kom daar in verband met de bedrijfsopvolging nog even op terug – in hoge mate door positieve en negatieve speculaties bepaald en bovendien door marginale toegevoegde agrarische waarden die niets met de gemiddelde bedrijfswaarde te maken hebben.&#13;
&#13;
d.	Grondverwerving door het BBL&#13;
&#13;
Als laatste onderdeel van het grondmarktbeleid nog een enkel woord over de grondverwerving door het BBL. Dit is het enige onderdeel van de Wet agrarisch grondverkeer, dat tot nu toe ook los van het grondbankstelsel succesvol is gebleken. Dat ligt niet aan het speciale voorkeursrecht dat ingevolge de artikelen 37 e.v. aan het BBL kan worden toegekend, want de daartoe benodigde algemene maatregel van bestuur die de betreffende gebieden moet aanwijzen is er tot nu toe niet gekomen. Wel is in de Nota Grondbeleid een activering van dit voorkeursrecht aangekondigd waarover aanstonds,  maar vooralsnog geldt nog de brede politiek-bestuurlijke afspraak in het Structuurschema Groene Ruimte (SGR) om de grond op basis van vrijwilligheid te verwerven. Ondanks de geringe grondmobiliteit is dit in de meeste gevallen voor inrichtings- en beheersdoeleinden in het landelijk gebied toch voldoende gebleken. Zelfs hebben budgetteringsproblemen er in november 2002 toe geleid dat de koopplicht die ingevolge een tweetal subsidieregelingen voor resp. natuurbeheer en agrarisch natuurbeheer voor een drietal categorieën van gevallen geldt, tot 1 januari 2004 moest worden opgeschort.  Bovendien besloot het kabinet-Balkenende I fors te snijden in het aankopen van grond voor de realisatie van de Ecologische Hoofdstructuur (EHS). Ter compensatie wilde het de komende decennia meer boeren en particulieren bij het natuurbeheer inschakelen. In het regeerakkoord en ook in de begroting voor het huidige kabinet is echter de balans tussen aankoop en agrarisch natuurbeheer weer enigszins hersteld en blijft het streven gericht op voltooiing van de EHS in 2018.&#13;
&#13;
Tegen deze achtergrond is het de vraag wat er precies overblijft van het voornemen van het tweede paarse kabinet om het voorkeursrecht van het BBL eindelijk na ruim 20 jaar van stal te halen. Zelf ben ik er wel een voorstander van, maar dan alleen in combinatie met de eerder door mij voorgestelde herverkaveling-nieuwe stijl, speciaal gericht op de realisatie van de EHS, want dat wordt nu wel zeer dringend. Daarmee kom ik op het tweede onderdeel van het agrarisch grondbeleid, namelijk de herverkaveling van landbouwgronden. Die vormt – ik zei het al – als het ware een aanvulling op het grondmarktbeleid in de zin dat de door het grondverkeer geleidelijk aan verslechterende structuur van de landbouwbedrijven na verloop van tijd aanpassing behoeft via het opnieuw planmatig toedelen van de gronden.&#13;
&#13;
3.	Herverkaveling-nieuwe stijl&#13;
&#13;
In een tweetal publicaties heb ik gesproken en geschreven over de mogelijkheden van een herverkaveling-nieuwe stijl en wel om te beginnen bij het afscheid van Rodrigues Lopes in Delft, gevolgd door een artikel samen met ir. Van der Sluijs van de Directie Landinrichting van het Kadaster.  Ik kan er nu daarom betrekkelijk kort over zijn. De door het Kadaster thans ook als mogelijkheid gepropageerde herverkaveling-nieuwe stijl komt neer op een zogenaamd administratieve verkaveling, zo min mogelijk gepaard gaande met infrastructurele werken en dus louter gericht op grondverwerving en grondruil voor twee duidelijk omschreven doeleinden. Die doeleinden zijn:&#13;
1.	versnelde realisatie van de Ecologische Hoofdstructuur en wel door aankoop van grond al dan niet met behulp van een voorkeursrecht enerzijds en toedeling ervan via een ruilplan in agrarisch of particulier natuurbeheer anderzijds; dit in combinatie met:&#13;
2.	herverkaveling van het agrarisch grondgebruik in een groter gebied, waarbij het hele blok zowel binnen als buiten de EHS als aankoopgebied voor het BBL wordt aangewezen.&#13;
&#13;
In zo’n combinatie kan een voorkeursrecht van het BBL naar mijn mening pas zinvol zijn, wanneer het niet alleen voor de directe verwerving van natuurterrein dient, maar ook voor compensatiedoeleinden. Dit betekent dat landbouwgrond ook buiten het EHS-gebied er onder moet kunnen vallen, zodat die door het BBL via het plan van toedeling in de herverkaveling kan worden uitgeruild met gronden binnen dat gebied. Een tweede vereiste voor een goede werking van het voorkeursrecht is dat het ook als doorverkoopinstrument kan dienen. En wel in de zin dat het BBL in plaats van zelf de grond te verwerven kan bevorderen dat deze rechtstreeks wordt doorgeleverd aan een agrarisch of particulier natuurbeheerder in het EHS-gebied of aan een boer uit dit gebied wiens bedrijf naar buiten wordt verplaatst. Een dergelijk flexibel voorkeursrecht-nieuwe stijl vraagt waarschijnlijk wel enige aanpassing van de wettelijke regeling in de Wet agrarisch grondverkeer, omdat het geheel in het herverkavelingsplan voor landbouw- en natuurdoeleinden moet worden ingepast.&#13;
&#13;
In de genoemde publicaties in het tijdschrift Agrarisch Recht wordt ook aangegeven dat de toedeling in het EHS-gebied gepaard moet gaan met het afsluiten van wat ik noem toedelingsbeheersovereenkomsten.  De toedeling moet dus alleen plaatsvinden onder voorwaarde dat de verkrijger het natuurbeheer op zich neemt, hetzij als boer hetzij als natuurbeschermingsorganisatie. In het eerste geval, dus bij agrarisch natuurbeheer, kan tevens in de continuïteit ervan worden voorzien door toevoeging aan de beheersovereenkomst van een contractueel voorkeursrecht van het BBL, voor het geval de boer zijn bedrijf of althans beheersactiviteit beëindigt. Uiteraard mag ook dit contractuele voorkeursrecht op geen enkele wijze financieel nadeel voor de betrokken eigenaar betekenen. Grondverwerving krachtens wettelijke of contractuele rechten van de verkrijger staat en valt met financiële zekerheid voor de vervreemder. Wat dat betreft is er geen enkel verschil met de onteigening die volgens de Nota Grondbeleid ook op het EHS-gebied zou moeten worden toegepast,  maar die in de meeste gevallen wegens het ontbreken van compensatiegrond veel duurder uitvalt. Onteigening is vergeleken met herverkaveling het paard achter de wagen: nergens voor nodig.&#13;
&#13;
4.	Bedrijfsopvolging en waardebepaling&#13;
&#13;
Tot slot van dit afscheidsverhaal wil ik wat uitgebreider stilstaan bij het derde onderdeel van het agrarisch grondbeleid, dat minstens zo dringend is als het grondmarktbeleid en het herverkavelingsbeleid. Het betreft de bedrijfsopvolging en de waardebepaling van landbouwgronden in onderlinge combinatie, waarbij ook de bedrijfsbeëindiging in verband met de fiscale consequenties nog ter sprake komt. Laat ik er direct maar bij zeggen, dat ik buitengewoon treurig gestemd ben over de fiscale manipulaties die onder het tweede paarse kabinet hebben plaats gehad, zowel in de vorm van een wettelijke beperking van de landbouwvrijstelling als in die van een Notitie Fiscaliteit, landbouw- en natuurbeleid. Daarbij heb ik behalve die vrijstelling ook het gedoe rond het zogenaamde pachters- en gebruikersvoordeel op het oog. In werkelijkheid is dat juist een eigenaar/niet-gebruikersvoordeel.&#13;
&#13;
Maar eerst iets vrolijkers over de agrarische bedrijfsopvolging, namelijk het nieuwe erfrecht,  waarover juist gisteren een studiemiddag van de Vereniging voor Agrarisch Recht is gehouden, onder leiding van niemand minder dan mister Erfrecht, prof. Van Mourik himself. Weliswaar hebben de herhaalde reizen die ik destijds als adviseur van de Commissie Grondgebruik van het Landbouwschap samen met de secretarissen ir. T. Wind en mr. N.M. Zijp gemaakt heb naar het Ministerie van Justitie om daar een speciaal agrarisch erfrecht te bepleiten, niet tot een rechtstreeks resultaat geleid. Niettemin is de regeling van de bedrijfsopvolging in diverse bepalingen van het nieuwe Boek 4 BW wel in hoge mate door de landbouwbehoefte geïnspireerd. Dat geldt direct al voor het belangrijkste artikel 4:38 hetwelk de kantonrechter de bevoegdheid geeft op verzoek van een kind of stiefkind van de erflater, dat diens beroep of bedrijf voortzet, de rechthebbende te verplichten tot overdracht van de betreffende goederen aan de bedrijfsopvolger tegen een redelijke prijs. Uitdrukkelijk is door regering en parlement bij de behandeling in de Kamer uitgesproken, dat hier bij agrarische bedrijven de agrarische waarde, bijvoorbeeld de verpachte waarde, onder valt te verstaan.  Ook de aanspraak op uitgesteld loon van artikel 4:36 werd voor het eerst bepleit in een Interim-advies over het agrarisch erfrecht van de Werkgroep Agrarisch Erfrecht van het Landbouwschap in 1960, zij het toen ook al als algemene regeling ook voor niet-agrarische bedrijven.  Van belang zijn verder de uitkering van de legitieme portie van de overige erfgenamen in geld in plaats van goederen (art. 4:63 e.v.) en de eventuele betaling van een desbetreffend legaat in termijnen (art. 4:74).&#13;
&#13;
Ondanks deze voor de agrarische bedrijfsopvolging gunstige bepalingen uit het nieuwe erfrecht, zal het zwaartepunt van die opvolging in de praktijk toch wel blijven liggen in de bedrijfsoverdracht tijdens het leven van de erflater. Twee methoden staan daarbij voorop en bij beide doet zich de fiscale problematiek in verband met de waardebepaling voor. Het zijn wat tegenwoordig heet de personenvennootschap tussen ouders en opvolgend kind met overnamebeding tegen agrarische waarde, meestal de waarde in verpachte staat, enerzijds en de verpachting door de ouders aan de opvolger, hetgeen wat de waardebepaling betreft in verband met het voorkeursrecht praktisch op hetzelfde neerkomt, anderzijds.  De vraag die zich voordoet is of ook in deze gevallen de agrarische waarde uitgangspunt vormt niet alleen in civielrechtelijke zin, maar ook in de zin van het fiscale recht.&#13;
&#13;
Labohm begint zijn interessante beschouwing over ‘Bedrijfsoverdracht in de landbouw ‘in ontwikkeling’’ in 1998  met de volgende veelzeggende passage:&#13;
&#13;
“Bedrijfsoverdracht in de landbouw is verworden tot een mandarijnenwetenschap. De fiscale rechter verwerpt het begrip ‘agrarische waarde’ in het kader van een bedrijfsoverdracht van vader op zoon, terwijl de civiele rechter het begrip aanvaardt in een zelfde situatie.”&#13;
&#13;
Met de fiscale rechter heeft hij met name het arrest van de Hoge Raad van 12 november 1997 op het oog waarbij beslist werd dat de agrarische waarde, zijnde die waarbij een lonende exploitatie nog juist tot de mogelijkheden behoort, niet bepalend is voor de berekening van de stakingswinst.  Hij brengt dit arrest ook in verband met het besluit van de staatssecretaris van Financiën van 13 mei 1997, waarbij deze het verschil met de vrije verkeerswaarde bij ontbinding van de personenvennootschap en overname door de zoon tegen de zoveel lagere agrarische waarde aanmerkt als gebruikersvoordeel.  Behalve op de strijdigheid met de civiele rechtspraktijk wijst Labohm ook nog op de inconsequentie binnen het fiscale recht, nu bij de schenkings- en successierechten de agrarische waarde wel weer wordt aanvaard  en alleen bij de inkomstenbelasting niet.&#13;
&#13;
Dit brengt mij op de ernstige kritiek die ik heb op de manipulaties rond de waardebepaling van landbouwgronden in de wetgeving en praktijk van juist die belasting. En die kritiek betreft dan zowel het geschipper met de landbouwvrijstelling van de waardevermeerdering van landbouwgronden bij bedrijfsbeëindiging als het daarvan uitsluiten van het zogenaamde pachters- en gebruikersvoordeel bij overname tegen agrarische waarde. Om te beginnen dus de landbouwvrijstelling. Deze dateert al van 1893. Eén argument voor invoering van die vrijstelling was van begin af aan de bijzondere positie van de grond binnen de landbouwonderneming, die alleen de agrarische gebruikswaarde bepalend doet zijn voor de bedrijfsuitkomsten en niet de vrije verkeerswaarde. Deze wordt immers in hoge mate bepaald door speculatieve verwachtingen omtrent alternatieve aanwending van de grond alsmede door de toegevoegde waarde van los land bij bedrijfsvergroting. Een tweede argument voor de landbouwvrijstelling, nog steeds van kracht, betrof de wens om een landbouwer-eigenaar fiscaal hetzelfde te behandelen als een eigenaar-verpachter. Die hoeft tenslotte ook niet bij beëindiging van de pacht inkomstenbelasting te betalen over het verschil tussen verpachte en onverpachte waarde dat hij dan incasseert, laat staan over een eventuele niet-agrarische meerwaarde.&#13;
&#13;
Aan beide dwingende argumenten wordt zowel door de wetgever sinds 1986 en vooral sinds 2001 als in de Notitie Fiscaliteit, landbouw en natuurbeleid in hoge mate tekort gedaan.  In 1986 is de vrijstelling ingrijpend gewijzigd. Er vond toen zowel een verruiming als een inperking plaats: nieuwe vormen van landbouw konden voortaan delen in de vrijstelling, maar bestemmingswijzigingswinsten (als gevolg van niet-agrarische waardestijgingen) niet meer. Deze inperking kon met de zogenoemde 73-maanden contracten nog worden omzeild (geen belasting bij realisatie van de niet-agrarische meerwaarde na 6 jaar). Sinds 27 juli 2000 is de regeling echter zodanig aangepast dat alleen de veranderingen van de waarde die de grond in het economische verkeer zou hebben bij een agrarische voortzetting van de aanwending van de grond (de zgn. WEVAB: waarde economisch verkeer bij agrarische bestemming) nog vrijgesteld zijn. Alle waardeveranderingen die boven deze fictieve agrarische verkeerswaarde uitgaan, bijvoorbeeld wanneer de grond voor woningbouw wordt bestemd, worden als agrarische bedrijfswinst belast. Ja, u verstaat mij goed: de niet-agrarische meerwaarde wordt in het kader van de inkomstenbelasting sinds het tweede paarse kabinet belast als ware het agrarische bedrijfswinst. Terwijl die meerwaarde niets en dan ook helemaal niets met de bedrijfsuitoefening te maken heeft, integendeel uiteindelijk tot de beëindiging daarvan leidt.&#13;
&#13;
In de Notitie Fiscaliteit, landbouw en natuurbeleid – gelukkig nog steeds niet door de Tweede Kamer in haar nieuwe samenstelling behandeld – wordt deze miskleun van de fiscale wetgever met de nodige drogredenen omkleed. Weliswaar worden de twee dwingende redenen voor de landbouwvrijstelling op p. 16 even genoemd, maar vervolgens wordt met tranen in de ogen melding gemaakt van de mislukte poging van de wetgever van de Wet IB 1964 om de landbouwvrijstelling – ook toen al – om zeep te helpen. Een amendement-Lucas (KVP) bracht de vrijstelling toen opnieuw in het ontwerp, zij het met de weinig overtuigende argumentatie dat inflatiewinsten op landbouwgrond moesten worden vrijgesteld. De Notitie wijst er terecht op dat ook andere ondernemers daarvan niet vrijgesteld zijn. Maar dát is ook niet het punt: het gaat niet om inflatie, maar om bestemmingswinst die zich bij niet-landbouwgrond nauwelijks voordoet, omdat die bij gewijzigde bestemming als regel tegen hoge kosten opnieuw moet worden ingericht. Alleen de niet-agrarische meerwaarde is typisch een uitvloeisel van alternatieve bestemmingsmogelijkheden juist van landbouwgrond. En het is van de dolle dat alle eigenaren van landbouwgrond: eigenaren-verpachters, eigenaren van ongebruikte gronden, speculanten die de grond van boeren hebben gekocht en andere niet-ondernemers de niet-agrarische meerwaarde kunnen incasseren zonder daarover belasting te hoeven betalen, terwijl de agrarische ondernemers die hun bedrijf ervoor moeten beëindigen, er op aangeslagen worden, alsof die meerwaarde winst zou zijn uit hun onderneming. Voor een goed begrip: ik heb er niets tegen dat de niet-agrarische meerwaarde als bestemmingswinst wordt belast, maar dan ook ten laste van iedere eigenaar die deze realiseert en wel bij wijze van vermogenswinstbelasting waar men in ons land nooit aan gewild heeft, maar wat heel wat anders is dan inkomstenbelasting.&#13;
&#13;
Minstens zo onzinnig is het verschijnsel van het zogenaamde pachters- of in het algemeen gebruikersvoordeel. Men verstaat er onder het verschil tussen verpachte en onverpachte waarde respectievelijk tussen – wat ongeveer op hetzelfde neerkomt – agrarische waarde en vrije verkeerswaarde, dat de voormalige pachter of eigenaar-gebruiker bij beëindiging van het gebruik deelachtig kan worden via vrije verkoop. Anders dan de benaming doet voorkomen is het echter juist geen pachters- of gebruikersvoordeel, maar een voordeel dat slechts de eigenaar/niet-gebruiker kan realiseren. Ook hier weer heeft dit voordeel niets met de agrarische bedrijfsuitoefening te maken en kan het ook door de eigenaar-verpachter of andere eigenaar/niet-gebruiker worden geïncasseerd, zonder dat deze er inkomstenbelasting over hoeft te betalen. Ware dat anders, dan zou het vermogensverlies bij verpachting ook voor belastingaftrek in aanmerking moeten komen. De enige belasting die ook hier weer geheven zou kúnnen worden is een vermogenswinstbelasting die wij niet kennen en waar ook een aftrek voor vermogensverlies bij verpachting bij zou kunnen passen. Kortom, de belasting van het ten onrechte zo genoemde pachters- of gebruikersvoordeel bij bedrijfsbeëindiging onder de noemer van een uitgestelde inkomstenbelasting is een volstrekte falsificatie van de juridische werkelijkheid. De vrije verkeerswaarde van landbouwgrond heeft vaak evenmin iets met de reële waarde van het agrarische bedrijf te maken als de beurswaarde van aandelen met de intrinsieke waarde van een beursgenoteerde onderneming.  Beide vrije waarden worden in hoge mate door speculatieve overwegingen bepaald; iedere beleggingsdeskundige en trouwens iedere belegger kan u dat tegenwoordig vertellen. De jongste hausse op de agrarische grondmarkt levert daarvan een duidelijk bewijs. Van 1997 tot en met 2001 zijn de agrarische grondprijzen in Nederland gemiddeld met meer dan 80% gestegen,  zonder dat er ook maar van enige verbetering van het agrarisch inkomen sprake was.&#13;
&#13;
Wat de Notitie Fiscaliteit, landbouw en natuurbeleid op p. 16 en 39 over de landbouwvrijstelling en op p. 18 en 43 over het pachters- en gebruikersvoordeel te berde brengt, raakt dan ook kant noch wal. De ondertekenaars van deze Notitie W.J. Bos, L.J. Brinkhorst en G.H. Faber hebben kennelijk geen notie gehad van wat er met deze rechtsfiguren werkelijk aan de hand is: landbouwkundig èn juridisch. Ook politieke schoenmakers kunnen zich beter bij hun leest houden. Ik vroeg mij daarom bij de voorbereiding van dit verhaal af of ik wel afscheid van het agrarisch recht moest nemen, zolang er binnen dat recht nog zulke fiscale ongerechtigheden bestaan. In 1977 kon ik bij de val van het kabinet-Den Uyl als adviseur van Van Agt nog net helpen voorkomen dat de niet-agrarische meerwaarde via onteigening zonder vergoeding aan de boer zou worden ontfutseld.  En zie, wat er nu onder paars is gebeurd: langs die andere dwangweg, de fiscale, ziet men alsnog kans deze kwade opzet te volvoeren. Reden om de ontwikkeling ook onder het nieuwe kabinet kritisch te blijven volgen. Desalniettemin dank ik u, dames en heren, voor uw gewaardeerde aandacht voor dit toch wel als zodanig bedoelde afscheidsverhaal.&#13;
&#13;
</content><legacyfootnotes>1. Rapport Agrarisch Erfrecht (met prof.mr. J.M. Polak e.a.), uitg. Landbouwschap, Den Haag 1960, 109 p.&#13;
waarover De Pacht 1961, nr. 2, p. 48-52.&#13;
2. De Pacht 1961, p. 130-156.&#13;
3. De Pacht 1961, p. 162-185.&#13;
4. SEW 1961, p. 25-39.&#13;
5. A.R. Staatkunde 79/3.4, 100 JAARP 1879-1979, p. 129-138.&#13;
6. Volgens het Rapport Agrarisch Erfrecht, uitg. Landbouwschap 1960, p. 69 e.v. werd in 71% van de&#13;
gevallen van bedrijfsovername de wettelijke waarde gevolgd en in 22% een hogere waarde, vooral in de&#13;
gebieden waar de opvolgingsdruk nog vaak tot splitsing van bedrijven leidde. Zie ook mijn conclusies&#13;
uit het enquêteverslag in De Pacht 1961, p. 48 e.v.&#13;
7. A.H.T. Heisterkamp, Agrarisch grondverkeer, diss. Groningen 1983.&#13;
8. Heisterkamp a.w. par. 10.2.2. Toedeling met dubbele eigendomsoverdracht; systeem, voor- en nadelen,&#13;
p. 214-218.&#13;
9. Rapport agrarisch grondbeleid CDA, Den Haag 1979 en Heisterkamp a.w. par. 10.2.3. Toedeling met&#13;
enkelvoudige eigendomsoverdracht; systeem, voor- en nadelen, p. 218-219.&#13;
10. Besluit grondbankstelsel van 13 december 1982, Stb. 692, en Beschikking grondbankstelsel van&#13;
24 december 1982, Stcrt. 252, sindsdien herhaaldelijk gewijzigd.&#13;
11. Zie de Inleiding ‘Agrarische erfpacht’ voor de Actualiteitendag Agrarisch Recht van 11 januari 2002 van&#13;
ing. F.J. Somsen, in: Kroniek Agrarisch recht 2001, p. 37-45, par. 4.2 Bureau Beheer Landbouwgronden&#13;
(BBL).&#13;
12. Somsen a.w., par. 5 Erfpachtfinanciering: zie ook zijn ‘Fagoed-erfpacht, een moderne vorm van grondfinanciering&#13;
en een solide belegging’, Agr.r. 1989, p. 473-483 en G.M.F. Snijders, Agrarische erfpacht,&#13;
preadvies Koninklijke Notariële Broederschap 1995.&#13;
13. Bijvoorbeeld door Fortis Vastgoed, Somsen a.w., par. 4.3.&#13;
14. Zie voor de overwegend negatieve reacties onder andere artikelen van P.A. de Hoog in Agr.r. 2000,&#13;
p. 274-293, van K.D. Meersma en N.S. Commijs, Agr.r. 2000, p. 294-300 en van L.P.J. Mertens, Agr.r.&#13;
2000, p. 301-307.&#13;
15. Brief van de Staatssecretaris van Landbouw, Natuurbeheer en Visserij en de Minister van Justitie aan de&#13;
Tweede Kamer met daarbij het kabinetsstandpunt inzake het advies Ruimte voor pacht van de Commissie&#13;
Pachtbeleid, TK 2000-2001, 27 924, nr. 1.&#13;
16. P.A. de Hoog, ‘Ruimte voor pacht: het kabinetsstandpunt’, Agr.r. 2002, p. 2-16 en preadvies Vereniging&#13;
voor Agrarisch Recht, ‘De weg van oud naar nieuw – kanttekeningen bij het overgangsrecht in het&#13;
voorstel tot wijziging van het pachtrecht’, Agr.r. 2002, p. 210-226, en G.M.F. Snijders, preadvies ‘Naar&#13;
een evenwichtige pacht’, Agr.r. 2002, p. 192-209.&#13;
17. Zie onder meer ‘Wensen met betrekking tot wijziging van de Pachtwet’, De Pacht 1972, p. 38-53 en&#13;
‘Problemen van pacht, eigendom en grondbank’, De Pacht 1972, p. 135-150. Meer recent: ‘Voorstellen&#13;
tot herziening van de Pachtwet’, Agr.r. 1990, p. 57-66, waar aansluiting aan de vrije verkeerswaarde&#13;
werd bepleit.&#13;
18. TK 2000-2001, 27 924, nr. 1, par. 4.3.2.&#13;
19. Respectievelijk Titel 4 Huur en 5 Pacht van Boek 7, met in de Toelichting op beide titels een aantal&#13;
Inleidende opmerkingen (p. 906-908) en vervolgens Huur (p. 908-955) en Pacht (p. 956-976).&#13;
20. ‘Coördinatie en codificatie van huur- en pachtwetgeving’, De Pacht 1974, p. 218-233.&#13;
21. Snijders, ‘Naar een evenwichtige pacht’, Agr.r. 2002, p. 202-207, par. 5 Indeplaatsstelling.&#13;
22. Wetten van 21 november 2002 tot vaststelling van titel 7.4 (Huur) van het Burgerlijk Wetboek (Stb. 587)&#13;
en van afd. 7.4.6 (huur van bedrijfsruimte) (Stb. 588, in werking getreden met ingang van 1 augustus 2003).&#13;
23. Een eerste pleidooi voor een kadastrale registratie van het agrarisch grondgebruik vindt men in mijn&#13;
intreerede in Delft, Kadaster en agrarisch recht, Enkele beschouwingen over het kadastraal-juridische&#13;
vraagstuk en zijn samenhang met het agrarisch recht, Zwolle 1962, p. 13-17. In de Inleidende opmerkingen&#13;
bij de toelichting op de titels Huur en Pacht is door ons uitgelegd waarom vooralsnog van een regeling&#13;
in het nieuwe BW werd afgezien.&#13;
24. Nota Grondbeleid, TK 2000-2001, 27 581, nr. 2, par. 7.4.2., Voorkeursrecht voor groen (WAG).&#13;
25. Regeling opschorting koopplicht, Stcrt. 29 november 2002, nr. 231, p. 9, waarbij het gaat om de koopplicht&#13;
op grond van art. 82 van de Subsidieregeling agrarisch natuurbeheer en art. 94 van de Subsidieregeling&#13;
natuurbeheer 2000 (resp. betreffende landbouwgrond gelegen in een beheersgebied, natuurgebied,&#13;
reservaatsgebied of natuurontwikkelingsgebied danwel bos of natuurterrein in zulke gebieden).&#13;
26. P. de Haan, ‘De Reconstructiewet concentratiegebieden als model voor een nieuwe landinrichtingswet’,&#13;
Agr.r. 2002, p. 263-275 en samen met ir. L. van der Sluijs, ‘Planmatige kavelruil en herverkaveling nieuwe&#13;
stijl: naar een versnelde uitvoering van de ecologische hoofdstructuur’, Agr.r. 2003, p. 2-11.&#13;
27. Agr.r. 2003, p. 9.&#13;
28. Nota Grondbeleid, par. 7.4.1 Het onteigeningsinstrumentarium voor groene doelen.&#13;
29. Zie daarover in het kort T.J. Mellema-Kranenburg, ‘Nieuw erfrecht heeft meer aandacht voor de&#13;
bedrijfsopvolger’, Land- en Tuinbouw Bulletin, januari 2001, nr. 1, p. 9 en 10. Uitvoeriger de scriptie&#13;
Bedrijfsopvolging in het nieuwe erfrecht van E.C. Nieuwenhuizen, Scriptiereeks nr. 26 van het Instituut&#13;
voor Agrarisch Recht.&#13;
30. Parlementaire geschiedenis van het Nieuwe Burgerlijk Wetboek, Eindredactie C.J. van Zeben, Vaststellingswet&#13;
Boek 4 Erfrecht, Deventer 2002, p. 400, 424, 458, 459 en 880. Zie ook F.H. Schraven, Kroniek&#13;
Agrarisch Recht 2002, Hoofdstuk 12 Fiscaal recht, Actualiteiten agrarisch belastingrecht, p. 218 e.v.&#13;
31. Bijlage 1 bij het Rapport Agrarisch Erfrecht, p. 22-38, punt 10.&#13;
32. Zie over de personenvennootschap in verband met bedrijfsopvolging de scriptie van S. Bezemer, Scriptiereeks&#13;
nr. 22, en over de verpachting in dit verband ook H.J.M.C. L´Ortye, Bedrijfsopvolging in de landbouw;&#13;
de agrarische waarde tegen elke prijs?, Scriptiereeks nr. 6, met daar aangehaalde literatuur.&#13;
33. A.N. Labohm, ‘Bedrijfsoverdracht in de landbouw ‘in ontwikkeling’’, Agr.r. 1998, p. 524-538.&#13;
34. HR 12 november 1997, Vakstudie-Nieuws 1997, p. 4384-4386.&#13;
35. Vakstudie-Nieuws 1997, p. 2104 en 2105.&#13;
36. Zie ook voor het per 1 januari 2002 hernieuwde wettelijk stelsel voor bedrijfsopvolging in de Successiewet&#13;
1956 F.H. Schraven t.a.p., waar deze tevens verwijst naar HR 12 juli 2002, BNB 2002/317.&#13;
37. Notitie Fiscaliteit, landbouw- en natuurbeleid, TK 2001-2002, 28 207, nr. 1, par. 5.1.1 Landbouwvrijstelling,&#13;
p. 16 e.v.&#13;
38. Zie de Notitie inzake de ontwikkelingen op de agrarische grondmarkt, bij brief van minister Veerman&#13;
van 20-11-2002 aangeboden aan de Voorzitter van de Tweede Kamer, samenvatting onder 1.&#13;
39. Zie voor de juridische aspecten mijn artikelen in NJB 1976, p. 1 e.v., 1980, p. 217 e.v. en 1981, p. 189 e.v.&#13;
en voor de politicologische Jouke de Vries, Grondpolitiek en kabinetscrises, diss. Leiden 1989.&#13;
</legacyfootnotes><footnotes><footnote/></footnotes><auteurs>prof. mr. P. de Haan</auteurs><published>2003-12-01 00:00:00</published><modified>2003-12-01 00:00:00</modified><editiondate>2003-12-01</editiondate><htmlpath>https://denhollander.info/artikel/4585</htmlpath></article>
</articles></edition>