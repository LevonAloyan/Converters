<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2003</searchword><id>4604</id><udhid>UDH:TvAR/4604</udhid><titel>Selectie uit Koninklijke Besluiten tot onteigening 2002</titel><searchwords><searchword>TvAR 7/8/2003</searchword><searchword>UDH:TvAR/4604</searchword></searchwords><attachments><attachment><name>2003_nr 78_Artikel_Sluysmans.pdf</name><extention>pdf</extention><url>https://denhollander.info/download/4549/ci</url></attachment></attachments><inleiding>1. Inleiding&#13;
Een onteigeningsprocedure kan steeds worden onderscheiden in een zogenaamde&#13;
administratieve procedure enerzijds en een gerechtelijke procedure anderzijds. In de&#13;
administratieve procedure tracht de partij die tot onteigening wenst over te gaan een&#13;
zogenaamd Koninklijk Besluit (hierna: KB) te verkrijgen in welk besluit de Kroon&#13;
aangeeft de voorgenomen onteigening goed te keuren. Gewapend met een dergelijk&#13;
KB kan vervolgens middels een dagvaarding de gerechtelijke procedure worden opgestart,&#13;
welke procedure uiteindelijk ertoe moet leiden dat de burgerlijke rechter de&#13;
onteigening uitspreekt en voor de rechthebbenden een schadeloosstelling bepaalt.&#13;
Niet elk KB resulteert automatisch in een onteigening. Artikel 17 Onteigeningswet&#13;
verplicht de onteigende partij om tussen de datum van goedkeuring van de onteigening&#13;
door de Kroon en de datum van dagvaarding (opnieuw) een poging tot minnelijke&#13;
verwerving van de benodigde gronden te doen. Die hernieuwde poging leidt soms tot&#13;
succes, zodat onteigening niet langer geboden is. Mocht onteigening toch noodzakelijk&#13;
blijken, dan zal in het verloop van de gerechtelijke procedure de voorafgaande&#13;
administratieve procedure nauwelijks meer een rol van betekenis spelen. Een en ander&#13;
betekent dat de aandacht voor het KB gering is en de aandacht van belangstellenden&#13;
vooral uitgaat naar de uitspraken van rechters in de gerechtelijke procedure.&#13;
In het spel dat onteigening heet, kunnen echter ook in de eerste ronde soms al punten&#13;
worden gescoord. Het zou jammer zijn die te laten liggen. Om die reden wil ik in&#13;
deze kroniek jaarlijks stilstaan bij min of meer opmerkelijke besluiten van de Kroon.&#13;
In het afgelopen jaar verschenen circa tachtig Koninklijke Besluiten tot onteigening&#13;
in de Staatscourant. Dat zijn er minder dan in 2001, toen het aantal circa honderd&#13;
bedroeg. Een aantal van deze KB’s zal ik hieronder kort bespreken.</inleiding><content>2. Onteigeningsplan en aanbesteding&#13;
Met betrekking tot de administratieve onteigeningsprocedure op grond van titel IIa&#13;
Onteigeningswet geldt het vereiste van een vaststaand plan van het werk waarvoor&#13;
onteigend gaat worden. Dit vereiste kent haar grondslag in artikel 63 lid 2 Onteigeningswet&#13;
dat bepaalt dat gedurende deze procedure:&#13;
“…een uitgewerkt plan met uitvoerige kaarten en met grondtekeningen waarop de te onteigenen&#13;
onroerende zaken (…) met vermelding van hun kadastrale aanduiding zijn aangewezen,&#13;
ter inzage moet worden gelegd”.&#13;
De wetgever geeft hiermee aan, dat geen aanwijzing ter onteigening kan plaatsvinden&#13;
dan nadat gemotiveerd duidelijkheid is verstrekt over de reden voor die onteigening.&#13;
In hoofdzaak waarborgt het vereiste echter dat de in een procedure betrokken onroerende&#13;
zaken (het ruimtebeslag) ook daadwerkelijk benodigd zijn voor de aanleg van&#13;
een werk. Soms wordt het plan echter ook voor andere doeleinden gebruikt.&#13;
In het geval dat aan de orde was in het KB van 25 november 2002 (Staatscourant&#13;
2002, nr. 240 inzake Schipluiden) betrof het een onteigening voor de aanleg van een&#13;
afvalwaterzuiveringsinstallatie (AWZI). Het Hoogheemraadschap van Delfland had&#13;
zich tot doel gesteld om het ontwerp, de bouw, de exploitatie en de financiering van&#13;
deze AWZI aan een private partij op te dragen op grond van verwachte kostenbesparingen&#13;
en efficiencywinsten bij de bouw en exploitatie van de AWZI. De in dit kader&#13;
opgestarte Europese aanbestedingsprocedure resulteerde eind 2001 in de selectie van&#13;
twee consortia die vervolgens zijn uitgenodigd om op basis van hun eerder uitgebrachte&#13;
standaardbiedingen een beste en laatste aanbieding uit te brengen.&#13;
De Kroon overwoog dat het in de procedure ter inzage gelegde plan kan worden&#13;
gezien als een zogenaamd referentieontwerp dat is gebaseerd op voornoemde standaardbiedingen&#13;
en voortvloeiende uit de voorgestane wijze van aanbesteding wijzigingen&#13;
kan ondergaan. Nu dergelijke wijzigingen zich echter beperken tot de finale uitwerking&#13;
van het ter inzage gelegde plan van het werk – waarbij geen nieuw planonderdelen&#13;
(meer) aan de orde kunnen zijn en de afronding van de aanbestedingsprocedure&#13;
niet leidt tot een ander ruimtebeslag ten behoeve van de AWZI – is er volgens de&#13;
Kroon van onzekerheid voor de betrokkenen geen sprake. Zo krijgt het plan toch&#13;
nog een andere functie, maar blijft het rechtsbeschermende karakter behouden.&#13;
3. Zelfrealisatie van grote projecten&#13;
Onteigening is enkel toegestaan wanneer daartoe noodzaak bestaat. Onteigeningsnoodzaak&#13;
ontbreekt onder meer wanneer de eigenaar bereid en in staat is het werk&#13;
waarvoor onteigend wordt zelf uit te voeren. Dan hoeft – en mag – onteigening,&#13;
steeds een ultimum remedium, niet te worden ingezet. De eigenaar wordt in staat&#13;
geacht de bestemming te realiseren indien hij daartoe voldoende kennis, ervaring en&#13;
kapitaal bezit. Nu zal de gemiddelde eigenaar, vaak een agrariër, niet zonder professionele&#13;
hulp tot zelfrealisatie in staat zijn. Kroon en onteigeningsrechter lijken de lat&#13;
echter niet al te hoog te leggen. De eigenaar mag zich laten bijstaan door bijvoorbeeld&#13;
een projectontwikkelaar. Bezien wordt dan of de combinatie van eigenaar en ontwikkelaar&#13;
in staat is om de beoogde planuitvoering ter hand te nemen.&#13;
De reclamanten in het hierboven genoemde KB inzake Schipluiden hadden ook aangegeven&#13;
bereid en in staat te zijn (een deel van) de AWZI zelf te realiseren. De Kroon&#13;
verwierp dit beroep op zelfrealisatie overwegende dat de bouw en exploitatie van de&#13;
AWZI als één geheel moet worden beschouwd waarbij samenhang tussen de verschillende&#13;
onderdelen van het zuiveringsproces essentieel is voor de kwaliteit van het&#13;
gezuiverde afvalwater. Het daartoe in totaliteit benodigde ruimtebeslag is slechts voor&#13;
een beperkt gedeelte in eigendom bij reclamanten waardoor deze niet in staat moeten&#13;
worden geacht om de door het Hoogheemraadschap voorgestane uitvoering te reali-&#13;
seren. Dat oordeel is alleszins begrijpelijk. Een AWZI is een zodanig omvangrijk en&#13;
complex project dat een succesvolle zelfrealisatie van een deel van dat project door&#13;
een rechthebbende niet goed denkbaar is.&#13;
Het beroep op zelfrealisatie werd eveneens verworpen ten aanzien van de aanleg van&#13;
de ontsluitingsweg “Oost-west-tangent” te Hengelo. De reclamant betoogde een&#13;
samenwerkingsovereenkomst met een projectontwikkelaar te zijn aangegaan om&#13;
overeenkomstig de gemeentelijke wensen de op zijn grond geprojecteerde wegbestemming&#13;
te realiseren. De Kroon overwoog dat gelet op de omvang en de situering van&#13;
de onderwerpelijke grond de uitvoering door reclamant van het op zijn grond geprojecteerde&#13;
gedeelte van de Oost-west-tangent, nog daargelaten de beantwoording van&#13;
de vraag of de uitvoering van de daarop betrekking hebbende werken conform het&#13;
Besluit overheidsaanbestedingen door de gemeente Europees moet worden aanbesteed,&#13;
niet als een reële mogelijkheid kan worden beschouwd (KB van 30 september 2002,&#13;
Staatscourant 2002, nr. 212 inzake Hengelo).&#13;
4. Geslaagd beroep op zelfrealisatie&#13;
Geslaagde beroepen op zelfrealisatie komen echter wel degelijk voor. Het gaat daarbij&#13;
dan doorgaans om de wat kleinere projecten, bijvoorbeeld de aanpassing van de eigen&#13;
woning of het zelfstandig realiseren van op voormalige agrarische grond geprojecteerde&#13;
woningen. Voorbeelden van geslaagde beroepen zijn te vinden in de KB’s van&#13;
21 mei 2002 (Staatscourant 2002, nr. 107 inzake Rotterdam) en 6 augustus 2002&#13;
(Staatscourant 2002, nr. 175 inzake Oss).&#13;
In de zaak Rotterdam leek de gemeente weinig problemen te hebben met de plannen&#13;
van de eigenaar. Die had aangegeven voornemens te zijn op zijn perceel een aantal&#13;
appartementen met daaronder parkeervoorziening en berging te realiseren, een en&#13;
ander conform de nieuwe bestemming. Van de zijde van de gemeente bestonden hiertegen,&#13;
aldus de Kroon, geen overwegende bezwaren. Aan de toets of de eigenaar wel&#13;
in staat is tot realisering van het voorgenomen werk wordt dan niet meer toegekomen&#13;
en de Kroon oordeelt dat onvoldoende is aangetoond dat zonder de voorgestelde&#13;
grondverwering door de gemeente het doel waarvoor wordt onteigend niet of niet in&#13;
de door de gemeente gewenste vorm bereikt zou kunnen worden. Goedkeuring&#13;
wordt dus onthouden.&#13;
In de zaak Oss was op de huiskavel (boerderij met bijgebouwen) van reclamanten een&#13;
tweetal bedrijfskavels geprojecteerd. De gemeente achtte onteigening noodzakelijk&#13;
vanwege enerzijds de etalagefunctie van die kavels en anderzijds het feit dat de boerderij&#13;
gesloopt diende te worden. De reclamanten verklaarden evenwel zich te zullen&#13;
conformeren aan de gemeentelijke wensen met betrekking tot de invulling van de&#13;
kavels en bereid te zijn tot sloop van de boerderij. Zij waren zelfs al op zoek naar&#13;
nieuwe woonruimte. Ook hier bestond voor onteigening geen noodzaak meer en&#13;
onthield de Kroon de goedkeuring.&#13;
Zie voor succesvolle beroepen op zelfrealisatie ook: KB van 12 maart 2002 (Staatscourant&#13;
2002, nr. 66 inzake Wijchen), KB van 5 februari 2002 (Staatscourant 2002,&#13;
nr. 35 inzake Wateringen) en KB van 31 januari 2002 (Staatscourant 2002, nr. 35 inzake&#13;
Houten).&#13;
5. Overeenstemming met (beoogde) bestemming&#13;
Zoals hiervoor al vermeld is onteigening enkel toegestaan wanneer daartoe noodzaak&#13;
bestaat. In geval van een bestemmingsplanonteigening zal die noodzaak zijn gelegen&#13;
in het tijdig realiseren van de nieuwe bestemming. Soms is het ook mogelijk om tot&#13;
onteigening over te gaan in het geval de nieuwe bestemming niet afwijkt van de oude&#13;
bestemming, maar de wijze van planuitvoering vergt dat de oude situatie niet kan&#13;
worden gehandhaafd.&#13;
Dat was niet het geval in de zaak die leidde tot het KB van 6 november 2002 (Staatscourant&#13;
2002, nr. 228 inzake Deventer). Daar had de Woningstichting Hanzewonen&#13;
de goedkeuring verzocht voor de onteigening ten behoeve van een woningproject. De&#13;
woning van reclamanten viel echter al binnen de (nieuwe) bestemming woondoeleinden.&#13;
De Kroon overweegt eerst dat ook in geval het huidige gebruik van een perceel&#13;
al in overeenstemming is met de ter plaatse vigerende bestemming een rechtspersoon&#13;
met volledige rechtsbevoegdheid toegelaten ingevolge artikel 70 of 70j Woningwet&#13;
(dat wil zeggen: een instelling werkzaam in het belang van de volkshuisvesting) niettemin&#13;
de Kroon kan verzoeken tot het bevorderen van een KB tot onteigening indien&#13;
ter plaatse een andere concrete vorm van planuitvoering wordt voorgestaan en die&#13;
rechtspersoon in redelijkheid tot die andere vorm van planuitvoering heeft kunnen&#13;
besluiten. De Kroon gaat vervolgens over tot een concrete toetsing en meent dat&#13;
handhaving van de woning van reclamanten vanwege de ligging daarvan (op die plaats&#13;
zijn twee nieuwbouwwoningen gepland die als laatste voorkomen in een rijtje van&#13;
acht geschakelde woningen) geen consequenties voor het geprojecteerde nieuwbouwplan&#13;
zal hebben. Teneinde eenvormigheid te creëren hebben de reclamanten zich zelfs&#13;
bereid verklaard om hun huidige kap te vervangen door een plat dak. Voor onteigening&#13;
bestaat dan geen noodzaak.&#13;
Anders liep het af in het KB van 18 september 2002 (Staatscourant 2002, nr. 179 inzake&#13;
Noord-Beveland) waar het betrof een bestemmingsplanonteigening in Noord-Beveland.&#13;
Op het perceel waar nieuwbouwwoningen waren geprojecteerd bewoonde de&#13;
reclamant een verbouwde recreatiewoning die hij zodanig verbeterd en aangepast had&#13;
dat deze volgens hem geschikt zou zijn voor permanente bewoning. De Kroon oordeelde&#13;
evenwel dat die woning een onlosmakelijk onderdeel vormde van een rij aaneengesloten&#13;
woningen welke alle verpauperd en deels dichtgetimmerd zijn. Het&#13;
standpunt van de gemeente dat bij de noodzakelijke sloop van deze belendende&#13;
woningen de handhaving van de woning van reclamant – ook vanuit financieel oogpunt&#13;
– nagenoeg onmogelijk is, komt de Kroon niet onredelijk voor. Nu de huidige&#13;
woning ook wat uiterlijke vorm betreft geheel afwijkt van de voorgestane nieuwbouw&#13;
en het door reclamant aangedragen alternatieve bouwplan met inpassing als&#13;
niet reëel kan worden beschouwd omdat dit plan geheel afwijkt van het voorliggende&#13;
bouwplan worden de bezwaren van de reclamant ongegrond verklaard.&#13;
6. Meerdere missers&#13;
Er ging van alles mis bij de poging van de gemeente Pijnacker om goedkeuring te verkrijgen&#13;
inzake een bestemmingsplanonteigening (KB 23 mei 2002, Staatscourant&#13;
2002, nr. 95 inzake Pijnacker). Er waren weliswaar geen schriftelijk bedenkingen naar&#13;
voren gebracht, maar de ambtshalve toetsing door de Kroon bracht toch een aantal&#13;
omissies aan het licht.&#13;
In de eerste plaats bleek de Kroon dat de gemeente had verzuimd om ten aanzien van&#13;
één perceel van de aanwijzing tot onteigening afzonderlijk kennis te geven aan de in&#13;
het kadaster vermelde eigenaren. De Kroon overweegt dat dit voorschrift beoogt om&#13;
een bijkomende waarborg voor de belangen van de rechthebbenden te scheppen en&#13;
het niet volstrekt is uitgesloten dat een dergelijke omissie enig nadeel kan hebben&#13;
gebracht voor de betrokken rechthebbenden. Omwille van de rechtsbescherming van&#13;
de justitiabelen en vanwege strijd met het recht wordt daarom de goedkeuring onthouden.&#13;
Met betrekking tot een ander perceel bleek de Kroon dat een deel van dit perceel is&#13;
gelegen buiten de begrenzing van het ter uitvoering staande bestemmingsplan. Ook&#13;
voor dit gedeelte werd dus goedkeuring onthouden.&#13;
Tenslotte bleek dat van een derde perceel een groter gedeelte ter onteigening was aangewezen&#13;
dan noodzakelijk was voor de uitvoering van het bestemmingsplan. Ook&#13;
aan de onteigening van dit perceelsgedeelte werd de goedkeuring onthouden.&#13;
Zo blijkt dat het uitblijven van bedenkingen geenszins betekend dat het onteigeningsbesluit&#13;
zonder meer door de Kroon wordt goedgekeurd.&#13;
7. Planologische heroverweging&#13;
In het KB van 25 april 2002 (Staatscourant 2002, nr. 94 inzake Diemen) boog de&#13;
Kroon zich ambtshalve over de onteigening ten behoeve van een project bestaande uit&#13;
(onder meer) woningen en winkels met daaronder een parkeergarage. Uit de overgelegde&#13;
stukken bleek de Kroon dat GS van Noord-Holland hadden besloten aan het&#13;
besluit van de gemeente tot vaststelling van het ter uitvoering staande bestemmingsplan&#13;
goedkeuring te hechten met uitzondering van de entree van de parkeergarage.&#13;
Voorts hadden GS besloten dat met het oog op artikel 30 lid 1 WRO een herziening&#13;
van het plan met betrekking tot de entree van de parkeergarage op de plankaart noodzakelijk&#13;
is en dat de vaststelling van het nieuwe plan moet geschieden binnen zes&#13;
maanden. De gemeente is naar aanleiding van dit besluit voornemens een herziening&#13;
in procedure te brengen. Voor zover de thans ter onteigening voorgedragen percelen&#13;
voorwerp zijn van een planologische heroverweging is de Kroon van oordeel dat het&#13;
raadsbesluit tot onteigening prematuur is en niet voor goedkeuring in aanmerking&#13;
komt. Dat oordeel doet recht aan het beginsel van rechtszekerheid. Onteigening kan&#13;
niet aan de orde zijn wanneer de grondslag daarvoor onvoldoende duidelijk is.&#13;
8. Rectificatie&#13;
Als curiositeit vermeld ik het rectificatie KB van 22 januari 2002 (Staatscourant 2002,&#13;
nr. 27 inzake Hardenberg). In dat KB merkt de Kroon op dat ten onrechte in het eerdere&#13;
KB van 7 september 2001 inzake deze onteigening werd overwogen dat geen&#13;
schriftelijke bedenkingen zijn ingebracht. Daarop geattendeerd door een reclamant is&#13;
de Kroon gebleken dat toch op het ministerie moet zijn binnengekomen een brief&#13;
met bedenkingen die direct na ontvangt op het ministerie in het ongerede is geraakt.&#13;
Op de in de brief geuite bedenkingen wordt thans alsnog door de Kroon ingegaan.&#13;
Zij worden alle verworpen. Zelfs ingeval één der bedenkingen alsnog gegrond zou&#13;
zijn verklaard, wijs ik erop dat de reclamant zijn bedenkingen ook had kunnen herhalen&#13;
in de gerechtelijke procedure en het aldus onwaarschijnlijk is dat door het kwijtraken&#13;
van de brief met bedenkingen enige concrete schade wordt geleden.&#13;
9. Termijnoverschrijding&#13;
Het tijdig indienen van bedenkingen tegen een voorgenomen onteigening blijkt dikwijls&#13;
voor belanghebbenden tot problemen te leiden. De wettelijk voorgeschreven&#13;
termijn van vier weken is betrekkelijk kort en de wijze waarop de bedenkingen moeten&#13;
worden ingediend stelt de betrokkene ook soms voor de nodige moeilijkheden.&#13;
De Kroon is doorgaans echter onverbiddelijk in het bewaken van termijn en vorm.&#13;
In het KB van 6 augustus 2002 (Staatscourant 2002, nr. 175 inzake Oss) betoogde de&#13;
gemeente dat reclamanten geen (mondelinge) zienswijzen omtrent het onderwerpelijke&#13;
onteigeningsplan naar voren zouden hebben gebracht.&#13;
Uit de stukken blijkt, dat het onderwerpelijke onteigeningsplan met ingang van 7 juni&#13;
2001 gedurende vier weken ter visie heeft gelegen op de secretarie van de gemeente.&#13;
In de kennisgeving van de tervisielegging van dat onteigeningsplan in het Brabants&#13;
Dagblad van 6 juni 2001 stond onder meer vermeld, dat gedurende de termijn van&#13;
vier weken belanghebbenden hun zienswijzen schriftelijk naar voren konden brengen.&#13;
Voor het naar voren brengen van mondelinge zienswijzen werd belanghebbenden&#13;
verzocht om binnen genoemde termijn contact op te nemen met de Afdeling grondzaken&#13;
van de gemeente.&#13;
In het geschrift met bedenkingen hebben de reclamanten gesteld, dat zij gedurende de&#13;
bedoelde termijn (telefonisch) contact hebben gezocht met een met name genoemde&#13;
ambtenaar van de afdeling grondzaken, welke ambtenaar voor hen het vaste aanspreekpunt&#13;
was. Deze ambtenaar heeft de reclamanten doorverwezen naar een door&#13;
de gemeente ingeschakeld taxatiebureau. Op 14 juni 2001 is, zo is gebleken, een&#13;
gesprek geweest met een medewerker van dat bureau. Tijdens dat gesprek hebben de&#13;
reclamanten (nogmaals) kenbaar gemaakt het bestemmingsplan ter plaatse van hun&#13;
perceel zelf te willen ontwikkelen. Het taxatiebureau heeft naar aanleiding van dit&#13;
gesprek op 19 juni 2001 een brief naar het gemeentebestuur gestuurd, waarin verslag&#13;
wordt uitgebracht van het onderhoud op 14 juni 2001. De gemeente heeft een en&#13;
ander evenwel niet opgevat als een mondelinge zienswijze. De reclamanten zien dat&#13;
anders.&#13;
Gelet op de vorengeschetste omstandigheden, te weten de gesprekken die hebben&#13;
plaatsgevonden binnen de termijn waarin zienswijzen tegen de voorgenomen onteigening&#13;
naar voren konden worden gebracht, overweegt de Kroon dat het niet overtuigend&#13;
is dat er geen sprake is geweest van het op mondelinge wijze naar voor brengen&#13;
van zienswijzen door de reclamanten.&#13;
10. Urgentie&#13;
Een onteigening dient niet enkel noodzakelijk te zijn, maar ook urgent. Beide aspecten&#13;
hangen natuurlijk nauw samen. Tijdsnood betekent noodzaak en noodzaak impliceert&#13;
als het ware urgentie. De Kroon toetst daarom ook die urgentie en hanteert in&#13;
dat kader een maatstaf die inhoudt dat de urgentie tot onteigening ontbreekt wanneer&#13;
er feitelijke of juridische belemmeringen bestaan die de realisering van het werk van&#13;
onteigening binnen een termijn van vijf jaren in de weg staan. Die vijf jaar zijn gebaseerd&#13;
op een optelsom van de termijn van twee jaar na afgifte van het KB waarbinnen&#13;
volgens artikel 80 Onteigeningswet tot dagvaarding moet zijn overgegaan plus de termijn&#13;
van drie jaar na het intreden van gezag van gewijsde van het onteigeningsvonnis&#13;
waarbinnen krachtens artikel 61 Onteigeningswet met de uitvoering van het werk&#13;
waarvoor onteigend is moet zijn begonnen. Wordt die laatste termijn niet gehaald,&#13;
dan kan de onteigende partij zijn eigendom terugvorderen.&#13;
De urgentie was uitdrukkelijk aan de orde in het KB van 10 december 2002 (Staatscourant&#13;
2003, nr. 4 inzake Bunschoten) waar onteigening plaatsvond in het kader van&#13;
de aanleg van een dodenakker die ook de toepasselijke naam “De Akker” droeg. De&#13;
reclamanten merkten onder meer op, dat de noodzaak tot het reeds in 2003 verkrijgen&#13;
van de gronden niet voldoende door de gemeente was gemotiveerd. Kort gezegd&#13;
kwam het betoog van reclamanten hierop neer dat de oude begraafplaats vooralsnog&#13;
voldoende ruimte zou bieden. De Kroon overweegt echter dat in het kader van de&#13;
onteigeningsprocedure niet relevant is gedurende welk tijdsbestek een bepaalde&#13;
bestemming(somvang) in de desbetreffende behoefte kan voorzien, doch onder meer&#13;
of de op de verwezenlijking van die bestemming gerichte bouw- en andere werken&#13;
wel redelijkerwijs binnen een periode van vijf jaar tot uitvoering zullen komen. In het&#13;
kader van het onderzoek is volgens de Kroon voldoende aannemelijk gemaakt, dat&#13;
zodra het bestemmingplan onherroepelijk is goedgekeurd en de gemeente over de in&#13;
dat plangebied gelegen gronden kan beschikken de uitvoering van het bestemmingsplan&#13;
ter hand zal worden genomen. Onder deze omstandigheden is de Kroon van&#13;
oordeel dat, nu met de uitvoering van het werk waarvoor onteigend wordt een aanvang&#13;
wordt gemaakt binnen de gemeenlijk op vijf jaren te stellen urgentietermijn, de&#13;
voorgenomen onteigening, wat dit aspect betreft, gerechtvaardigd is.&#13;
11. Slotsom&#13;
Ik heb mij in het voorgaande beperkt tot het signaleren van een aantal in het oog&#13;
springende KB’s. Enige uitputtendheid is daarmee niet beoogd. De lezer die zoekt&#13;
naar meer verwijs ik dan ook graag naar de (te) weinig gelezen kolommen van de&#13;
Staatscourant.&#13;
</content><legacyfootnotes>* Mr. J.A.M.A. Sluysmans is advocaat bij De Brauw Blackstone Westbroek te ’s-Gravenhage.&#13;
</legacyfootnotes><footnotes><footnote/></footnotes><auteurs>mr. J.A.M.A. Sluysmans</auteurs><published>2003-07-01 00:00:00</published><modified>2003-07-01 00:00:00</modified><editiondate>2003-07-01</editiondate><htmlpath>https://denhollander.info/artikel/4604</htmlpath></article>
</articles></edition>