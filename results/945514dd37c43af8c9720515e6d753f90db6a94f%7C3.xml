<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1999</searchword><id>5735</id><udhid>UDH:TvAR/5735</udhid><titel>Elf jaar melkquotumrechtspraak</titel><searchwords><searchword>TvAR 11/1999</searchword><searchword>UDH:TvAR/5735</searchword></searchwords><attachments><attachment><name>1999_nr 11_Artikel_Rodrigues Lopes.pdf</name><extention>pdf</extention><url>https://denhollander.info/download/5667/ci</url></attachment></attachments><inleiding>Inleiding&#13;
In deze bijdrage bespreek dan wel vermeld ik vrijwel alle melkquotumjurisprudentie,&#13;
voor zover tevens een pachter en dus ook een verpachter in het spel zijn.&#13;
De superheffing, een administratieve sanctie, werd in Brussel ontwikkeld om de&#13;
overproductie van melk tegen te gaan. De eerste reactie op dergelijke maatregelen is&#13;
zo veel mogelijk aan de gevolgen ervan te ontkomen.&#13;
Het quotum heeft geleid tot opvallend veel rechtspraak. Vertonen de Beschikkingen&#13;
superheffing, inmiddels Regeling, een aantal vacua, de voornaamste oorzaak van&#13;
de vloed aan rechtspraak ligt toch in de financiële belangen van partijen. Denken we,&#13;
vrij conservatief, aan anderhalf à twee koeien per ha en aan 5000 liter melkopbrengst&#13;
per koe per jaar, dan ligt bij een notering van ƒ 2,65 à ƒ 4,00 per kilogram de waarde&#13;
van het quotum reeds in de orde van de helft van die van het weiland.&#13;
Het quotum heeft dus, evenals het weiland, een marktwaarde, in ons land hoog als&#13;
gevolg van marktfactoren. Voorheen werd een weiland gewoon als weiland gebruikt;&#13;
de boer weidde er zijn koeien. Thans heeft die boer een kostbaar productierecht, het&#13;
recht om melk te produceren. Het gaat alleen om melk. Het weiden van slachtvee, in&#13;
het kader van vleesproductie dus, en van schapen en geiten, in het kader van de productie&#13;
van wol of van kaas, geschiedt als vanouds. Wel kan men zich een vleesquotum,&#13;
een wolquotum of een geiten- of schapenmelkquotum voorstellen, zo als administratieve&#13;
maatregel wanneer zich in die respectieve sectoren overproductie zou&#13;
voordoen. Men krijgt uit Brussel echter inmiddels de indruk dat het melkquotum zijn&#13;
langste tijd gehad heeft.</inleiding><content>Ontstaan en betekenis melkquotum&#13;
De terbeschikkingstelling van het land door de verpachter en de inspanningen en&#13;
investeringen gedurende een lange periode vanwege de pachter(s) hebben geleid tot&#13;
toekenning van het met dat land verband houdende melkquotum (Hof Arnhem&#13;
5 februari 1990, Agr.r. 1990/4373). Zo legt het Hof de opbouw van het quotum uit,&#13;
gegeven de Europese regelingen terzake.&#13;
De aanspraak op het quotum betreft een overdraagbaar recht – zij het onder de&#13;
voorwaarden als bepaald in de Beschikking Superheffing – dat ertoe strekt de rechthebbende&#13;
stoffelijk voordeel te verschaffen en is als zodanig een vermogensrecht&#13;
(eveneens Hof Arnhem 5 februari 1990, Agr.r. 1990/4373) in de zin van art. 3:6 BW.&#13;
Waarde quotum&#13;
De waarde van het quotum heeft geen directe relatie met de kosten van de melkproductie&#13;
en heeft zich in het economisch verkeer ontwikkeld langs de weg van vraag en&#13;
aanbod (Hof Arnhem 21 februari 1994, Agr.r. 1994/4703). Toch moeten de productiekosten een rol spelen. Immers, de koper van quotum heeft zich afgevraagd of hij bij&#13;
de prijs in kwestie nog tot een positief resultaat kan komen. Waarschijnlijk ziet het&#13;
Hof de bedoelde relatie als indirect.&#13;
De waarde wordt berekend aan de hand van gegevens van de Dienst beheer landbouwgronden&#13;
over de prijsontwikkeling van de quota (Hof Arnhem 19 augustus&#13;
1991, Agr.r. 1992/4572 (Pasman/Lippinkhof II)). De waarde in de eerste alinea heet&#13;
hier prijsontwikkeling, zeg maar de statistiek van de noteringen op de markt. Waarde&#13;
is hier, in de tweede alinea, dus die van het quotum in kwestie, in het geding tussen&#13;
bijvoorbeeld de verpachter en de pachter die het quotum na het einde van de pachtovereenkomst&#13;
niet heeft opgeleverd.&#13;
Quotum komt aan verpachter toe&#13;
Het Besluit Superheffing 1988 regelt niet wat met het quotum gebeurt na het einde&#13;
van de pachtovereenkomst, indien partijen ter zake niet een overeenkomst sluiten. De&#13;
billijkheid, met inachtneming van de omstandigheden van het geval, leidt tot de&#13;
beslissing dat het quotum overgaat op de verpachter (Hof Arnhem 9 mei 1988, Agr.r.&#13;
1988/4174 (Pasman/Lippinkhof I)). Dat een dergelijke overeenkomst tussen partijen&#13;
niet tot stand gekomen is, kan niet aan de pachter worden verweten (Hof Arnhem&#13;
2 april 1990, Agr.r. 1990/4378 (Jansen/Bruurs)). We merken op dat aan de billijkheid,&#13;
ooit een secundaire rechtsbron, een primaire betekenis toekomt. Maar, anders en misschien&#13;
beter gezegd, zien we een rechter die, naast de regelgever, als het ware wetgeving&#13;
in materiële zin schept.&#13;
Indien de verpachter niet zelf melkproducent is, zal de verplichting van de pachter in&#13;
het algemeen inhouden dat hij eraan medewerkt dat het quotum overgaat op de volgende&#13;
gebruiker (Hof Arnhem 12 december 1988, Agr.r. 1989/4286). Deze kan een nieuwe&#13;
pachter zijn (denk ook aan art. 35 Pachtwet (Pw)), maar anders zeer wel bijvoorbeeld&#13;
de opvolgende eigenaar van het weiland. We leiden uit een en ander af dat het quotum&#13;
niet letterlijk op de verpachter overgaat, maar dat het aan hem wordt overgedragen.&#13;
Door in het kader van een beëindigingsovereenkomst schriftelijk te verklaren ter&#13;
zake van de pachtovereenkomst niets meer van de pachter te vorderen te hebben,&#13;
wekt een verpachter bij de pachter weldra het vertrouwen van de aanspraak op het&#13;
quotum afstand te doen (Hof Arnhem 31 oktober 1995, Agr.r. 1996/4832). Behalve&#13;
dat hier nog eens blijkt dat de pachter het quotum aan de verpachter dient over te&#13;
dragen en dat deze dat zo nodig van hem kan vorderen, valt hier een opmerking te&#13;
maken over interpretatie. Men kan als het ware een eenheid zien van grond en quotum,&#13;
zoals het Hof dat doet door de verplichting tot overdracht van het quotum aan art. 25&#13;
Pw (zie onder) te hechten. Maar een verpachter kan grond en quotum evenzeer als&#13;
afzonderlijke factoren zien en in het kader van een beëindigingsovereenkomst slechts&#13;
het oog hebben op de pachtovereenkomst. Het Hof hoedt zich ter zake van rechtsverwerking&#13;
voor voorbarigheid en lichtvaardigheid en zal dat in casu ook wel gedaan&#13;
hebben.&#13;
Wordt de pachter eigenaar van de hoeve of los land (gewoonlijk via het voorkeursrecht),&#13;
dan komt het quotum hem niet toe indien de verpacht(st)er geen afstand van&#13;
de aanspraak daarop heeft gedaan (Hof Arnhem 24 september 1996, Agr.r. 1997/4896).&#13;
De verpachter zal in een dergelijk geval wel belang hebben bij het behoud van het&#13;
quotum omdat hij bijvoorbeeld elders melkvee houdt, het quotum kan vervreemden&#13;
of het kan inbrengen in een gezamenlijke zuivelonderneming. Vereisten voor overdracht&#13;
Overdracht van quotum is mogelijk via bepaalde categorieën pachtovereenkomsten,&#13;
te weten door de grondkamer goedgekeurde pachtovereenkomsten betreffende meer&#13;
dan één ha los land of een hoeve (vgl. art. 1 Pw) en van schriftelijke pachtovereenkomsten&#13;
betreffende niet meer dan één ha los land (art. 58 Pw), in beide gevallen met&#13;
een looptijd van meer dan één jaar, alsmede door de grondkamer geregistreerde teeltpachtovereenkomsten&#13;
met een looptijd tussen één en twee jaar (art. 70f lid 2 Pw). Ook&#13;
scheppen sommige beëindigingsovereenkomsten de mogelijkheid van overdracht,&#13;
namelijk door de grondkamer goedgekeurde beëindigingsovereenkomsten (art. 2 lid 2&#13;
Pw), schriftelijke beëindigingsovereenkomsten met betrekking tot de zojuist genoemde&#13;
schriftelijke pachtovereenkomsten van land kleiner dan één ha en tot de eveneens&#13;
genoemde teeltpachtovereenkomsten. En hetzelfde gevolg hebben ten slotte sommige&#13;
andere wijzen van het eindigen van pachtovereenkomsten, namelijk van de genoemde&#13;
schriftelijke pachtovereenkomsten met betrekking tot kleine oppervlakten en van de&#13;
teeltpachtovereenkomsten, alsmede van door de grondkamers goedgekeurde pachtovereenkomsten&#13;
voor korter dan de wettelijke duur (doch langer dan één jaar, art. 12&#13;
lid 3 Pw) zonder dat de pachter een verzoek om verlenging heeft ingediend (art. 37&#13;
Pw), van pachtovereenkomsten aangegaan voor een duur tussen één en twaalf jaar&#13;
(art. 70f lid 5 Pw), een door de rechter uitgesproken ontbinding of niet-verlenging&#13;
van een pachtovereenkomst en een niet met een verzoek om verlenging beantwoorde&#13;
opzegging (art. 36 lid 2 en 3 Pw) van een pachtovereenkomst. Dit alles (art. 23 Regeling&#13;
Superheffing 1993) lijkt niet zo eenvoudig te overzien en heeft dan ook tot enkele&#13;
uitspraken geleid.&#13;
Bij het einde van een pachtovereenkomst kan quotum niet naar de ex-verpachter&#13;
overgaan wanneer de beëindigingsovereenkomst niet op schrift is gesteld, laat staan&#13;
niet door de grondkamer goedgekeurd. Het kan dan ook niet overgaan bij feitelijke&#13;
beëindiging van de pachtovereenkomst (Hof Arnhem 13 juni 1995, Agr.r. 1996/4824).&#13;
Voor overgang van quotum bij een beëindigingsovereenkomst is, nogmaals, goedkeuring&#13;
van die overeenkomst door de grondkamer nodig (Hof Arnhem 23 juli 1996,&#13;
Agr.r. 1997/4886). Die goedkeuring is dus dikwijls niet nodig voor de beëindiging van&#13;
de pachtovereenkomst zelf, maar wel voor de overgang van het quotum.&#13;
Een andere uitspraak was nodig om te bepalen dat opzegging van de pachtovereenkomst,&#13;
niet gevolgd door een verzoek om verlenging door de pachter, overdracht&#13;
van het quotum aan de verpachter mogelijk maakte (Hof Arnhem 2 april 1990, Agr.r.&#13;
1990/4378 (Bruurs/Jansen)). De indertijd geldende Beschikking Superheffing hield dit&#13;
namelijk nog niet in en het Hof moest een bepaling uit die Beschikking analogisch&#13;
toepassen.&#13;
De aanspraak van de verpachter op het bij het einde van een zesjarige pachtovereenkomst&#13;
met de verpachte grond samenhangende quotum wordt niet ongedaan&#13;
gemaakt doordat partijen vervolgens ten aanzien van dezelfde grond nog enkele&#13;
keren een kortdurende pachtovereenkomst hebben gesloten, wanneer dat in geen van&#13;
die gevallen een pachtovereenkomst voor de duur van meer dan een jaar betreft. Die&#13;
omstandigheid staat namelijk aan een opnieuw overgaan van het quotum in de weg&#13;
(Hof Arnhem 25 februari 1997, Agr.r. 1998/4920).&#13;
Zorgplicht pachter voor quotum&#13;
De redelijkheid en billijkheid verplichten de pachter bij het gebruik van het melkquotum te waken voor het daarmee samenhangende belang van de verpachter. De verplichting&#13;
van de pachter het gepachte bij het einde van de pachtovereenkomst in&#13;
goede staat aan de verpachter op te leveren (art. 25 Pw), zal in het algemeen meebrengen&#13;
dat het hem niet vrijstaat de grond op te leveren zonder de daarmee samenhangende&#13;
heffingvrije hoeveelheid melk (Hof Arnhem 9 mei 1988, Agr.r. 1988/4174 (Pasman/&#13;
Lippinkhof I); 12 december 1988, Agr.r. 1989/4286; 17 april 1989, Agr.r.&#13;
1990/4309; ongedateerd, Agr.r. 1990/4311; 22 januari 1990, Agr.r. 1990/4363; 14 mei&#13;
1990, Agr.r. 1990/4419 (Bothenius Lohman/De Vries); 10 december 1990, Agr.r.&#13;
1991/4478; 15 april 1991, Agr.r. 1991/4509; 13 mei 1991, Agr.r. 1992/4568; 28 oktober&#13;
1991, Agr.r. 1992/4580; 22 november 1994 en 14 januari 1997, Agr.r. 1998/4921;&#13;
23 december 1997, Agr.r. 1999/4961). Een en ander geldt ook bij een mondelinge of&#13;
nog niet goedgekeurde schriftelijke pachtovereenkomst (Hof Arnhem 23 december&#13;
1997, Agr.r. 1999/4961). Hieraan doet niet af dat bij het einde van een mondelinge&#13;
pachtovereenkomst het met het gepachte samenhangende quotum niet kan worden&#13;
overgedragen (eveneens Hof Arnhem 23 december 1997, Agr.r. 1999/4961). Zou de&#13;
verpachter tijdig schriftelijke vastlegging hebben gevorderd (art. 11 Pw), dan zou de&#13;
overdracht wel mogelijk zijn geweest. Nu kan hij rekenen op vergoeding van de helft&#13;
van de waarde van het quotum (zie vooral onder). We merken op dat de posities van&#13;
partijen bij mondelinge pachtovereenkomsten waarschijnlijk slechts in in de wet&#13;
genoemde uitzonderingen afwijken van die van partijen bij reguliere pachtovereenkomsten&#13;
en dat niet alleen de mondelinge verpachter (denk aan art. 10 Pw), maar ook&#13;
de mondelinge pachter (denk onder andere aan het ontbreken van voorkeursrecht,&#13;
art. 56a onder d Pw) onder sancties kan lijden.&#13;
De met betrekking tot het quotum voortvloeiende verplichtingen rusten op de&#13;
pachters, en de eventuele omstandigheid dat de desbetreffende grond in een maatschap&#13;
samen met anderen wordt gebruikt en/of het quotum niet ten name van de&#13;
pachter staat, doet daaraan niet af (Hof Arnhem 11 juli 1995 en 8 oktober 1996, Agr.r.&#13;
1997/4897). Het Hof denkt hier aan maten die niet medepachters zijn of die op vordering&#13;
van de pachter als zodanig door de rechter zijn aangemerkt (art. 49a Pw). De&#13;
verpachter kan die maten negeren en hen na het einde van de pachtovereenkomst&#13;
zonodig met een vordering uit onrechtmatige daad (art. 6:162 BW) tot ontruiming&#13;
van het gepachte dwingen. Hij heeft alleen met zijn pachter te maken.&#13;
Het belang van de verpachters bij behoud van het quotum hangt samen met het&#13;
prijsverschil van pachtvrije grond met en zonder quotum, zo luidde het althans in een&#13;
van de eerste arresten (Hof Arnhem 12 december 1988, Agr.r. 1989/4286). Hier wordt&#13;
een eenheid van grond en quotum gesuggereerd; de grond trekt als het ware het quotum&#13;
na. Nu zouden wij zeker met een andere formulering komen. Maar dat had het&#13;
Hof toen al kunnen doen. Het spreekt immers van stoffelijk voordeel en merkt het&#13;
quotum als vermogensrecht aan (Hof Arnhem 5 februari 1990, Agr.r. 1990/4373). Het&#13;
quotum is gewoon veel geld waard en de verpachter heeft dus een belang.&#13;
Vergoeding door verpachter aan pachter&#13;
Het quotum van de voormalige pachter gaat, indien de voormalige verpachter melkproducent&#13;
is, op deze over onder voorwaarde van een naar billijkheid te bepalen geldelijke&#13;
vergoeding. In casu bedroeg deze de helft van de waarde van het quotum bij&#13;
het einde van de pachtovereenkomst (Hof Arnhem 20 maart 1989, Agr.r. 1990/4308&#13;
(Van der Veen/Tammenga)). Van casuïstiek is deze verdeling – het quotum voor de verpachter, de helft van de waarde daarvan voor de pachter – regel geworden (Hof&#13;
Arnhem ongedateerd, Agr.r. 1990/4311; 21 januari 1991, Agr.r. 1991/4483; 22 juni&#13;
1993, Agr.r. 1993/4629).&#13;
De verdeling ‘bij helfte’ is dus telkens door de rechter naar billijkheid bepaald bij&#13;
het ontbreken van overeenstemming tussen partijen over de verdeling van het quotum.&#13;
Een enkele keer sluiten partijen zelf een overeenkomst daaromtrent (zie bijvoorbeeld&#13;
in Hof Arnhem 23 juli 1996, Agr.r. 1997/4886).&#13;
In ons tijdschrift is vrij veel te doen geweest over de factorkostenmethode. Hierbij&#13;
gaat men ervan uit dat de bijdragen van beide partijen tot de waarde van het quotum&#13;
betrekkelijk nauwkeurig berekend kunnen worden. De pachter zou er dan veel beter&#13;
afkomen dan bij een verdeling ‘bij helfte’. Partijen zouden kunnen overeenkomen de&#13;
waarde van het quotum te verdelen naar de factorkosten. Maar het Hof verwerpt stelselmatig&#13;
een beroep van de pachter op deze methode. Vaste rechtspraak is dat in geval&#13;
van pachtbeëindiging, anders dan door vermenging, behoudens bijzondere omstandigheden,&#13;
een redelijke vergoeding voor het quotum is: de helft van de waarde daarvan&#13;
voorzover dit met het pachtobject samenhangt. Het Hof overweegt dat daarbij&#13;
dient te worden bedacht dat de aanspraak op het quotum een vermogensrecht is dat is&#13;
ontstaan door een overheidsmaatregel zonder dat de inspanningen van verpachter en&#13;
pachter waren gericht op de verkrijging van dat recht en zonder dat zij bij het nemen&#13;
van hun beslissingen rekening hebben gehouden met de door de invoering van de&#13;
superheffing ontstane situatie. Daarom dient weging achteraf van factoren achterwege&#13;
te blijven. Bovendien heeft als gevolg van de invoering van de quotumregeling in 1984&#13;
zowel de pachter als de verpachter een vermogensrecht met betrekking tot het toegekende&#13;
quotum verkregen. Hun aandelen in een dergelijk gemeenschappelijk goed zijn&#13;
blijkens art. 3:166 lid 2 BW in beginsel gelijk. Dit uitgangspunt moet wel worden&#13;
gecorrigeerd in het geval van beëindiging van de pachtovereenkomst door vermenging&#13;
(Hof Arnhem 24 september 1996, Agr.r. 1997/4896). Ik maak hier nog enkele opmerkingen.&#13;
Partijen hebben inderdaad niet vooraf geweten dat de omvang van de melkproductie&#13;
op het gepachte in 1983 de omvang van een productierecht zou gaan bepalen.&#13;
De verpachter heeft vooraf wel een belang bij de beheerscapaciteiten van zijn&#13;
pachter gehad, maar nooit een belang bij diens productiecapaciteiten. De pachter&#13;
heeft, gegeven zijn leeftijd, karakter, omstandigheden en bekwaamheid, als ondernemer&#13;
gehandeld. De omvang van het later uit de Brusselse hemel gevallen quotum&#13;
heeft dus niet van de verpachter afgehangen, wel – voor een deel althans – van het&#13;
verpachte. Achteraf blijkt dat de ene verpachter meer geluk heeft gehad dan de andere,&#13;
dat met de grond van de ene meer quotum is gaan samenhangen dan met de grond&#13;
van de andere. Dat leidt nog niet onontkoombaar tot de conclusie dat in beide of dat&#13;
in alle gevallen de waarde van het quotum aan ieder der partijen voor de helft toekomt.&#13;
Dan komt de vraag of er gemeenschap (art. 3:166 lid 1 BW) van quotum is, of&#13;
gezegd kan worden dat het quotum toebehoort aan de pachter en de verpachter gezamenlijk,&#13;
of zij deelgenoten van het quotum zijn. Welnu, zolang de pachtovereenkomst&#13;
voortduurt, behoort het quotum geheel aan de pachter toe en heeft de verpachter&#13;
alleen een belang bij de instandhouding ervan met het oog op later, wanneer&#13;
de pachter het aan hem moet opleveren. Wanneer de pachter dat heeft gedaan,&#13;
behoort het quotum geheel aan de verpachter toe en heeft de pachter recht op een&#13;
vergoeding. Van gemeenschap van het quotum is dus nimmer sprake, dus ook niet&#13;
van aandelen daarin. Een beëindigingsovereenkomst tussen een niet-agrarische verpachter en een pachter,&#13;
krachtens welke laatstgenoemde zowel een vergoeding als het gehele quotum verkrijgt,&#13;
maar waarin geen vergoeding voor dat quotum is bepaald, betekent niet dat de&#13;
verpachter om niet afstand van het recht op vergoeding heeft gedaan. Waar hij geen&#13;
finale kwijting heeft verleend en rechtsverwerking ingevolge uitsluitend tijdsverloop&#13;
zich niet heeft voorgedaan, dient de pachter alsnog de helft van de waarde van het&#13;
quotum dat met voorheen gepachte samenhing, te vergoeden (Hof Arnhem 26 november&#13;
1996, Agr.r. 1998/4906). Men zou kunnen denken dat, waar partijen de ‘bestemming’&#13;
van het quotum hebben geregeld, zij ook gedacht moeten hebben aan de eventuele&#13;
vergoeding daarvoor. Van een eventuele afstand daarvan moet evenwel expliciet&#13;
blijken. Dat is hier niet het geval en dus past het Hof zijn vaste regel daaromtrent toe.&#13;
Voorkeursrecht, vermenging en lagere vergoeding&#13;
Maakt de pachter gebruik van zijn voorkeursrecht, wordt hij vervolgens eigenaar van&#13;
het gepachte, eindigt de pachtovereenkomst daardoor door vermenging en verwerft&#13;
hij tevens het quotum, dan zal hij in beginsel en bijzondere omstandigheden daargelaten,&#13;
niet meer aan de verpachter willen vergoeden dan ten hoogste een vierde van de&#13;
waarde daarvan. Een derde immers zou in zijn plaats zes jaar moeten wachten alvorens&#13;
het land in gebruik te kunnen nemen (art. 43 Pw). Een weigering een dergelijke&#13;
redelijke en billijke vergoeding te betalen kan een tekortkoming van de pachter opleveren.&#13;
De afrekening berust op de maatstaven van redelijkheid en billijkheid (art.&#13;
6:248 lid 2 BW en valt buiten de regeling van art. 19 Beschikking Superheffing 1988&#13;
(Hof Arnhem 20 juli 1992, Agr.r. 1992/4581 (Tromp/Folkertsma)).&#13;
Vergoeding verpachter bij onteigening&#13;
De aanspraken van de verpachter met betrekking tot het quotum vinden hun grondslag&#13;
in de beëindiging van de pachtovereenkomst. Door de onteigening van de grond&#13;
eindigt ook de desbetreffende pachtovereenkomst en dit impliceert dat de aanspraken&#13;
van de verpachter met betrekking tot het eventueel met het verpachte samenhangende&#13;
quotum verloren gaan. Zijn schade is dus een gevolg van de onteigening en hij heeft&#13;
dus in het kader van de onteigening recht op vergoeding daarvan. Hij kan zich alleen&#13;
tot de onteigenaar wenden (Hof Arnhem 22 oktober 1996, Agr.r. 1998/4914).&#13;
Wanprestatie pachter&#13;
Het staat de pachter niet vrij om het met het gepachte samenhangende quotum gedurende&#13;
de looptijd van de pacht geheel of gedeeltelijk te vervreemden (Hof Arnhem&#13;
13 mei 1991, Agr.r. 1992/4568; 2 april 1990, Agr.r. 1990/4378 (Jansen/Bruurs)). Dit&#13;
geldt ook bij een mondelinge of nog niet goedgekeurde schriftelijke pachtovereenkomst&#13;
(Hof Arnhem 23 december 1997, Agr.r. 1999/4961). Als motivering vinden we&#13;
dat de verpachters er belang bij hebben tot het einde van de pachtovereenkomst te&#13;
kunnen blijven beschikken over het quotum dat ten tijde van de wanprestatie geacht&#13;
moet worden met de gepachte grond verband te houden (Hof Arnhem 6 juli 1992,&#13;
Agr.r. 1994/4670).&#13;
De pachter pleegt niet alleen wanprestatie als hij zelf het quotum vervreemdt, maar&#13;
ook als een derde aan wie hij de exploitatie van het gepachte heeft overgedragen dat&#13;
doet, aangezien het voor zijn risico komt dat hij niet de zeggenschap over het quotum&#13;
heeft verkregen of gehouden en geen maatregelen heeft genomen om vervreemding te voorkomen (Hof Arnhem 30 mei 1994 en 17 oktober 1995, Agr.r. 1996/4833). Ook&#13;
de pachter die zijn bedrijf uitoefent samen met derden en het gebruik in het samenwerkingsverband&#13;
inbrengt, behoort dusdanige regelingen te treffen dat hij de volledige&#13;
zeggenschap houdt over het gepachte en de daarmee samenhangende rechten (Hof&#13;
Arnhem 22 november 1994 en 14 januari 1997, Agr.r. 1998/4921). Elders heet het dat&#13;
de uit art. 25 Pw met betrekking tot het quotum voortvloeiende verplichtingen op de&#13;
pachters rusten en dat de eventuele omstandigheid dat zij de desbetreffende grond in&#13;
maatschap samen met anderen gebruiken en/of het quotum niet ten name van de&#13;
pachter(s) staat, daaraan niet afdoet (Hof Arnhem 11 juli 1995 en 8 oktober 1996,&#13;
Agr.r. 1997/4897).&#13;
Uiteraard moet ook een zoon die ingevolge een arrest in de plaats van zijn vader&#13;
als pachter is gesteld, het quotum bij het einde van de pachtovereenkomst ter&#13;
beschikking van de gewezen verpachter doen komen (Hof Arnhem 13 december&#13;
1993, Agr.r. 1994/4705).&#13;
Mocht de verpacht(st)er met de verkoop van het quotum door de pachters instemmen,&#13;
dan wil dat in het geheel niet zeggen dat zij/hij heeft afgezien van haar vermogensaanspraken&#13;
inzake het quotum. In casu is ook geen sprake van rechtsverwerking&#13;
dienaangaande (Hof Arnhem 11 juli 1995 en 8 oktober 1996, Agr.r. 1997/4897).&#13;
Ontbinding en schadevergoeding&#13;
De pachter heeft niet het recht het quotum zonder overleg met de verpachter op een&#13;
derde te doen overgaan. Door zijn gehele quotum te doen overgaan op de koper van&#13;
een deel van zijn grond heeft de pachter in strijd met art. 25 Pw gehandeld. De schadevergoeding&#13;
is vastgesteld op de helft van de huidige waarde van het quotum (Hof&#13;
Arnhem 12 december 1988, Agr.r. 1989/4286; 21 februari 1994, Agr.r. 1994/4703; zie&#13;
ook 20 mei 1997, Agr.r. 1999/4940). Een pachter die zonder toestemming en zelfs&#13;
zonder medeweten van de verpachter het quotum had vervreemd, zag – naast de ontbinding&#13;
van de pachtovereenkomst – zich veroordeeld tot betaling van de helft van de&#13;
waarde van het quotum ten tijde van de verkoop van het quotum, zulks naar evenredigheid&#13;
met de oppervlakte van het litigieuze pachtobject (Hof Arnhem 13 mei 1991,&#13;
Agr.r. 1992/4568, vervolg; 17 april 1989, Agr.r. 1990/4309). De ontbinding is een zeer&#13;
gangbaar gevolg van deze wanprestatie, evenals de op de billijkheid gebaseerde vergoeding&#13;
van de helft van de waarde van het quotum (ook Hof Arnhem 2 april 1990,&#13;
Agr.r. 1990/4378 (Jansen/Bruurs); 15 april 1991, Agr.r. 1991/4509), zoals die blijkt uit&#13;
een publicatie van de Dienst beheer landbouwgronden (Hof Arnhem 17 april 1989,&#13;
Agr.r. 1990/4313), uit gegevens in een notitie van de minister van Landbouw aan de&#13;
voorzitter van de Tweede Kamer (Hof Arnhem 14 mei 1990, Agr.r. 1990/4419 (Bothenius&#13;
Lohman/De Vries)) of afgeleid kan worden van de waarde in de regio ten tijde&#13;
van de wanprestatie. De vergoeding komt dus niet overeen met de werkelijk ontvangen&#13;
prijs (Hof Arnhem 21 december 1992, Agr.r. 1994/4677). Ook een pachter die het&#13;
quotum vervreemdt na de afwijzing van zijn verzoek om verlenging van de pachtovereenkomst,&#13;
ziet zich veroordeeld tot betaling van de helft van de marktwaarde van&#13;
het quotum (Hof Arnhem 3 oktober 1995, Agr.r. 1996/4838). Een pachter die overging&#13;
van melkvee op vleesvee en niet alleen zijn melkveebedrijf met al het vee en het&#13;
gehele tot het bedrijf behorende quotum tezamen met de hem toebehorende grond,&#13;
maar ook gehele met het gepachte samenhangende quotum buiten de verpachter om&#13;
verkocht, pleegde toerekenbaar ernstige wanprestatie, op grond waarvan de pachtovereenkomst met directe ingang moest worden ontbonden. Ook de door hem aan&#13;
de verpachter te vergoeden schade bedroeg 50% van de waarde van het quotum ten&#13;
tijde van de verkoop (Hof Arnhem 27 september 1994, Agr.r. 1995/4737).&#13;
Ook als van verpachterszijde geen ontbinding wordt gevorderd, kan de pachter&#13;
wegens zijn wanprestatie worden veroordeeld tot vergoeding van de helft van de&#13;
waarde van het quotum (Hof Arnhem 6 juni 1992, Agr.r. 1993/4611).&#13;
Te late oplevering en schadevergoeding&#13;
Indien de verpachter, gezien het intussen vaststaande tijdstip van het einde van de&#13;
pachtovereenkomst, vijf jaar lang niet over het quotum heeft kunnen beschikken, is&#13;
de pachter alsnog verplicht het quotum over te dragen en een schadevergoeding te&#13;
betalen, te berekenen op basis van een redelijke leaseprijs (Hof Arnhem 22 november&#13;
1994 en 14 januari 1997, Agr.r. 1998/4921).&#13;
Beëindigingsovereenkomsten en schadevergoeding&#13;
Hebben partijen een beëindigingsovereenkomst gesloten zonder enige regeling met&#13;
betrekking tot het quotum, dan doet dat niet af aan de wanprestatie van de pachter.&#13;
Wel kan de door hem aan de verpachter verschuldigde schadevergoeding op grond&#13;
van de bijzondere omstandigheden van het geval worden bepaald op minder of zelfs&#13;
veel minder dan 50% van de waarde van het quotum ten tijde van de verkoop. In casu&#13;
komt het Hof tot 25% in de omstandigheden dat de verpachter toch wel heeft bijgedragen&#13;
tot het ontstaan van de onduidelijkheid met betrekking tot het quotum, dat hij&#13;
nog maar korte tijd eigenaar is van de litigieuze percelen, dat zijn hoofdberoep buiten&#13;
de landbouw ligt, dat zijn doel was in de context van een ruilverkaveling zijn huiskavel&#13;
te vergroten en dat de pachter onverplicht en zonder daardoor voordeel te trekken&#13;
aan de beëindigingsovereenkomst heeft medegewerkt (Hof Arnhem 21 januari&#13;
1991, Agr.r. 1991/4485 (Meijer/Van der Laan)).&#13;
Na een beëindigingsovereenkomst te hebben gesloten, heeft de pachter het aan de&#13;
Staat over te dragen quotum verleased en aldus wanprestatie gepleegd. De Staat heeft&#13;
echter geen schade geleden (Hof Arnhem, prorogatie, 12 september 1995, Agr.r.&#13;
1996/4837).&#13;
Toch geen wanprestatie&#13;
Van wanprestatie is geen sprake wanneer een pachter met een eigen perceel grond&#13;
melkquotum heeft verkocht, maar het restant meer is dan het deel van het quotum&#13;
dat met het gepachte samenhangt (Hof Arnhem 22 november 1994 en 14 januari&#13;
1997, Agr.r. 1998/4921).&#13;
Soms blijkt de vervreemding door de pachter van het met de gepachte grond&#13;
samenhangende quotum bij enig nader inzien niet als wanprestatie te kunnen worden&#13;
aangemerkt. Zo is er het geval van een reeks eenjarige, door de grondkamer goedgekeurde&#13;
pachtovereenkomsten tussen dezelfde partijen en ten aanzien van dezelfde&#13;
percelen, daterende van vóór 1983. Nu de aanspraak op schadevergoeding terug te&#13;
voeren is op de verplichting tot oplevering van het quotum aan het einde van de&#13;
pachtovereenkomst, maar de overgang van het quotum in een geval als het onderhavige&#13;
niet is toegelaten (art. 23 Beschikking Superheffing 1993 en latere regelingen), kan&#13;
een daaruit af te leiden verplichting tot schadevergoeding niet worden aangenomen&#13;
(Hof Arnhem 28 maart 1995, Agr.r. 1996/4805). Ongerechtvaardigde verrijking&#13;
De ex-pachter die zijn quotum van het moment af dat hij het aan de verpachter moest&#13;
opleveren, een jaar lang aan een derde heeft verhuurd, heeft zich daardoor ongerechtvaardigd&#13;
verrijkt. De ex-verpachter heeft het quotum dat jaar niet kunnen benutten.&#13;
Tussen de verrijking van de een en het nadeel van de ander bestaat rechtstreeks verband.&#13;
Voor de berekening van de verrijking is uitsluitend van belang welke opbrengst&#13;
de ex-pachter werkelijk van de verhuur heeft genoten (Hof Arnhem 2 april 1996,&#13;
Agr.r. 1997/4860).&#13;
Het is niet in strijd met de redelijkheid en billijkheid wanneer de pachter in overeenstemming&#13;
met het resultaat van zijn onderhandelingen met de onteigenaar het&#13;
quotum meeneemt naar zijn nieuwe bedrijf. Evenmin heeft hij zich ongerechtvaardigd&#13;
verrijkt nu, zo al sprake is van verrijking, deze niet ten koste van de verpachter is&#13;
gegaan (Hof Arnhem 22 oktober 1996, Agr.r. 1998/4914).&#13;
Wanneer ingevolge de melkquotumregelgeving bij het einde van de pachtovereenkomst&#13;
overgang van het quotum op de verpachter niet is toegelaten, heeft de pachter&#13;
die tot vervreemding daarvan is overgegaan, zich niet ongerechtvaardigd verrijkt&#13;
(Hof Arnhem 28 maart 1995, Agr.r. 1996/4805).&#13;
Verjaring vordering en rechtsverwerking&#13;
De verjaring van de vordering van de verpachter tot schadevergoeding terzake van de&#13;
verkoop van melkquotum door de pachter voltrekt zich door verloop van vijf jaar na&#13;
de aanvang van de dag waarop zij opeisbaar is geworden. Zijn eventuele onbekendheid&#13;
met het feit dat met de verpachte grond quotum samenhing, doet daaraan niet af,&#13;
omdat die bekendheid niet is vereist voor het gaan lopen van de verjaringstermijn.&#13;
Ook heeft hij geen recht meer op vervangende schadevergoeding (Hof Arnhem&#13;
6 augustus 1996 en 24 juni 1997, Agr.r. 1998/4933).&#13;
De pachter moet niet al te voorbarig willen concluderen dat rechtsverwerking zich&#13;
heeft voorgedaan. Zeker is dat niet het geval waar de verpachter niet direct bij het&#13;
einde van de zesjarige duur zijn aanspraken op het quotum al geldend maakte, maar&#13;
daarmee gewacht heeft tot het einde van de pachtverhouding, te meer waar de pachter&#13;
uit een drietal brieven van verpachter duidelijk moet zijn geworden dat deze geen&#13;
afstand van zijn aanspraken met betrekking tot het quotum wenste te doen (Hof&#13;
Arnhem 25 februari 1997, Agr.r. 1998/4920).&#13;
Oppervlakte&#13;
Een redelijke en billijke afwikkeling van de pachtovereenkomst en van de aanspraken&#13;
op het met het verpachte samenhangende quotum brengt mee dat dat quotum aan de&#13;
voormalige verpachter wordt overgedragen op basis van de door de voormalige pachters&#13;
ten behoeve van de melkproductie gebruikte oppervlakte (Hof Arnhem 5 februari&#13;
1990, Agr.r. 1990/4373). De grond heet in een ander arrest – weinig onderscheidend&#13;
– een factor voor de vaststelling van het gedeelte van het quotum dat bij overgang&#13;
van het bedrijf kan worden verstrekt (Hof Arnhem 2 april 1990, Agr.r.&#13;
1990/4378 (Jansen/Bruurs)).&#13;
Gebruikte de pachter bij de invoering van de melkquotering de grond in het kader&#13;
van zijn bedrijf, dan impliceert dit dat de toen aan hem toegekende heffingvrije hoeveelheid&#13;
melk mede met deze grond samenhing (Hof Arnhem 10 december 1990,&#13;
Agr.r. 1991/4478). Land wordt verpacht om in het kader van het bedrijf van de pachter te worden geëxploiteerd. Het aan hem toegekende quotum hangt dus samen met&#13;
dat land (Hof Arnhem 14 mei 1990, Agr.r. 1990/4419 (Bothenius Lohman/De Vries)).&#13;
Wordt het bedrijf geheel als melkbedrijf geëxploiteerd, dan hangt het quotum met de&#13;
gehele oppervlakte samen (Hof Arnhem 21 februari 1994, Agr.r. 1994/4703). Is het&#13;
gepachte een deel van het door de pachter geëxploiteerde, dan hangt het quotum naar&#13;
evenredigheid samen met grond in geschil (Hof Arnhem 28 oktober 1991, Agr.r.&#13;
1992/4580).&#13;
Hangt de aan de pachter toegekende heffingvrije hoeveelheid melk mede samen&#13;
met het gepachte, de eigendomsovergang van de desbetreffende grond brengt daarin&#13;
geen verandering (Hof Arnhem 21 januari 1991, Agr.r. 1991/4485 (Meijer/Van der&#13;
Laan)).&#13;
Is door de uitbreiding van het areaal na 1983 het quotum als het ware verdund, dan&#13;
zou de pachter met deze uitbreiding de bedoeling kunnen hebben gehad het quotum&#13;
ten nadele van de verpachter te verminderen. In casu is daarvan echter niets gebleken&#13;
en moet naar redelijkheid en billijkheid met het uiteindelijke areaal van de pachter&#13;
rekening worden gehouden (Hof Arnhem 5 februari 1990, Agr.r. 1990/4373).&#13;
Wel kunnen bijzondere omstandigheden meebrengen dat minder quotum dan naar&#13;
evenredigheid met de oppervlakte samenhangt, zoals in casu waar het gepachte voor&#13;
een groot gedeelte uit dijklichaam bestaat, de ligging daardoor ongunstig is voor de&#13;
exploitatie en de grasgroei ernstig achterblijft in droge perioden. Slechts 25% van hetgeen&#13;
naar evenredigheid van de oppervlakte zou gelden, kan aan de grond worden&#13;
toegerekend (Hof Arnhem 25 februari 1997, Agr.r. 1998/4920).&#13;
Wordt de pachtovereenkomst wegens de vervreemding van het quotum door de&#13;
pachter door de rechter ontbonden, dan wordt de schade van de verpachter bepaald&#13;
op de helft van de waarde van het quotum ten tijde van de verkoop daarvan, zulks&#13;
naar evenredigheid met de oppervlakte van het litigieuze pachtobject (Hof Arnhem&#13;
13 mei 1991, Agr.r. 1992/4568).&#13;
Dienstbaarheid grond aan melkveehouderij&#13;
Als met bepaald land samenhangend quotum kan in beginsel alleen worden&#13;
beschouwd quotum dat is verkregen dankzij de melkproductie in 1983 met behulp&#13;
van aan die productie dienstbaar land (Hof Arnhem 13 juni 1995, Agr.r. 1996/4824;&#13;
12 juli 1993, Agr.r. 1994/4688; 13 juni 1995, Agr.r. 1996/4825; 23 mei 1995 en 14 mei&#13;
1996, Agr.r. 1997/4871; 6 februari 1996, Agr.r. 1997/4880). Het gaat om grond die in&#13;
dat jaar – direct of indirect – dienstbaar was aan de melkproductie. Daarbij is niet van&#13;
belang dat op die grond wellicht nooit melkvee doch alleen schapen en jongvee zijn&#13;
geweid. In casu is de huidige pachter de vorige pachters zonder enige beperking en&#13;
met opneming van het gehele quotum opgevolgd en heeft de verpachter niet in enigerlei&#13;
mate afstand van zijn aanspraken gedaan (Hof Arnhem 25 februari 1997, Agr.r.&#13;
1998/4920). Het quotum is naar evenredigheid met die grond gaan samenhangen&#13;
(Hof Arnhem 20 mei 1997, Agr.r. 1999/4940; 23 december 1997, Agr.r. 1999/4961; zie&#13;
ook 27 september 1994, Agr.r. 1995/4737). Hieraan doet niet af dat de ten aanzien van&#13;
de grond bestaande pachtovereenkomst toen nog niet schriftelijk was vastgelegd (Hof&#13;
Arnhem 23 december 1997, Agr.r. 1999/4961).&#13;
Ook bouwland kan voornamelijk dienstbaar zijn aan de veehouderij. Het destijds&#13;
aan de pachter toegekende quotum hangt derhalve mede met dit bouwland samen, zij&#13;
het niet geheel naar evenredigheid, omdat dit land ook wordt gebruikt ten behoeve van mestvee (Hof Arnhem 15 april 1991, Agr.r. 1991/4509). Teelt de pachter maïs&#13;
voor zijn vee op een derde gedeelte van zijn areaal bouwland, dan is dat dus dienstbaar&#13;
aan de melkproductie (Hof Arnhem 26 juli 1993, Agr.r. 1994/4690). Ook land op&#13;
afstand, waarop geen melkvee loopt, kan dienstbaar zijn aan de veehouderij, in casu&#13;
door aanwas van melkvee en voederwinning (Hof Arnhem 13 december 1993, Agr.r.&#13;
1994/4705). De samenhang is er niet als het bouwland is gebruikt voor de teelt van&#13;
akkerbouwproducten die als veevoeder aan derden zijn verkocht, terwijl het ruwvoeder&#13;
voor het eigen vee op andere wijze door pachter is betrokken, bijvoorbeeld van&#13;
eigen land (Hof Arnhem 6 februari 1996, Agr.r. 1997/4880).&#13;
Heeft grond die pachter heeft laten liggen, bijgedragen tot de toekenning van quotum&#13;
aan zijn rechtsvoorgangers, dan hangt met die grond ook thans melkquotum&#13;
samen (Hof Arnhem 31 oktober 1995, Agr.r. 1996/4832).&#13;
Bij de berekening van de omvang van het met het gepachte samenhangende quotum&#13;
gaat het er telkens om of een agrarisch gebruik van bepaald land in 1983 feitelijk&#13;
heeft bijgedragen aan de melkproductie van de ex-pachter, waarvoor hem in 1984 een&#13;
eerste quotum is toegekend. Veelal zijn diverse percelen in gebruik geweest bij de expachter.&#13;
Een gedeelte dat deze indertijd aan een ander in gebruik heeft afgestaan, heeft&#13;
aan die productie niet bijgedragen (Hof Arnhem 4 april 1995, Agr.r. 1996/4814).&#13;
Geen latere verdikking of verdunning quotum&#13;
Een latere verkrijging van land door een pachter zal er in redelijkheid niet toe kunnen&#13;
leiden dat het hem op 1 april 1984 toegekende quotum alsnog ook met dat later verkregen&#13;
land gaat samenhangen met als gevolg dat het quotum als het ware wordt verdund&#13;
ten nadele van de verpachter. Dit uitgangspunt kan in de bijzondere omstandigheden&#13;
van het geval tot in redelijkheid niet aanvaardbare gevolgen leiden (Hof Arnhem&#13;
13 juni 1995, Agr.r. 1996/4825).&#13;
Evenzo gaat in beginsel met land dat zonder quotum is verpacht, geen al eerder&#13;
aan de pachter toegekend quotum samenhangen. Er doet zich dus geen latere verdikking&#13;
of verdunning daarvan voor. Ook hier overweegt het Hof dat de toepassing van&#13;
dit uitgangspunt in verband met bijzondere omstandigheden voor een van de partijen&#13;
kan leiden tot in redelijkheid niet aanvaardbare gevolgen, welke alsdan tot een andere&#13;
conclusie aanleiding zouden kunnen geven (Hof Arnhem 23 mei 1995 en 14 mei 1996,&#13;
Agr.r. 1997/4871).&#13;
Informatie&#13;
De pachter moet de gegevens verstrekken die nodig zijn om de schadevergoeding van&#13;
de verpachter te berekenen (Hof Arnhem 30 mei 1994, 17 oktober 1995, Agr.r.&#13;
1996/4833). In een ander arrest worden daarbij genoemd de boekhoudoverzichten&#13;
over drie achtereenvolgende jaren, de meitellingsformulieren over vier achtereenvolgende&#13;
jaren en de officiële ten name van de pachter staande melk- en melkproductierechten&#13;
over drie jaren (Hof Arnhem 23 mei 1995, Agr.r. 1997/4971). Zeker wanneer&#13;
de pachtovereenkomst op korte termijn zal eindigen, bestaat er op de voet van art. 25&#13;
lid 1 Pw grond de vordering van de verpachter op de pachter tot overlegging van&#13;
opgaven die betrekking hebben op zijn quotum, toe te wijzen (Hof Arnhem 26 september&#13;
Agr.r. 1996/4843).&#13;
Helaas schiet de door de pachter verstrekte informatie nogal eens tekort. Een&#13;
pachter die bij een arrest van het Hof was veroordeeld, met dwangsom, om aan de verpachter dusdanige stukken over te leggen dat deze daaruit kon afleiden hoeveel&#13;
quotum met de pachtgrond samenhing, had alleen het melkquotumoverzicht van de&#13;
Centrale Organisatie Superheffing (COS, zie art. 9 Regeling superheffing 1993) overgelegd.&#13;
Voor het geven van verder inzicht zijn de meitellingen van 1983 en van enkele&#13;
jaren daarna van belang. Aan de hand van deze meitellingen kon echter niet met voldoende&#13;
zekerheid worden afgeleid hoeveel land in 1983 dienstbaar was aan de melkproductie&#13;
van de pachter. Het Hof achtte het aannemelijk dat de pachter niet beschikte&#13;
over stukken – afgezien van het melkquotumoverzicht – waaruit verpachter kon&#13;
afleiden hoeveel quotum met de pachtgrond samenhing en hief de dwangsom daarom&#13;
op (Hof Arnhem 23 december 1997 en 1 december 1998, Pr april 1999/10). Aldus is&#13;
de verpachter lelijk gedupeerd. Ik wil daarom verwijzen naar het Suikersysteem&#13;
(inmiddels 1996) dat als uitgangspunt kent dat de vraag of de teler voor eigen rekening&#13;
en risico suikerbieten heeft geteeld op gronden die duurzaam tot het bedrijf&#13;
behoorden, moet kunnen worden beantwoord aan de hand van de landbouwtellingen.&#13;
De gezaghebbende arbitragecommissie Suikersysteem (Snijders c.s.) overweegt&#13;
in haar vonnis (28 augustus 1998, Agr.r. 1999/4956) dat met het ontbreken van de&#13;
bedoelde gegevens slechts genoegen genomen kan worden indien bijzondere omstandigheden&#13;
dit rechtvaardigen en op andere wijze wordt aangetoond dat de bedoelde&#13;
vraag bevestigend dient te worden beantwoord. Iets dergelijks moet ook gelden voor&#13;
de meitellingsgegevens van de pachter-melkveehouder. Dat betekent dat, indien de&#13;
pachter zich al op bijzondere omstandigheden kan beroepen, hij op andere wijze zou&#13;
moeten aantonen hoe veel land indertijd dienstbaar was aan zijn melkproductie. En,&#13;
voeg ik hier aan toe, zou hij ook daarin niet slagen, dan zou de verpachter op zijn&#13;
beurt behoudens tegenbewijs mogen uitgaan van een situatie die zo veel mogelijk in&#13;
zijn voordeel is.</content><legacyfootnotes/><footnotes><footnote/></footnotes><auteurs>mr. D.L. Rodrigues Lopes</auteurs><published>1999-11-01 00:00:00</published><modified>1997-10-28 00:00:00</modified><editiondate>1999-11-01</editiondate><htmlpath>https://denhollander.info/artikel/5735</htmlpath></article>
</articles></edition>