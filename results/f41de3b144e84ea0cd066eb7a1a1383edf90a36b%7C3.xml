<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>4672</id><udhid>UDH:TvAR/4672</udhid><titel>Bosboom-Van Loon / Van Schie (TvAR 2002/5112)</titel><searchwords><searchword>TvAR 7/8/2002</searchword><searchword>TvAR 2002/5112</searchword><searchword>UDH:TvAR/4672</searchword></searchwords><attachments><attachment><name>2002_nr 78_Rechtspraak_5112.pdf</name><extention>pdf</extention><url>https://denhollander.info/download/4617/ci</url></attachment></attachments><inleiding>[Pachtwet art. 49a]&#13;
&#13;
Ervaring van voorgestelde medepachter is&#13;
weliswaar niet groot, maar voldoende.&#13;
Daarbij wordt mede acht geslagen op de&#13;
aard van de vordering, die zou meebrengen&#13;
dat hij de eerste jaren naast zijn vader in het&#13;
bedrijf enige ervaring kan opdoen. Pachter&#13;
moet nodige informatie verschaffen, maar&#13;
stelplicht en bewijslast over onvoldoende&#13;
ervaring liggen in beginsel bij verpachter.&#13;
Twijfels onvoldoende geconcretiseerd.&#13;
Geen reden tot twijfel aan ernst van voornemen&#13;
voorgestelde medepachter om te&#13;
verhuizen. Evenmin aanleiding te veronderstellen&#13;
dat vordering enkel dient tot voortzetting&#13;
van gebruik door huidige pachter na&#13;
diens 65ste. Vordering naar billijkheid&#13;
toegewezen.</inleiding><content>ARREST IN DE ZAAK VAN:&#13;
Elisabeth Johanna Bosboom-Van Loon,&#13;
wonende te Naarden,&#13;
appellante in principaal beroep,&#13;
geïntimeerde in incidenteel beroep,&#13;
procureur: mr J.M.J. Huver,&#13;
tegen&#13;
Godefridus Augustinus van Schie, wonende te&#13;
Nieuw Vennep, gemeente Haarlemmermeer,&#13;
geïntimeerde in principaal beroep,&#13;
appellant in incidenteel beroep,&#13;
procureur: mr J.M. Bosnak.&#13;
1 De procedure in eerste aanleg&#13;
De pachtkamer van het kantongerecht te&#13;
Haarlem heeft op 9 april en 9 juli 1999 tussen&#13;
partijen – verder te noemen: de verpachtster&#13;
en de pachter – vonnissen gewezen. In deze&#13;
vonnissen is een comparitie ter plekke van het&#13;
gepachte gelast respectievelijk is de zoon van&#13;
de pachter, Antonius Godefridus van Schie,&#13;
aangemerkt als medepachter in de tussen partijen&#13;
bestaande pachtovereenkomst met compensatie&#13;
van de kosten van het geding aldus,&#13;
dat iedere partij de eigen kosten draagt. Het&#13;
vonnis van 9 juli 1999 is in afschrift aan dit&#13;
arrest gehecht. Voor de motivering van de&#13;
beslissing wordt daarnaar verwezen.&#13;
2 Het geding in hoger beroep&#13;
2.1 Bij exploot van 30 juli 1999 is de verpachtster&#13;
in hoger beroep gekomen van beide vonnissen&#13;
met dagvaarding van de pachter voor&#13;
dit hof.&#13;
2.2 De verpachtster heeft bij memorie van&#13;
grieven tegen het vonnis van 9 juli 1999 twee&#13;
grieven aangevoerd en toegelicht alsmede&#13;
bewijs aangeboden met conclusie dat het hof&#13;
(kennelijk alleen) dat vonnis zal vernietigen en&#13;
opnieuw rechtdoende alsnog de vordering van&#13;
de pachter volledig zal afwijzen met veroordeling&#13;
van de pachter in de kosten van beide&#13;
instanties.&#13;
2.3 De pachter heeft bij memorie van antwoord&#13;
verweer gevoerd, een productie overgelegd,&#13;
en – onder aanvoering van één grief&#13;
tegen het vonnis van 9 juli 1999 – incidenteel&#13;
beroep ingesteld en geconcludeerd dat het hof&#13;
het vonnis met uitzondering van de compensatie&#13;
van de proceskosten zal bekrachtigen en&#13;
de verpachtster zal veroordelen in de kosten&#13;
van deze procedure in beide instanties.&#13;
2.4 De verpachtster heeft bij memorie van&#13;
antwoord in het incident verweer gevoerd in&#13;
incidenteel beroep met conclusie dat het hof&#13;
het vonnis wat betreft de compensatie van&#13;
kosten zal bekrachtigen met veroordeling van&#13;
de pachter in de kosten van het incidenteel&#13;
beroep.&#13;
2.5 De pachter heeft bij akte nog een stuk in&#13;
het geding gebracht.&#13;
2.6 Vervolgens hebben partijen hun zaak ter&#13;
zitting van dit hof van 22 mei 2000 doen&#13;
bepleiten, de verpachtster door mr P.J.L.J.&#13;
Duijsens, advocaat te ’s-Gravenhage, en de&#13;
pachter door mr D.M.H.M. van Dijk, advocaat&#13;
te Arnhem, beiden mede aan de hand van&#13;
pleitnotities en onder het in het geding brengen&#13;
van tevoren toegezonden nadere producties.&#13;
Voorts heeft het hof met instemming van&#13;
beide partijen de voorgestelde medepachter&#13;
gehoord en van hem inlichtingen verkregen.&#13;
2.7 Ten slotte hebben partijen de stukken aan&#13;
het hof overgelegd voor het wijzen van arrest.&#13;
3 De grieven&#13;
De grieven in principaal beroep zijn gericht&#13;
tegen de vierde, vijfde, zesde en zevende alinea’s&#13;
van hetgeen de pachtkamer van het kantongerecht&#13;
in haar vonnis van 9 juli 2000&#13;
onder “Beoordeling van het geschil” heeft&#13;
overwogen.&#13;
De grief in incidenteel beroep luidt, dat de&#13;
pachtkamer van het kantongerecht ten onrechte&#13;
de proceskosten heeft gecompenseerd.&#13;
4 De ontvankelijkheid van het hoger&#13;
beroep&#13;
Nu de verpachtster tegen het vonnis van&#13;
9 april 1999 geen grieven heeft gericht, zal zij&#13;
in haar hoger beroep van dat vonnis niet-ontvankelijk&#13;
worden verklaard.&#13;
5 De vaststaande feiten&#13;
5.1 Tussen partijen staat – voor zover hier van&#13;
belang – op grond van hetgeen enerzijds is&#13;
gesteld en anderzijds niet of onvoldoende is&#13;
betwist, het navolgende vast.&#13;
5.2 De pachter pacht sinds 1964 van de verpachtster&#13;
een hoeve te Nieuw Vennep, thans&#13;
groot 21.22.40 ha. Na verlenging bij beschikking&#13;
van de pachtkamer van het kantongerecht&#13;
te Haarlem van 9 juli 1999 loopt de&#13;
pacht tot 15 november 2003 voor het land en&#13;
tot 30 april 2004 voor de gebouwen.&#13;
5.3 De pachter zal op 28 september 2003 de&#13;
65-jarige leeftijd bereiken. Hij heeft enige&#13;
jaren geleden de melkveehouderij gestaakt en&#13;
oefent thans een akkerbouwbedrijf uit. Hij&#13;
verleast het nog aanwezige melkquotum.&#13;
6 Beoordeling van het geschil in&#13;
hoger beroep&#13;
6.1 Het onderhavige geding betreft de vraag&#13;
of Antonius Godefridus van Schie, zoon van&#13;
de pachter, als medepachter dient te worden&#13;
aangemerkt. De grieven stellen diens geschiktheid&#13;
daarvoor in volle omvang aan de orde.&#13;
6.2 Ter zitting is door de voorgestelde medepachter&#13;
onder meer het volgende verklaard:&#13;
– hij is 31 jaar oud, is gehuwd en heeft één&#13;
kind;&#13;
– hij heeft de middelbare technische school&#13;
doorlopen, heeft vervolgens in een garage&#13;
gewerkt, heeft daarna een lerarenopleiding&#13;
gevolgd – onder andere met de bedoeling in&#13;
de toekomst zijn werkzaamheden in het&#13;
onderwijs te kunnen combineren met werk op&#13;
het ouderlijk bedrijf – en werkt thans voltijds&#13;
in het technisch beroepsonderwijs te Rozenburg,&#13;
Spijkenisse en Rotterdam;&#13;
– hij volgt een avondopleiding middelbare&#13;
agrarische school – gericht op zelfstandig&#13;
ondernemerschap – aan het Groen College te&#13;
Goes, welke opleiding inmiddels op één&#13;
onderdeel na is afgerond;&#13;
– hij heeft steeds meegeholpen op de ouderlijke&#13;
boerderij, is daar in de jaren 1993, 1994 en&#13;
1995 gedurende één dag per week in loondienst&#13;
werkzaam geweest, heeft daar alle&#13;
voorkomende werkzaamheden verricht en&#13;
werkt daar sedertdien – samen met zijn vrouw&#13;
– in de weekeinden en vakantie, o.a. in sierteelten;&#13;
– zijn echtgenote werkt niet en is bereid en in&#13;
staat in het bedrijf mee te werken en onder&#13;
andere de financieel-administratieve kant te&#13;
verzorgen;&#13;
– hij woont thans te Hellevoetsluis, maar zal –&#13;
indien de onderhavige procedure in voor hun&#13;
gunstige zin afloopt – verhuizen naar de tot&#13;
het gepachte behorende woning; zijn ouders&#13;
zullen dan hun intrek nemen in de hun in&#13;
eigendom toebehorende woning naast het&#13;
gepachte die tot voor kort door zijn grootmoeder&#13;
werd bewoond;&#13;
– hij is voornemens de omvang van zijn baan&#13;
in het onderwijs te verminderen, aanvankelijk&#13;
tot 3 of 4 dagen per week en uiteindelijk –&#13;
indien de resultaten van het akkerbouwbedrijf&#13;
dat mogelijk maken – wellicht tot één dag per&#13;
week, indien mogelijk op een plaats dichter in&#13;
de nabijheid van de hoeve in geschil (waartoe&#13;
wel mogelijkheden zijn);&#13;
– hij wil zich op het gepachte geheel toeleggen&#13;
op de akkerbouw en daarbij het aandeel van&#13;
de intensieve teelten (zoals sierheesters, kronkelhazelaars&#13;
en pompoenen) uitbreiden.&#13;
6.3 Het hof heeft kennis genomen van de&#13;
overgelegde stukken betrekking hebbend op&#13;
de door de voorgestelde medepachter gevolgde&#13;
agrarische opleiding. Die opleiding is nagenoeg&#13;
afgerond. Uit de stukken blijkt, dat die&#13;
opleiding is gericht op de exploitatie van het&#13;
gepachte als akkerbouwbedrijf. Het hof acht&#13;
die opleiding daartoe ook voldoende. Daaraan&#13;
doet niet af, dat deze opleiding in een betrekkelijk&#13;
recent verleden is aangevangen.&#13;
6.4 Gelet op datgene wat de voorgestelde&#13;
medepachter heeft verklaard omtrent diens&#13;
activiteiten op het ouderlijk bedrijf in de afgelopen&#13;
jaren – op hoofdpunten gestaafd door&#13;
in eerste aanleg overgelegde stukken daaromtrent&#13;
(pensioenopgaven, boekhoudinggegevens&#13;
e.d.) – is het hof van oordeel, dat er&#13;
onvoldoende aanleiding is voor het oordeel,&#13;
dat een gebrek aan ervaring aan diens aanmerking&#13;
als medepachter in de weg staat. Die&#13;
ervaring is weliswaar niet groot, maar voldoende.&#13;
Aannemelijk is in ieder geval, dat een&#13;
grotere ervaring in de akkerbouw op dit&#13;
bedrijf niet kon worden opgedaan, gelet op de&#13;
gezinssamenstelling van de voorgestelde pachter&#13;
en de mogelijkheden van het bedrijf. Niet&#13;
van doorslaggevend belang is dat de voorgestelde&#13;
medepachter een volledige dienstbetrekking&#13;
buiten de landbouw heeft. Het hof&#13;
slaat bij het oordeel over de ervaring van de&#13;
voorgestelde medepachter mede acht op de&#13;
aard van de ingestelde vordering, die zou&#13;
meebrengen dat hij de eerste jaren naast zijn&#13;
vader het bedrijf kan exploiteren en aldus nog&#13;
enige ervaring kan opdoen.&#13;
6.5 Hetgeen de voorgestelde medepachter bij&#13;
zijn persoonlijke verschijning voor dit hof&#13;
heeft verklaard geeft evenmin aanleiding tot&#13;
de veronderstelling, dat hij onvoldoende&#13;
waarborgen voor een behoorlijke bedrijfsvoering&#13;
zou bieden. Hij heeft bovendien in eerste&#13;
aanleg een bedrijfsplan overgelegd waaruit&#13;
kan blijken dat hij duidelijke plannen met het&#13;
onderhavige object heeft. Voorshands wijst&#13;
niets erop, dat de voorgestelde medepachter&#13;
de voor de voorgenomen bedrijfsvoering vereiste&#13;
bekwaamheden niet zou bezitten. Het&#13;
hof tekent hierbij aan, dat de wettelijke systematiek&#13;
niet meebrengt, dat de vordering eerst&#13;
wordt toegewezen indien voldoende aannemelijk&#13;
is gemaakt dat de voorgestelde (mede)-&#13;
pachter de vereiste waarborgen biedt, maar&#13;
dat de vordering wordt afgewezen indien aannemelijk&#13;
is dat die voorgestelde (mede)pachter&#13;
die waarborgen niet biedt. Uiteraard moet&#13;
de pachter de nodige informatie verschaffen&#13;
– hetgeen hier naar het oordeel van het hof&#13;
ook is geschied –, maar niet is vereist dat hij&#13;
doet blijken dat “duidelijk sprake is van een&#13;
duidelijke geschiktheid van de voorgestelde&#13;
medepachter om de pachtovereenkomst te zijner&#13;
tijd over te nemen”, zoals in de memorie&#13;
van grieven (blz. 3) wordt gesuggereerd. In&#13;
een geval als het onderhavige liggen de stelplicht&#13;
en bewijslast in beginsel bij de verpachter.&#13;
In het licht van het door de pachter gestelde&#13;
en verklaarde zijn de twijfels van de verpachtster&#13;
onvoldoende geconcretiseerd.&#13;
6.6 Het feit dat de voorgestelde medepachter&#13;
thans op afstand woont brengt nog niet mee,&#13;
dat hij naar billijkheid niet in aanmerking zou&#13;
komen om medepachter te worden. Hij heeft&#13;
gesteld naar het gepachte te zullen verhuizen,&#13;
doch daarvoor eerst de resultaten van deze&#13;
procedure te willen afwachten. Het hof ziet&#13;
geen aanleiding aan de ernst van zijn voornemen&#13;
te twijfelen. Mede gelet op het feit dat de&#13;
voorgestelde medepachter een eigen huis heeft&#13;
te Hellevoetsluis, in de nabijheid van zijn huidige&#13;
werkkring, is het hof van oordeel dat niet&#13;
van hem kan worden gevergd naar het&#13;
gepachte te verhuizen alvorens zekerheid over&#13;
de onderhavige vordering is verkregen.&#13;
6.7 De verpachtster heeft aangegeven van&#13;
mening te zijn dat de vordering tot medepacht&#13;
enkel is ingegeven door de wens, het gebruik&#13;
van de grond door de huidige pachter te doen&#13;
voortduren na diens 65ste. Hetgeen de pachter&#13;
en de voorgestelde medepachter hebben&#13;
gesteld en verklaard geeft tot dit vermoeden&#13;
echter geen aanleiding, ook niet indien ervan&#13;
wordt uitgegaan dat de wens tot het betrekken&#13;
van de voorgestelde medepachter bij de&#13;
exploitatie eerst relatief laat is opgekomen. De&#13;
afbouw van het melkveebedrijf ten gunst van&#13;
de akkerbouw, de door de voorgestelde medepachter&#13;
gevolgde opleiding en het ter hand&#13;
nemen van nieuwe teelten zijn integendeel&#13;
juist goed verenigbaar met een toenemende&#13;
invloed van de voorgestelde medepachter op&#13;
de bedrijfsvoering. Van voldoende concrete&#13;
omstandigheden die wijzen in de richting van&#13;
het door de verpachtster gesuggereerde is&#13;
geen sprake.&#13;
6.8 Voor zover de verpachtster vreest dat de&#13;
plannen van de voorgestelde medepachter&#13;
ertoe zullen leiden dat op grotere schaal dan&#13;
op grond van het pachtcontract toelaatbaar&#13;
grasland in bouwland heeft omgezet, is dit een&#13;
kwestie die te zijner tijd in een andere procedure&#13;
aan de orde kan komen. Voorshands is er&#13;
geen enkele concrete aanleiding te veronderstellen&#13;
dat de voorgestelde medepachter zijn&#13;
verplichtingen uit het pachtcontract niet zal&#13;
nakomen.&#13;
6.9 De verpachtster heeft gesteld dat zij het&#13;
gepachte optimaal wil laten gebruiken “door&#13;
een jonge agrariër en niet door de zoon van&#13;
Van Schie”. Ter gelegenheid van de pleidooien&#13;
voor dit hof is gebleken dat de verpachtster&#13;
(nog) niet een bepaalde nieuwe gebruiker op&#13;
het oog heeft. Al het eerder overwogene mede&#13;
in aanmerking genomen is het hof van oordeel,&#13;
dat enerzijds onvoldoende is gebleken&#13;
van een gegronde reden voor de verpachtster&#13;
om de voorgestelde medepachter niet als&#13;
(mede-)exploitant van het verpachte aanvaardbaar&#13;
te achten, terwijl anderzijds de pachter&#13;
een duidelijk belang heeft bij aanwijzing van&#13;
zijn zoon als medepachter, mede ter voortzetting&#13;
van het bedrijf na zijn 65ste. Het hof is&#13;
dan ook met de pachtkamer van het kantongerecht&#13;
van oordeel, dat de vordering tot aanwijzing&#13;
van A.F. van Schie als medepachter&#13;
naar billijkheid dient te worden toegewezen.&#13;
6.10 Het bovenstaande brengt mee, dat beide&#13;
grieven in principaal beroep tevergeefs zijn&#13;
opgeworpen. De grief in incidenteel beroep is&#13;
echter gegrond. Naar het oordeel van het hof&#13;
rechtvaardigt de uitslag van de procedure dat&#13;
de verpachtster in de kosten van de eerste aanleg&#13;
wordt veroordeeld. Het vonnis van 9 juli&#13;
1999 zal dan ook worden bekrachtigd behoudens&#13;
wat betreft de compensatie van proceskosten.&#13;
Die kosten zullen alsnog ten laste van&#13;
de verpachtster worden gebracht. Zij zal ook&#13;
worden veroordeeld in de kosten van het&#13;
hoger beroep. Daarbij zal het incidenteel&#13;
beroep gelet op zijn geringe omvang niet&#13;
afzonderlijk worden gewaardeerd.&#13;
7 De beslissing&#13;
Het hof, rechtdoende in hoger beroep,&#13;
verklaart de verpachtster niet-ontvankelijk in&#13;
haar hoger beroep van het vonnis van de&#13;
pachtkamer van het kantongerecht te Haarlem&#13;
van 9 april 1999;&#13;
bekrachtigt het vonnis van die pachtkamer&#13;
van 9 juli 1999, behoudens voor zover daarin&#13;
is geoordeeld dat tussen partijen de proceskosten&#13;
worden gecompenseerd aldus, dat&#13;
iedere partij de eigen kosten draagt, vernietigt&#13;
het vonnis in zoverre en veroordeelt de verpachtster&#13;
in de kosten van het geding in eerste&#13;
aanleg, aan de zijde van de pachter begroot op&#13;
ƒ 160,– wegens griffierecht en ƒ 500,– wegens&#13;
gemachtigdensalaris;&#13;
veroordeelt de verpachtster in de kosten van&#13;
het geding in hoger beroep, aan de zijde van&#13;
de pachter tot op heden begroot op ƒ 475,–&#13;
wegens griffierecht en ƒ 5.100,– wegens salaris.</content><legacyfootnotes/><footnotes><footnote/></footnotes><auteurs/><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/4672</htmlpath></article>
</articles></edition>