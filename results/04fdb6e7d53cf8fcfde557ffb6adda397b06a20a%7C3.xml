<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1998</searchword><id>5768</id><udhid>UDH:TvAR/5768</udhid><titel>De inbreng in de herverkaveling</titel><searchwords><searchword>TvAR 9/1998</searchword><searchword>UDH:TvAR/5768</searchword></searchwords><attachments><attachment><name>1998_nr 9_Artikel_Lopes.pdf</name><extention>pdf</extention><url>https://denhollander.info/download/5700/ci</url></attachment></attachments><inleiding>Inleiding&#13;
In 1997 heb ik in dit tijdschrift uitvoerige rechtspraakoverzichten met betrekking tot de toedeling en de lijst der geldelijke regelingen gepubliceerd. Deze keer wil ik mij met de inbreng bezighouden en niet alleen met de weinige jurisprudentie daarover, zoals te vinden in dit tijdschrift en in de Ruilverkavelingsbode (Rlvkbode) en Land-inrichtingsjurisprudentie (Lij), de oude en de nieuwe interne publicatie van het Kadas-ter.&#13;
Onder de inbreng verstaan we datgene dat de lijst van rechthebbenden en het register van schattingsuitkomsten bevat alsmede de pachtregistratie. Grof gezegd wordt de totale inbreng verminderd met het onteigende (bij herinrichting), met de algemene grondafstand (toewijzing aan openbare lichamen voor niet-agrarische doel-einden; begrenzingenplan in ruilverkaveling en aanpassingsinrichting) en diverse onderbedelingen. Vervolgens wordt in principe aan de inbrengers naar evenredigheid van hun inbreng toegedeeld. Voor zover dit niet gelukt, zijn er kavelaanvaardingswer-ken en compensaties op de lijst der geldelijke regelingen. Naarmate de toedeling aan-trekkelijker is, is de aanslag in de kosten hoger.</inleiding><content>Lijst van rechthebbenden&#13;
De landinrichtingscommissie stelt voor elk blok een zo volledig mogelijke lijst van rechthebbenden samen met vermelding van de aard en de omvang van ieders recht (art. 161 Landinrichtingswet, hierna Lw). Daarbij wordt gebruik gemaakt van het projectvastgoedsysteem van het Kadaster, Vastgoedregistratie Landinrichting (VRL). Dit systeem verricht ook een deel van de oproepingen ter zake van de terinzageleg-ging (art. 168), en wel aan de hand van een afschrift van de lijst van rechthebbenden per hoofdeigenaar.&#13;
Bezwaren&#13;
Iedere belanghebbende kan uiterlijk veertien dagen na het einde van de terinzageleg-ging zijn bezwaren tegen de toekenning en omschrijving van rechten op de lijst schriftelijk bij de landinrichtingscommissie indienen (art. 170 lid 1 Lw). Daarna kun-nen slechts zij als rechthebbende worden erkend, die voorkomen op de lijst of die tegen de daarop voorkomende toekenning of omschrijving van rechten bezwaren hebben ingediend, of hun rechtverkrijgenden (art. 170 lid 2). Rechtverkrijgende is degene die een onroerende zaak of een beperkt recht verkrijgt dan wel een schuld-eiser in zijn verhouding tot een "kwalitatieve schuldenaar" (art. 6:252 BW), zulks blijkens in de openbare registers ingeschreven stukken, alsmede degene die onder algemene titel een recht van huur verkrijgt dat is vermeld op de lijst van rechthebben-den (art. 170 lid 3). Indien niet tijdig en op de juiste wijze bezwaren zijn ingediend, staan de rechten, zoals op de lijst omschreven en toegekend, vast (art. 171).&#13;
Landinrichtingscommissie&#13;
Zijn wel bezwaren ingediend, dan tracht de landinrichtingscommissie overeenstem-ming te bereiken (art. 172 lid 1) en wijzigt zo nodig de lijst (lid 3; lid 2 over proce-dure).&#13;
Rechter-commissaris&#13;
Niet alleen de bezwaren waaromtrent geen overeenstemming is verkregen, maar ook te laat ingediende en incorrecte bezwaarschriften kunnen nog aan de orde komen (art. 173). De rechter-commissaris roept de reclamanten en de hem bekende belangheb-benden bij de bezwaren op om bij de behandeling aanwezig te zijn (art. 175 lid 2 jo. lid 1). Aanwezig zijn ook vertegenwoordigers van de centrale commissie en van de landinrichtingscommissie en de aan deze toegevoegde ingenieur van het kadaster (art. 176 lid 3). Bij de behandeling afwezigen worden geacht hun bezwaren te hebben ingetrokken (art. 176 lid 6), behoudens gegrond beroep op overmacht (leden 7 en 8). De rechter-commissaris tracht overeenstemming omtrent de toekenning, de aard en de omvang der rechten te bereiken (art. 176 lid 1 jo. art. 177 lid 1). Voor zover hij daarin slaagt dan wel bezwaren geacht worden te zijn ingetrokken, staan de rechten vast (art. 177 lid 1). Voor het overige verwijst hij partijen naar een zitting van de rechtbank (art. 177 lid 2).&#13;
Rechtbank&#13;
Er zijn enkele bepalingen over de procedure bij de rechtbank (art. 179, 180, 181 lid 1). Tegen de uitspraak van de rechtbank staat uitsluitend het rechtsmi4del van cassatie open (art. 181 lid 2; leden 2 t/m 8 over procedure).&#13;
Jurisprudentie&#13;
Uiteraard is een bezwaar niet ontvankelijk wanneer uit het proces-verbaal blijkt dat het door de commissie is opgelost (Rb. Almelo 29 juli 1987, Agr.r. 1988/4160). Een inbrenger die zijn goed heeft verkocht en overgedragen, is geen belanghebbende meer (Rb. Leeuwarden 22 november 1989, Agr.r. 1991/4451).&#13;
Een recht dat niet bestaat, bijvoorbeeld een erfdienstbaarheid die niet is gevestigd en evenmin door verjaring kan zijn ontstaan, kan niet op de lijst worden vermeld (Rb. Utrecht 18 februari 1987, Agr.r. 1989/4223).&#13;
Van natrekking kan alleen sprake zijn in geval van duurzame verbinding met de grond. In casu is de eigenaar van het zomerhuisje geen eigenaar als bedoeld in art. 10 lid 3 (Rb. 's-Gravenhage 14 augustus 1990, Agr.r. 1991/4498).&#13;
Een opstalrecht kan alleen door vestiging ontstaan (Rb. 's-Hertogenbosch 10 juni 1994, Lij nr. 1, december 1994, onder nr. 3).&#13;
Verkrijging door verjaring is zelfs van de eigendom van een geheel perceel mogelijk. Het bezit was in casu voortdurend, onafgebroken, ongestoord, openbaar en niet dub-belzinnig (Rb. 's-Hertogenbosch 10 juni 1994, Lij nr. 1, december 1994, onder nr. 1).&#13;
Een niet zichtbare en niet voortdurende erfdienstbaarheid kan niet door verjaring ontstaan (onder BW oud Rb. Alkmaar 19 december 1991, Rlvkbode, volgnr. 78, okto-ber 1993, nr. 1, onder nr. 1). Als een erfdienstbaarheid van weg niet is gevestigd noch door verjaring kan zijn ontstaan, kan nog sprake zijn van een buurweg in de zin van art. 719 BW oud. Die moet thans worden opgevat als een kwalitatieve verbintenis die rust op de gemeenschappelijke gebruikers en/of eigenaren van de weg. Die verbinte-nis behoort op de lijst van rechthebbenden te worden opgenomen (HR 31 oktober 1990, Agr.r. 1991/4454; zie ook Rb. Roermond 3 juni 1993, Agr.r. 1994/4710).&#13;
Een voorpootrecht kan alleen bestaan indien het dateert van voor de invoering van BW oud; we spreken van een oud zakelijk recht. Het lijkt op een erfdienstbaarheid en zou dus moeten eindigen door vermenging en niet kunnen herleven nadat de vermen-ging is ongedaan gemaakt (Rb. 's-Hertogenbosch 10 juni 1994, Agr.r. 1995/4777). Verkrijging van een voorpootrecht door verkrijgende verjaring behoort niet tot de mogelijkheden (idem onder nr. 4).&#13;
Oude zakelijke rechten zijn 'andere rechten' en kunnen worden opgeheven (art. 160). Dit was geschied met weiderechten die volgens de lijst van rechthebbenden aan 41 personen toebehoorden. Ter compensatie van de opheffing wordt in de lijst der geldelijke regelingen een vergoeding ten gunste van het polderdistrict opgenomen (Rb. Arnhem 25 oktober 1990, Agr.r. 1993/4593).&#13;
De uitkomst van een civiele procedure kan zijn dat na de vaststelling van de lijst van rechthebbenden daarop vermelde gegevens niet met de werkelijkheid overeen-stemmen. Dan dient te worden bezien welke de civielrechtelijke gevolgen zijn en of deze nog van invloed zijn op de toedeling (Rb. Breda 29 november 1988, Agr.r. 1990/4321).&#13;
Rechtbank sluit lijst&#13;
Zodra omtrent alle bezwaren onherroepelijk is beslist, sluit de rechtbank de lijst, na haar zo nodig overeenkomstig haar uitspraken respectievelijk die van de Hoge Raad, te hebben gewijzigd (art. 183 lid 1; leden 2 en 3 over verwijzing naar rechtbank).&#13;
Alternatief&#13;
Indien beslissend is dat de onjuistheid van de opmeting door het Kadaster niet is aan-getoond, volgt daaruit niet alleen dat in de kadastrale registratie geen wijziging wordt aangebracht (Rb. Alkmaar 19 april 1990, Agr.r. 1991/4493), maar ook dat de opme-ting onjuist kan zijn. Dit geldt ook voor de tenaamstellingen. Toch kunnen wij ervan uitgaan dat onze grondregistratie van goede kwaliteit is. Nadat voor het NBW geko-zen is voor handhaving van een negatief stelsel, maar dan wel met onder andere ruime publicatiemogelijkheden en vergaande rechtsgevolgen verbonden aan het nalaten van publicatie en met consequente goede-trouwbescherming, hoort men niemand meer pleiten voor een positief stelsel. Een dergelijk stelsel zou zeer veel controle op het rechtsverkeer vergen, dat verkeer zeer vertragen en heel veel geld kosten voor alle betrokkenen, ook voor de Staat, die aan een eventuele rechtsverliezer de werkelijke waarde van zijn verloren goed zou moeten uitkeren. Alles afwegende hebben we nu het beste, althans het optimale stelsel.&#13;
Als dat zo is, is er veel voor te zeggen de procedure rond de lijst van rechthebben-den af te schaffen. De landinrichtingscommissie zou kunnen volstaan met de terinza-gelegging van de VRL (zie boven) of zelfs met de mededeling dat zij uitgaat van de kadastrale registratie op een door haar bepaald tijdstip. Rechthebbenden kunnen dan de gegevens omtrent hun aanstaande inbreng verifiëren. Is dan in de kadastrale registra-tie een ander persoon vermeld, dan kan de uitkomst van een rechtsgeding die registratie in overeenstemming brengen met de werkelijke rechtstoestand. Speelt dat geding zich in een latere fase af, dan moet de winnaar/werkelijk rechthebbende zich neerleg-gen bij de met zijn verslagen voorganger reeds bereikte landinrichtingsresultaten.&#13;
Schatting&#13;
De landinrichtingscommissie benoemt de schatters die onder haar leiding en met inachtneming van het door de centrale commissie vastgestelde stelsel van classificatie de eerste schatting zullen verrichten (art. 164 lid 1 jo. art. 163 en 162 Lw). Voor de opstelling van dat stelsel worden met medewerking van de schatters de in het blok voorkomende bodemtypen onderzocht aan de hand van de bodemkaart (Stiboka, Wageningen). Per standaardprofiel (proefkuilen) wordt een ruilwaarde vastgesteld.&#13;
Betekenis stelsel van classificatie&#13;
Een bezwaar, gegrond op een ander waarderingssysteem dan het stelsel van classifica-tie, moet worden verworpen (Rb. Middelburg 21 oktober 1987, Agr.r. 1988/4151).&#13;
Het is niet mogelijk bezwaar te maken tegen de inhoud van het stelsel (Rb. Utrecht 16 december 1987, Agr.r. 1989/4225). Een andere uitspraak houdt echter in dat een in het stelsel gemaakt onderscheid tot onbillijkheden kan leiden. In het uiter-ste geval zou de rechtbank zich zelfs genoodzaakt kunnen zien tot onverbindendver-klaring van het stelsel (Rb. Assen 21 juli 1992 en 12 januari 1993, Agr.r. 1993/4645).&#13;
Het schatten&#13;
De schatters delen de gronden, naar de feitelijke toestand op het moment van schatting (Rb. Middelburg 15 april 1993, Lij nr. 1, december 1994, onder nr. 6), in klassen in en leggen de gegevens met betrekking tot de inrichting van de gronden vast (art. 166). Zij tekenen op een luchtfoto gegevens aan zoals de aard (weg, waterloop, bos, natuur-terrein), cultuurtoestand, ontsluiting en ontwatering. De schaal van de bodemkaart wordt geconverteerd naar 1:2000. De schatters leggen de grenzen van de schattings-klassen en de op de luchtfoto's verzamelde gegevens op een 'Werkplan F met dezelfde schaal neer. Ten slotte vermenigvuldigen zij per kadastraal perceel de oppervlakte van de verschillende schattingsstukken met de bijbehorende schattingswaarde.&#13;
(Overige) schattingsjurisprudentie&#13;
De schatters moeten uitgaan van het natuurlijk voortbrengend vermogen van de grond (HR 23 juni 1993, Agr.r. 1995/4749; Rb. Alkmaar 19 december 1991, Rlvkbode oktober 1993, nr. 1, onder nr. 2). Dit vermogen kan zijn verminderd door bodemver-ontreiniging. Aan de hand van het stelsel van classificatie wordt daarmee rekening gehouden, maar een uitgebreid en zeer kostbaar onderzoek in het gehele ruilverkave-lingsgebied naar alle mogelijke verborgen vervuiling kan in redelijkheid niet van de landinrichtingscommissie gevergd worden (Rb. 's-Hertogenbosch 10 juni 1994, Agr.r. 1995/4778). Het begrip 'agrarische waarde' heeft waarschijnlijk veel met genoemd vermogen gemeen en omvat zeker geen factoren die voor een eigenaar (mede) de waarde van de grond bepalen, maar voor een pachter niet van betekenis zijn (HR nogmaals Agr.r. 1995/4749).&#13;
Voor de classificatie van een stuk grond is van weinig belang of het agrarisch wordt gebruikt. Het gaat erom of de grond, gezien de aard en de ligging ten opzichte van het woonhuis, geacht moet worden bij dat huis te behoren en of aldus de mogelijk-heid tot ruil aanwezig is (Rb. Breda 19 maart 1991, Agr.r. 1991/4496).&#13;
Intussen is het mogelijk dat de schatters niet op de juiste wijze het stelsel van clas-sificatie in acht nemen (Rb. 's-Hertogenbosch 10 juni 1994, Lij nr. 1, december 1994, onder nr. 8). Een bezwaar moet gericht zijn tegen de indeling van de grond in een bepaalde categorie met de bijbehorende schatting (Rb. Zutphen 14 mei 1992, Rlvkbo-de oktober 1993, nr. 1, onder nr. 3). Het komt mij voor dat de indeling in klassen door de keuze van de plaats van de proefkuilen, de daarmee gepaard gaande indeling van percelen in schattingsstukken en allerlei ander toeval telkens een hachelijke zaak is, waartegen een reclamant zelden concrete argumenten kan stellen.&#13;
Een alternatief voor de bestaande schattingsmethode?&#13;
De bestaande schattingsprocedure lijkt dus waarschijnlijk nauwkeuriger en rechtvaar-diger dan zij in werkelijkheid is. De uitkomsten kunnen ook niet aan de Hoge Raad worden voorgelegd, hoewel dat theoretisch wel zou kunnen. Het zou dan gaan om een marginale toetsing, om de vraag dus of redelijk handelende schatters tot een bepaald resultaat hadden kunnen komen en misschien ook wel of het stelsel van clas-sificatie in alle opzichten wel basis voor de schatting kan zijn. Een arrest van de Hoge Raad houdt in dat, indien een klacht inhoudt dat de rechter een of meer wetsartikelen over de eerste schatting ten onrechte niet heeft toegepast, buiten het toepassings-gebied ervan is getreden of ernstige vormfouten heeft gemaakt, deze ontvankelijk kan zijn. Anderzijds biedt art. 6 Europees Verdrag rechten van de mens (EVRM) niet de onbeperkte mogelijkheid tot het aanwenden van een rechtsmiddel tegen een rechter-lijke uitspraak (HR 18 november 1992, Agr.r. 1994/4682).&#13;
De richtlijnen van de centrale commissie voor de toedeling laten een verschil van twee schattingsklassen tussen de gemiddelde inbrengwaarde en de gemiddelde toe-delingswaarde toe. Uitgaande van de slechts schijnbaar duidelijke onderscheiding der schattingsklassen ligt hier een gevaar voor de realisatie van de toedeling naar even-redigheid van waarde met de inbreng.&#13;
Er zijn belangrijke reorganisaties op komst. De centrale commissie, die zowel het stelsel van classificatie voor de schatting als de richtlijnen voor de toedeling vaststelt, zal over enige tijd niet meer bestaan. In plaats van de vaststelling van stelsel en richt-lijnen aan andere organen toe te vertrouwen, zou men nu al kunnen denken aan een geheel andere wijze van schatting.&#13;
Na de overweging van het voorafgaande kunnen en behoeven wij er niet meer van uit te gaan dat een veel eenvoudiger en minder bewerkelijke schattingsprocedure tot resultaten van minder kwaliteit zal leiden.&#13;
De taxatie speelt vooral een rol in de onteigening. De rechtbank benoemt daar taxateurs, deskundigen geheten, en bij de bepaling van de schadeloosstelling neemt zij de uitkomsten van die deskundigen gewoonlijk over. We denken hierbij aan de ontei-gening van agrarisch onroerend goed. We stellen ons voor dat de rechtbank als des-kundigen aanwijst een ter plaatse bekende makelaar met een agrarische praktijk, een boer uit het blok met algemeen erkende bedrijfseconomische kennis en een expert op het gebied van cultuurtechniek (bodemkunde, grondsoorten, teelten, methoden). Welnu, de landinrichtingscommissie zou op dezelfde wijze een team schatters kunnen samenstellen. Hun rapport mondt uit in een bedrag in guldens maar, omdat slechts een ruilwaarde - een relativiteit - vereist is, is de werkelijke betekenis die van punten in een systeem van vergelijkingen. We mogen aannemen dat de werkwijze van het team in het gehele blok constant is waardoor zijn uitkomsten vertrouwen moeten genieten.&#13;
'Herijking'&#13;
In het Rapport Herijking landinrichting tweede fase (TK 1997-1998, nr. 25 940, p. 15) lezen wij dat hooguit 40% van de gronden in een blok wordt geruild en dat voor een belangrijk deel van de gronden de eerste schatting dus overbodig is. Het ruilen van gronden kan verantwoord gebaseerd worden op een recente bodem(geschiktheids)-kaart en met inachtneming van de huidige wettelijke voorwaarden. Een afzonderlijke waardebepaling van de gronden is daarvoor niet nodig. De eerste schatting kan dan ook vervallen.&#13;
Het niet uitvoeren van een schatting in delen van het blok waar vaststaat dat rui-ling van gronden zich niet zal voordoen, betekent een belangrijke besparing van tijd en geld. Het veronderstelt wel dat de landinrichtingscommissie en de aan haar toe-gevoegde ingenieur van het kadaster reeds enkele prealabele beslissingen omtrent de toedeling hebben genomen.&#13;
Indien met "inachtneming van de huidige wettelijke voorwaarden" bedoeld wordt dat de commissie schatters benoemt die gebonden zijn aan het stelsel van classificatie, blijven enkele reeds genoemde tekortkomingen in de schatting bestaan. Anderzijds wordt de kwaliteit van de schatting in belangrijke mate bepaald door de kwaliteit van de bodemkaart. Ik kan mij voorstellen dat de bodemcartografen zich ernstig bezwaard zullen voelen indien uit hun kaart waardeverhoudingen tussen percelen worden afge-leid. Zij zouden een nieuwe versie willen vervaardigen en daaraan veel meer tijd en werk willen besteden, waardoor zij zelf in zekere zin de schatters worden. En dan hebben wij nog niet gedacht aan de inbrengers, die vaak wantrouwend zijn en zeer geneigd aan hun eigen grond meer waarde toe te schrijven dan aan die van anderen in de directe omgeving. Ik verwijs maar even naar de beschouwing over het imago van de landinrichting (p. 25/26), met name naar de punten 'rechtsgelijkheid', 'rechtsze-kerheid', 'openheid' en 'aandacht voor ieders wensen'.&#13;
Terinzagelegging register en bezwarenbehandeling&#13;
De landinrichtingscommissie legt, behalve de lijst van rechthebbenden, het register van schattingsuitkomsten met een kaart neer (art. 168 lid 1 Lw). Tevoren geeft zij daarvan openbare kennis en bijzondere kennis aan de haar bekende belanghebbenden (art. 168 lid 2). Het VRL-systeem verricht automatisch deze oproepen (zie boven). Een bekende belanghebbende, in de kadastrale registratie dus vermeld, is in een uit-zonderlijk geval geen werkelijk rechthebbende.&#13;
Uiterlijk veertien dagen na het einde van de terinzagelegging kan iedere belangheb-bende zijn bezwaren tegen de schattingsuitkomsten schriftelijk bij de commissie in-dienen (art. 170 lid 1). Zijn geen bezwaren ingediend, dan staan de schattingsuitkom-sten vast (art. 171). Is dat wel het geval, dan tracht de commissie overeenstemming te bereiken (art. 172 lid 1; lid 2 over procedure). Zo nodig wijzigt zij het register van schattingsuitkomsten (art. 172 lid 3).&#13;
Wordt bij de bezwarenbehandeling (art. 174, 175 en 176) overeenstemming om-trent een schatting bereikt, dan wijzigt de rechter-commissaris zo nodig het register van schattingsuitkomsten (art. 178 lid 1). Zijn geschillen over de schatting blijven bestaan, dan verwijst de rechter-commis-saris de zaak naar de rechtbank (art. 178 lid 2; art. 184 en 185 leden 1 t/m 3 over pro-cedure). De rechtbank wijzigt zo nodig het register van schattingsuitkomsten (art. 185 lid 4) en sluit het register (lid 5).&#13;
Tegen een uitspraak ter zake van de schatting staat geen rechtsmiddel open (vgl. art. 181 lid 2), onverminderd de bevoegdheid van de procureur-generaal bij de Hoge Raad om zich in het belang der wet in cassatie te voorzien (art. 186). Men bedenke hierbij dat tekortkomingen in de schatting nog bij de lijst der geldelijke regelingen kunnen worden opgelost en langs die weg nog de Hoge Raad onder ogen kunnen komen.&#13;
Pachtregistratie&#13;
De aanspraak van de pachter op het in pacht verkrijgen van een waarde in kavels op dezelfde voet als een eigenaar (art. 150 Lw) bestaat slechts indien de pachtovereen-komst aan de landinrichtingscommissie ter registratie is ingezonden (art. 151 lid 1; lid 2 over tijdstip; lid 3 over daarna aangegane overeenkomsten). De commissie zendt aan de wederpartij van de inzender bericht (art. 152 lid 1), waarna deze zijn bezwaren tegen de registratie schriftelijk aan haar kan kenbaar maken (lid 2). Zij stelt de eventu-ele bezwaren vast en stelt partijen ervan in kennis dat binnen dertig dagen bij haar dient te worden ingezonden hetzij een door beide partijen ondertekende akte waaruit blijkt dat zij overeenstemming hebben bereikt, hetzij een gewaarmerkt afschrift van een verzoekschrift aan de pachtkamer (art. 152 lid 3). In het laatste geval is de grond-eigenaar ervan uitgegaan geen verpachter te zijn.&#13;
Niet door grondkamer goedgekeurde pacht&#13;
Indien de commissie bevindt dat de pachtovereenkomst niet door de grondkamer is goedgekeurd (art. 2 lid 2 Pw), draagt zij voor zover nodig partijen op de beslissing van de grondkamer in te roepen en binnen dertig dagen een gewaarmerkt verzoek-schrift in te zenden (art. 152 lid 4 Lw). Dat doet zij dus niet wanneer het pachtobject kleiner is dan één hectare (c.q. tussen een halve en één hectare, art. 58 Pw) en wanneer van een teeltpachtovereenkomst (nieuwe pachtvorm, sinds oktober 1995, art. 70f lid 1 Pw) sprake is, maar wel wanneer partijen een eenmalige pachtovereenkomst betreffende los land (art. 70f lid 5) hebben aangegaan.&#13;
Pacht niet schriftelijk aangegaan&#13;
Bevindt de commissie dat de pachtovereenkomst niet schriftelijk is aangegaan (art. 2 lid 1 Pw), dan draagt zij voor zover nodig partijen op de beslissing van de pachtkamer in te roepen en binnen dertig dagen een gewaarmerkt afschrift van het verzoekschrift in te zenden (art. 152 lid 5). Haar opdracht blijft dus uit wanneer het gaat om een zogenoemde mondelinge pachtovereenkomst betreffende los land niet groter van één hectare (c.q. ten minste een halve hectare, art. 58 Pw), maar niet ter zake van een teeltpachtovereenkomst (art. 70f lid 1 Pw) en een eenmalige pacht van los land (art. 70f lid 5), die namelijk wel schriftelijk moeten worden aangegaan.&#13;
Sanctie landinrichtingscommissie&#13;
Indien partijen het opgedragene (art. 152 leden 3 t/m 5 Lw dus) niet uitvoeren, is de commissie bevoegd met het bestaan der pachtovereenkomst geen rekening te houden (lid 6). We merken in de eerste plaats op dat zij de pachtovereenkomst wel mag erkennen (zie echter de waarschijnlijk onjuiste uitspraak van Rb. Dordrecht 9 augus-tus 1989, Agr.r. 1990/4388). Maar zelfs indien de commissie de overeenkomst negeert, behoeft de pachter geen verlies te lijden. Gebruikte hij het object nog, dan wordt de aan de verpachter toe te delen grond het nieuwe pachtobject. De uitspraak (Hof Arn-hem 9 juli 1990, Agr.r. 1991/4442) is gebaseerd op een redelijke wetsuitleg en op de billijkheid.&#13;
Inmiddels is de commissie waarschijnlijk niet geheel vrij in haar beslissing over de bedoelde pachtovereenkomst. Als overheidsorgaan is zij immers gehouden aan gelijke behandeling van gelijke gevallen en aan het afzien van willekeur (zie algemene begin-selen van behoorlijk bestuur). En dan nog dit: van een overeenkomst die niet is onderworpen aan het oordeel van de grondkamer dan wel de pachtkamer, is niet zeker of zij een pachtovereenkomst is. In een extreem geval zou dus de commissie rekening houden met een overeenkomst die geen pachtovereenkomst is.&#13;
Alternatief&#13;
Een geheel andere dan de zojuist beschreven pachtregistratie is mogelijk, namelijk door de grondkamer. Die keurt de zogenoemde reguliere pachtovereenkomsten en de eenmalige pachtovereenkomsten betreffende los land (art. 70f lid 5 Pw) goed (art. 5 Pw), al dan niet na wijziging (art. 6 Pw). Het verzoek tot goedkeuring bevat, behalve de namen en de woonplaatsen van partijen, de kadastrale aanduiding van het gepachte (art. 88 lid 2 Pw).&#13;
Zolang een pachtovereenkomst niet schriftelijk is aangegaan, kan de meest gerede partij schriftelijke vastlegging door de rechter vorderen. De grondkamer keurt ver-volgens, al dan niet met wijziging, de vastgelegde overeenkomst goed (art. 11 Pw).&#13;
De grondkamer kan dus een compleet overzicht vervaardigen van de genoemde pachtovereenkomsten. Zij heeft de beschikking over de namen van partijen, de aan-duiding van de objecten en hun oppervlakten, alsmede de specifieke inhoud van elke afzonderlijke pachtovereenkomst. De kadastrale oppervlakte kan zij aanbrengen op een kaart, op den duur op de grootschalige basiskaart (GBKN). De resterende perce-len op de kaart zijn hetzij niet verpacht, hetzij mondeling verpacht. De grondkamer of de landinrichtingscommissie kan desgewenst via veldonderzoek vaststellen of een ander dan de eigenaar de gebruiker is en c.q. deze kunnen opdragen schriftelijke vast-legging van een pachtovereenkomst te vorderen. Een passieve variant zou kunnen inhouden dat de commissie bij algemene kennisgeving eventuele mondelinge pachters uitnodigt vóór een bepaald tijdstip die vordering in te stellen.&#13;
Bij dit alles moeten wij bedenken dat een mondelinge pachtovereenkomst door de toedeling van een ander perceel aan de eigenaar niet eindigt en dat dat andere perceel het nieuwe pachtobject kan zijn of is (Pk Hof Arnhem 9 juli 1990, Agr.r. 1991/4442, reeds boven).</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1998-09-01 00:00:00</published><modified>1997-05-27 00:00:00</modified><editiondate>1998-09-01</editiondate><htmlpath>https://denhollander.info/artikel/5768</htmlpath></article>
</articles></edition>