<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2006</searchword><id>4102</id><udhid>UDH:TvAR/4102</udhid><titel>Keuringen en controles: wie betaalt de rekening?</titel><searchwords><searchword>TvAR 11/2006</searchword><searchword>UDH:TvAR/4102</searchword></searchwords><attachments><attachment><name>2006_nr 11_Artikel_Saanen.pdf</name><extention>pdf</extention><url>https://denhollander.info/download/4061/ci</url></attachment></attachments><inleiding>1 Inleiding&#13;
Men neme een Frans kippenboutje, Italiaanse ham, Schotse zalm of Thaise garnalen.&#13;
Daarbij een goed glas wijn, een snufje zee en een straaltje zon en voilà, de ingrediënten&#13;
voor aangenaam genieten zijn aanwezig. Aan de positieve herinnering van dit&#13;
genieten wordt danig afgedaan wanneer achteraf nare verschijnselen als buikkrampen,&#13;
veroorzaakt door het eten van besmet vlees of vis, zouden optreden. Om die reden&#13;
vinden allerlei keuringen en veterinaire controles plaats: voldoen de dieren en hun&#13;
producten aan de gezondheidseisen van de nationale en communautaire regelgeving?&#13;
Over het nut van deze keuringen en controles zijn de meesten het wel eens. Over wie&#13;
de kosten moet dragen echter niet, getuige de vele rechtbankprocedures. Deze problematiek&#13;
doet zich nog eens extra gevoelen wanneer een ernstige dierziekte zoals&#13;
BSE, MKZ, de varkenspest of de vogelpest uitbreekt en vervolgens (nationale of communautaire)&#13;
verplichtingen tot keuring en controle worden vastgesteld. Deze bijdrage&#13;
beoogt inzicht te verschaffen in de vraag wie volgens het communautaire recht de&#13;
rekening van de keuringen en controles moet betalen.&#13;
De artikelen 25 en 90 EG en de daarop betrekking hebbende jurisprudentie van het&#13;
Hof van Justitie vormen in het algemeen het toetsingskader ten aanzien van de financiering&#13;
van (allerhande) keuringen en controles. Dit toetsingskader geef ik weer in&#13;
paragraaf 2.1 Ten aanzien van bepaalde veterinaire keuringen en controles bestaat echter&#13;
specifieke regelgeving: de Financieringsrichtlijn (Richtlijn 85/73/EEG2 zoals gewijzigd&#13;
en gecodificeerd door Richtlijn 96/43/EG3). Deze richtlijn vormt het exclusieve toetsingskader&#13;
voor de keuringen en controles die onder de reikwijdte ervan vallen. Aangezien&#13;
de Financieringsrichtlijn minder bekend is dan de Verdragsbepalingen zal het&#13;
zwaartepunt van deze bijdrage bij de Financieringsrichtlijn liggen (paragraaf 3). De&#13;
Financieringsrichtlijn zal per 1 januari 2008 worden vervangen door de Controleverordening&#13;
(Verordening (EG) nr. 882/2004).4 De Controleverordening neemt in&#13;
belangrijke mate de inhoud van de Financieringsrichtlijn over. Hoe deze verordening&#13;
luidt en hoe de Financieringsrichtlijn hierin past, komt in paragraaf 4 aan de orde.</inleiding><content>2 De Verdragsbepalingen en de jurisprudentie van het Hof van Justitie&#13;
2.1 Artikel 25 EG&#13;
Wanneer het gaat om de financiering van keuringen en controles is artikel 25 EG het&#13;
aangewezen toetsingskader. Op grond van deze bepaling zijn heffingen van gelijke&#13;
werking als douanerechten tussen lidstaten verboden. Het Hof van Justitie heeft&#13;
reeds eind jaren zestig ‘heffingen van gelijke werking’ gedefinieerd als elke eenzijdig&#13;
opgelegde last, ongeacht benaming en structuur, hoe gering ook, die geen douanerecht&#13;
in eigenlijke zin is en die wegens grensoverschrijding op een goed wordt gelegd.5&#13;
Let wel: het gaat hier niet om heffingen die rusten op producten uit derde landen&#13;
(niet-EU-lidstaten) die nog niet in de intracommunautaire handel zijn gebracht. Het&#13;
Hof van Justitie heeft ten aanzien van keuringen en controles van producten uit derde&#13;
landen geoordeeld dat dit geschiedt in een context die feitelijk en rechtens is te onderscheiden&#13;
van die waarin producten uit de EU worden gekeurd. De vergoeding voor&#13;
die keuringen en controles beschouwt het Hof van Justitie dan ook in beginsel niet&#13;
als heffing van gelijke werking in de zin van artikel 25 EG, mits het heffingsbedrag&#13;
redelijkerwijs op de werkelijke controlekosten is afgestemd.6&#13;
Vervolgens heeft zich een levendige jurisprudentie over de uitzonderingen op het verbod&#13;
van heffingen van gelijke werking als een douanerecht ontwikkeld.&#13;
2.2 Artikel 90 EG&#13;
Allereerst is er de verdragsrechtelijke ‘uitzondering’7 van artikel 90 EG. Als een heffing&#13;
behoort tot een stelsel van binnenlandse belastingen, is zij toegestaan mits de heffing&#13;
producten uit andere lidstaten niet discrimineert.8 Het onderscheid tussen artikel 25&#13;
EG en artikel 90 EG ligt met name in de woorden ‘wegens grensoverschrijding’.9&#13;
Wordt een belasting geheven in verband met het feit dat het product een grens overschrijdt,&#13;
dan is artikel 25 EG van toepassing. Wordt een belasting op alle (binnenlandse,&#13;
ingevoerde en uitgevoerde) producten stelselmatig en volgens objectieve criteria&#13;
geheven, ongeacht of ze een grens over gaan, dan geldt artikel 90 EG. Deze regimes&#13;
kunnen dan ook per definitie niet gelijktijdig van toepassing zijn.10 Gaat het dus om&#13;
een niet-discriminatoire heffing terzake van keuringen van producten ongeacht hun&#13;
bestemming of herkomst, dan is zij op grond van artikel 90 EG toegestaan.11 Gaat het&#13;
echter om een heffing die wegens grensoverschrijding wordt opgelegd, dan is zij in&#13;
beginsel verboden.&#13;
2.3 Door het gemeenschapsrecht verplichte keuringen en controles&#13;
Het gemeenschapsrecht kan verplichten tot bepaalde keuringen en controles. Vergoedingen&#13;
die ter dekking van de kosten van die keuringen en controles worden gevraagd,&#13;
zijn niet aan te merken als heffingen van gelijke werking als douanerechten.12 In het&#13;
arrest Commissie/Duitsland13 heeft het Hof van Justitie aangegeven aan welke voorwaarden&#13;
de heffing moet voldoen:&#13;
– de heffingen overschrijden niet de werkelijke kosten van de controles terzake&#13;
waarvan zij worden toegepast;&#13;
– de verrichte controles zijn voor alle betrokken producten in de Gemeenschap verplicht&#13;
gesteld en uniform;&#13;
– zij zijn door het gemeenschapsrecht in het algemeen belang van de Gemeenschap&#13;
voorgeschreven;&#13;
– zij bevorderen het vrije goederenverkeer, met name doordat zij hinderpalen neutraliseren&#13;
die door eenzijdige controlemaatregelen overeenkomstig artikel 30 EG kunnen&#13;
worden opgeworpen.&#13;
Deze uitzondering gaat niet alleen op voor door het gemeenschapsrecht verplicht&#13;
gestelde keuringen en controles, maar ook voor keuringen en controles die door een&#13;
internationaal verdrag verplicht worden gesteld, mits alle lidstaten aan dat verdrag&#13;
zijn gebonden en de keuringen en controles voor alle lidstaten gelijk zijn. Dit volgt&#13;
uit de arresten Fytosanitaire keuringen14 en Bakker Hillegom.15 Het ging in die zaken&#13;
om fytosanitaire keuringen die door het internationale Verdrag voor de bescherming&#13;
van planten werden voorgeschreven. Alle lidstaten waren partij bij dit verdrag.16 De&#13;
keuringen werden dus in alle lidstaten gelijkelijk verricht. Het Hof van Justitie oordeelde&#13;
dan ook dat heffingen ter dekking van de kosten van die keuringen niet konden&#13;
worden aangemerkt als heffingen van gelijke werking, mits hun bedrag de werkelijke&#13;
kosten van die keuringen niet overschrijdt.17 In het arrest Bakker Hillegom18 werd&#13;
deze voorwaarde gepreciseerd. Er dient een rechtstreeks verband te bestaan tussen&#13;
het bedrag van de vergoeding en de concrete keuring waarvoor de vergoeding wordt&#13;
gevraagd. Een dergelijk verband bestaat wanneer het bedrag van de vergoeding wordt&#13;
berekend aan de hand van de tijdsduur van de keuring, het aantal daarvoor ingezette&#13;
personen, de materiaalkosten, de vaste kosten of eventuele andere soortgelijke factoren.&#13;
Dit sluit niet uit dat de kostenfactoren worden uitgedrukt in forfaitaire bedragen&#13;
zoals een uurtarief. De heffing als zodanig mag echter geen forfaitair bedrag zijn.&#13;
Evenmin is sprake van een rechtstreeks verband tussen de concrete keuring en de vergoeding&#13;
wanneer zij wordt berekend aan de hand van het gewicht van de producten&#13;
of de factuurwaarde.&#13;
2.4 Retributie&#13;
De derde uitzondering wordt gevormd door de retributie. Van een retributie is volgens&#13;
het Hof van Justitie slechts in bijzondere gevallen sprake, namelijk wanneer het&#13;
gaat om een tegenprestatie voor een aan een marktdeelnemer werkelijk verleende&#13;
dienst die evenredig is aan de kosten ervan.19 Een uitgebreidere beschouwing over de&#13;
retributie laat ik achterwege omdat het Hof van Justitie herhaaldelijk heeft geoordeeld&#13;
dat keuringen en controles die met het oog op een algemeen belang (met name&#13;
de gezondheid van mens of dier) worden verricht, niet kunnen worden beschouwd&#13;
als een tegenprestatie voor een aan de marktdeelnemer werkelijk verleende dienst.20&#13;
2.5 Algemene middelen&#13;
Kosten waarvan de gevraagde vergoeding niet tot een van de voorgaande uitzonderingscategorieën&#13;
kan worden herleid, moeten worden betaald uit de openbare middelen.&#13;
21 Oftewel: de overheid draait op voor de rekening. Dat keuringen of controles op&#13;
grond van artikel 30 EG (de uitzonderingen op het verbod van kwantitatieve maatregelen&#13;
en maatregelen van gelijke werking, bijvoorbeeld de bescherming van de&#13;
gezondheid van mens of dier) zijn toegestaan, betekent dus niet dat de vergoedingen&#13;
die terzake worden gevraagd, eveneens verenigbaar zijn met de verdragsbepalingen.22&#13;
Ook de kosten van door het secundaire gemeenschapsrecht toegestane – maar niet&#13;
verplichte – veterinaire keuringen en controles dienen uit de openbare middelen te&#13;
worden gefinancierd omdat de voordelen (het vrije goederenverkeer) aan het algemeen&#13;
ten goede komen.23&#13;
3 De Financieringsrichtlijn&#13;
3.1 Inleiding&#13;
Op 29 januari 1985 is Richtlijn 85/73/EEG24 inzake de financiering van de keuringen&#13;
en sanitaire controles van vers vlees en van vlees van pluimvee25 (de Financieringsrichtlijn)&#13;
vastgesteld.26 Aangezien in diverse lidstaten uiteenlopende vergoedingen werden&#13;
gevraagd voor bepaalde keuringen en controles, werd harmonisatie van de vergoedingen&#13;
noodzakelijk geacht. Van Spaanse zijde is geprobeerd de Financieringsrichtlijn&#13;
zoals deze luidde na de wijziging door Richtlijn 93/118/EG aan te vechten, maar dit&#13;
is niet gelukt.27&#13;
Ingevolge de Tedeschi-jurisprudentie28 is Richtlijn 85/73/EEG het exclusieve toetsingskader&#13;
voor de kosten van bepaalde keuringen en veterinaire controles van bepaalde&#13;
producten; de bepalingen van het EG-Verdrag en de daarop betrekking hebbende&#13;
jurisprudentie van het Hof van Justitie zijn voor de vergoedingen van de kosten van&#13;
deze keuringen en controles in beginsel niet meer relevant29, zij het dat sommige in de&#13;
jurisprudentie ontwikkelde principes wel zijn overgenomen in de richtlijn. De richtlijn&#13;
is herhaaldelijk en ingrijpend gewijzigd. De meeste ingrijpende wijziging gebeurde&#13;
door Richtlijn 96/43/EG.30 Met de aanduiding ‘Financieringsrichtlijn’ bedoel ik in&#13;
het vervolg Richtlijn 85/73/EEG zoals nadien en tot op heden gewijzigd.&#13;
3.2 Welke keuringen en controles?&#13;
In de titel van de Financieringsrichtlijn is reeds te lezen voor welke keuringen en veterinaire&#13;
controles31 een vergoeding mag worden gevraagd, namelijk de keuringen en controles&#13;
die zijn bedoeld in de Richtlijnen 89/662/EEG,32 90/425/EEG,33 90/675/EEG34&#13;
en 91/496/EEG.35&#13;
Veterinaire controles in het intracommunautaire handelsverkeer&#13;
Richtlijn 89/662/EEG stelt veterinaire controles in het intracommunautaire handelsverkeer&#13;
in producten van dierlijke oorsprong vast. Richtlijn 90/425/EEG heeft betrekking&#13;
op veterinaire controles36 in het intracommunautaire handelsverkeer in bepaalde&#13;
levende dieren en producten. ‘Veterinaire controles’ wordt in beide richtlijnen gedefinieerd&#13;
als “materiële controles en/of administratieve formaliteiten […] die rechtstreeks&#13;
of zijdelings strekken tot bescherming van de gezondheid van mens of dier.”&#13;
De richtlijnen zijn volgens dezelfde systematiek opgesteld. Uitgangspunt is dat bij de&#13;
oorsprong wordt gecontroleerd of de dieren en producten aan alle voorschriften van&#13;
de per diersoort of product toepasselijke communautaire regelgeving voldoen. Op de&#13;
plaats van bestemming is een controle van de begeleidende documenten verplicht. Dit&#13;
dient steekproefsgewijs en op niet-discriminerende wijze te geschieden. Aldus is sprake&#13;
van een dubbele controle op de benodigde documenten, namelijk bij oorsprong en bij&#13;
bestemming. Daarnaast zijn bepaalde controles op de plaats van bestemming (of&#13;
tijdens het vervoer van de producten) toegestaan. De belangrijkste daarvan is de&#13;
steekproefsgewijze en niet-discriminerende veterinaire controle of inderdaad aan alle&#13;
communautaire voorschriften is voldaan; een controle op de controle bij de oorsprong&#13;
dus. Daarbij kunnen ook monsters worden genomen. Een aparte categorie&#13;
wordt gevormd door de conservatoire maatregelen die een lidstaat van bestemming in&#13;
afwachting van communautaire maatregelen mag nemen wanneer een ziekte wordt&#13;
geconstateerd die een ernstig gevaar kan opleveren voor de gezondheid van mens of&#13;
dier. Hieronder kunnen ook (extra, niet geharmoniseerde) veterinaire controles vallen.&#13;
Veterinaire controles in het handelsverkeer met derde landen&#13;
Richtlijn 97/78/EG heeft per 30 juni 1999 Richtlijn 90/675/EEG vervangen. Deze&#13;
richtlijn ziet op veterinaire controles van producten uit derde landen. Richtlijn 91/496&#13;
stelt de veterinaire controles van dieren uit derde landen vast. De richtlijnen hanteren&#13;
dezelfde definitie van ‘veterinaire controles’ als de hierboven besproken richtlijnen.&#13;
De producten en dieren die vanuit derde landen naar de Gemeenschap worden&#13;
gebracht dienen drie controles te ondergaan: 1) een documentencontrole, 2) een overeenstemmingscontrole&#13;
van de ter invoer aangeboden producten of dieren en de begeleidende&#13;
documenten, en 3) een materiële controle (producten) dan wel een fysieke&#13;
controle (dieren). Richtlijn 91/496/EEG bepaalt voorts dat indien wordt vermoed dat&#13;
de toepasselijke veterinaire wetgeving niet wordt nageleefd, de officiële dierenarts of&#13;
de bevoegde autoriteit alle veterinaire controles mag toepassen die nodig worden&#13;
geacht.37 Deze richtlijnen kennen eveneens de bepaling dat in geval van ziektes die&#13;
gevaar voor de gezondheid van mens of dier opleveren, de lidstaat van bestemming&#13;
conservatoire maatregelen mag nemen.&#13;
Met deze vier richtlijnen ben ik er echter nog niet. Twee andere richtlijnen zijn nog&#13;
van belang voor de vraag voor welke keuringen en veterinaire controles een vergoeding&#13;
kan worden gevraagd: Richtlijn 93/119/EG38 en Richtlijn 96/23/EG.39&#13;
Dieren in slachthuizen&#13;
Volgens artikel 1 van de Financieringsrichtlijn dienen ook de kosten te worden vergoed&#13;
van de keuringen en controles die ertoe strekken de bescherming van de dieren in&#13;
de slachthuizen te waarborgen. Deze keuringen en controles zijn vastgesteld door&#13;
Richtlijn 93/119/EG inzake de bescherming van dieren bij het slachten of doden. In&#13;
deze richtlijn wordt een aantal voorschriften, onder meer vereisten met betrekking tot&#13;
de bouw, de inrichting en de voorzieningen in slachthuizen, gegeven teneinde ervoor&#13;
te zorgen dat dieren bij het slachten of doden elke vermijdbare opwinding of pijn en&#13;
elk vermijdbaar lijden wordt bespaard. De bevoegde autoriteit dient er door middel&#13;
van inspecties en controles op toe te zien dat deze voorschriften worden nageleefd.&#13;
Controles op bepaalde stoffen en residuen&#13;
Artikel 2 van de Financieringsrichtlijn bepaalt dat ook de kosten van de keuringen en&#13;
controles die zijn voorgeschreven door Richtlijn 96/23/EG dienen te worden vergoed.&#13;
Richtlijn 96/23/EG stelt controlemaatregelen vast ten aanzien van bepaalde stoffen en&#13;
residuen daarvan in levende dieren en in producten daarvan. Lidstaten dienen een in&#13;
de richtlijn aangegeven niveau en frequentie van monsternemingen in acht te nemen.40&#13;
Daarnaast kunnen de lidstaten officiële steekproefcontroles uitvoeren.41 Voorts kan&#13;
de bevoegde autoriteit in geval van een gebleken illegale behandeling met stoffen van&#13;
dieren steekproefcontroles bij de dieren en de diervoeders houden en alle andere controles&#13;
die zij nodig acht.42&#13;
3.3 Welke producten?&#13;
Op grond van artikel 1 van de Financieringsrichtlijn dragen de lidstaten zorg voor de&#13;
heffing van een communautaire retributie voor de kosten van de keuringen en controles&#13;
van de in Bijlage A bij de richtlijn genoemde producten. Dit betreft vlees van:&#13;
– runderen;&#13;
– eenhoevigen/paardachtigen;&#13;
– varkens;&#13;
– schapen;&#13;
– geiten;&#13;
– pluimvee;&#13;
– konijnen;&#13;
– vederwild en haarwild.&#13;
Voorts betreft het visserijproducten (alle zee- en zoetwaterdieren of delen daarvan,&#13;
inclusief kuit en hom, met uitzondering van zeezoogdieren en kikkers).43&#13;
Artikel 2 bepaalt dat de lidstaten zorg dragen voor de heffing van een communautaire&#13;
retributie voor de kosten en de keuringen die door Richtlijn 96/23/EG zijn voorgeschreven.&#13;
Het gaat daarbij allereerst om dezelfde dieren als hierboven (met betrekking&#13;
tot Bijlage A) genoemd. Daarnaast betreft het melk- en zuivelproducten, eiproducten en&#13;
honing.44&#13;
Volgens artikel 3 dragen de lidstaten zorg voor de heffing van een communautaire&#13;
retributie voor de keuringen en controles van de volgende levende dieren en dierlijke&#13;
producten:&#13;
– runderen, hun sperma en hun embryo’s;&#13;
– varkens en hun sperma;&#13;
– paardachtigen;&#13;
– pluimvee;&#13;
– schapen;&#13;
– geiten;&#13;
– broedeieren&#13;
– aquicultuurdieren en hun producten.&#13;
3.4 De retributie&#13;
De Financieringsrichtlijn stelt de hoogte van de specifieke retributies vast.45 In het onderstaande&#13;
schema wordt globaal aangegeven welke retributie voor welk product geldt.&#13;
In de laatste kolom staat of afwijking van de vastgestelde retributie mogelijk is.&#13;
vlees intra- slacht specifiek per diersoort werkelijk&#13;
communautair gemaakte kosten&#13;
uitsnijden € 3 per ton reële kosten per uur&#13;
opslag reële kosten&#13;
3e landen € 5 per ton werkelijk&#13;
gemaakte kosten&#13;
visserij- intra- officiële € 1 / € 0,5 per ton retributie per&#13;
producten communautair controles werkuur&#13;
3e landen € 1 / € 0,5 per ton vanaf schip + €1 werkelijk&#13;
€ 5 / € 2,50 / € 1,50 per ton anderszins gemaakte kosten&#13;
Richtlijn specifiek per diersoort of product; ei en&#13;
96/23 honing: werkelijk gemaakte kosten&#13;
Levende intra- oorsprong niet vastgesteld&#13;
dieren en communautair&#13;
hun (Rl. 90/425)&#13;
producten&#13;
3e landen € 5 per ton voor runderen, varkens enz. reële kosten&#13;
(Rl. 91/496) overige: werkelijk gemaakte kosten&#13;
De Financieringsrichtlijn hanteert zowel de term ‘werkelijk gemaakte (keurings)kosten’&#13;
als de term ‘reële (keurings)kosten’. Ik zie echter geen reden om aan te nemen dat&#13;
deze termen een verschillende inhoud hebben.&#13;
3.5 Restbevoegdheid lidstaten&#13;
Zoals hierboven uiteengezet, geeft de Financieringsrichtlijn voor bepaalde keuringen&#13;
en veterinaire controles van bepaalde dieren en producten een specifieke retributie.&#13;
Hoewel dit systeem op zich al ingewikkeld is gelet op alle nuanceringen en afwijkingsmogelijkheden,&#13;
valt er nog wel uit te komen. Het wordt echter nóg ingewikkelder.&#13;
Artikel 4 van de Financieringsrichtlijn bepaalt het volgende:&#13;
“1. In afwachting van de aanneming van de bepalingen tot regeling van de communautaire&#13;
retributies, zorgen de lidstaten ervoor dat de financiering van keuringen en controles die niet&#13;
onder de artikelen 1, 2 en 3 vallen, gegarandeerd is.&#13;
2. De lidstaten kunnen met het oog op de in lid 1 omschreven doeleinden, nationale retributies&#13;
heffen, met inachtneming van de beginselen die gelden voor communautaire retributies”.&#13;
Wat betekent deze bepaling?&#13;
Voor alle keuringen en controles die niet door de bijlagen bij de Financieringsrichtlijn&#13;
worden gedekt (“die niet onder de artikelen 1, 2 en 3 vallen”) maar wel zijn geregeld&#13;
in de Richtlijnen 89/662/EEG, 90/425/EEG, 97/78/EG en 91/496/EEG (het toepassingsbereik&#13;
van de Financieringsrichtlijn) kan een nationale retributie worden geheven.&#13;
Om welke keuringen en veterinaire controles gaat het dan?&#13;
Allereerst kan worden gedacht aan producten die wel aan de keuringen en veterinaire&#13;
controles van de Richtlijnen 89/662/EEG, 90/425/EEG, 97/78/EG en 91/496/EEG&#13;
zijn onderworpen, maar waarvoor geen retributie is vastgesteld. Deze richtlijnen stellen&#13;
namelijk niet alleen keuringen en controles vast voor (vlees van) runderen, varkens,&#13;
schapen enz. maar voor alle levende dieren, dierlijke producten en bijproducten. Ten&#13;
tweede kan worden gedacht aan de keuringen en veterinaire controles zélf. In de bijlagen&#13;
zijn immers niet voor alle in de richtlijnen geregelde keuringen en controles&#13;
retributies vastgesteld. Het gaat dan met name om retributies voor de steekproefsgewijze&#13;
controles op de plaats van bestemming en de keuringen en veterinaire controles&#13;
in het kader van conservatoire maatregelen. Dit wringt echter met de hierboven uiteengezette&#13;
jurisprudentie van het Hof van Justitie46 en met de retributies die wél in de&#13;
Financieringsrichtlijn zijn geregeld.47 Ik denk dan ook niet dat deze bepaling in die&#13;
zin zou moeten worden uitgelegd. Het ligt voor de hand dat de gemeenschapswetgever&#13;
heeft beoogd in de bijlagen een uitputtende regeling te geven voor de daarin aange-&#13;
haalde producten.48 Voor bijvoorbeeld varkensvlees in het intracommunautaire handelsverkeer&#13;
mag dan alleen een (communautaire) retributie worden geheven voor&#13;
slachtwerkzaamheden, uitsnijden of opslag. Voor een (toegestane) steekproefsgewijze&#13;
controle van varkensvlees op de plaats van bestemming mag geen (nationale) retributie&#13;
worden geheven. Met andere woorden: in de bijlagen wordt uitputtend geregeld voor&#13;
welk type keuringen en veterinaire controles een retributie mag worden gevraagd.&#13;
Ten aanzien van niet in de bijlagen genoemde producten lijkt mij eveneens te gelden&#13;
dat slechts voor diezelfde typen keuringen en veterinaire controles een retributie mag&#13;
worden gevraagd.&#13;
Een probleem ligt bij de controles bij de oorsprong in het intracommunautaire handelsverkeer&#13;
in levende dieren (Bijlage C, hoofdstuk I van de Financieringsrichtlijn).&#13;
Het niveau van de retributies, de uitvoeringsbepalingen en de uitzonderingsgevallen&#13;
zijn, voor zover mij bekend, nog steeds niet vastgesteld. Oftewel, er is geen communautaire&#13;
retributie die kan worden geheven. Dit heeft mijns inziens niet tot gevolg dat&#13;
er ook geen (nationale) retributie kan worden geheven.49 Een lidstaat kan immers in&#13;
ieder geval gebruik maken van de algemene machtiging van artikel 5 lid 3: lidstaten&#13;
mogen een bedrag heffen hoger is dan het niveau van de communautaire retributies,&#13;
mits de geheven totale retributie per lidstaat niet meer bedraagt dan de werkelijk&#13;
gemaakte keuringskosten. Hieruit vloeit mijns inziens voort dat lidstaten de werkelijk&#13;
gemaakte keuringskosten in rekening mogen brengen. Dit strookt ook met de&#13;
kennelijke bedoeling van de gemeenschapswetgever om voor de bedoelde controles&#13;
een retributie vast te stellen en dus ook te (laten) heffen.&#13;
De nationale retributies dienen te worden vastgesteld met inachtneming van de beginselen&#13;
die gelden voor communautaire retributies. Deze beginselen staan verwoord in&#13;
artikel 5 van de Financieringsrichtlijn. Ten eerste staan de kostenposten opgesomd die&#13;
de communautaire retributies moeten dekken. Dit zijn:&#13;
– de loonkosten voor de keuringsdienst;&#13;
– de sociale premies voor de keuringsdienst;&#13;
– de administratiekosten;&#13;
– na- en bijscholing van de inspecteurs.&#13;
Dit alles in verband met de uitvoering van de keuringen en veterinaire controles zoals&#13;
bedoeld in de artikelen 1, 2 en 3. Een nationale retributie die op grond van artikel&#13;
lid 2 wordt vastgesteld, mag dus ook alleen zien op deze kostenposten. Ditzelfde&#13;
geldt wanneer lidstaten gebruik willen maken van de afwijkingsmogelijkheden die de&#13;
Financieringsrichtlijn biedt en een retributie willen heffen tot op het niveau van de&#13;
werkelijk gemaakte of reële kosten. Ook dan dienen de werkelijk gemaakte of reële&#13;
kosten te worden vastgesteld aan de hand van deze kostenposten en niet (ook nog)&#13;
aan de hand van andere kostenposten.50&#13;
Ten tweede is directe of indirecte restitutie van de retributies verboden. Dit is logisch.&#13;
De Financieringsrichtlijn beoogt de financiering van bepaalde door het gemeenschapsrecht&#13;
voorgeschreven keuringen en controles te uniformeren zodat de concurrentievoorwaarden&#13;
in alle lidstaten gelijk zijn. Zou een lidstaat de retributies restitueren,&#13;
dan zouden de concurrentievoorwaarden niet in alle lidstaten gelijk zijn. Aldus&#13;
zou de Financieringsrichtlijn zijn doel voorbij schieten. Het restitueren van de retributies&#13;
kan bovendien worden beschouwd als een verboden steunmaatregel in de zin&#13;
van artikel 87 lid 1 EG aangezien de nationale producenten of handelaars van de restituerende&#13;
lidstaat een voordeel genieten die de producenten en handelaars in de andere&#13;
lidstaten niet genieten. Besluit een lidstaat om op de voet van artikel 4 lid 2 nationale&#13;
retributies te heffen en worden de retributies dan selectief gerestitueerd,51 dan is in&#13;
beginsel eveneens sprake van een verboden steunmaatregel.&#13;
Ten derde mogen de lidstaten in totaal geen bedrag heffen dat hoger is dan de werkelijk&#13;
gemaakte keuringskosten. Deze werkelijk gemaakte keuringskosten moeten, zoals&#13;
gezegd, worden bepaald aan de hand van de hierboven genoemde kostenposten. Uit&#13;
het arrest Feyrer blijkt dat de (algemene) bevoegdheid om een hogere retributie te&#13;
heffen ter dekking van de werkelijk gemaakte keuringskosten een bevoegdheid is waar&#13;
de lidstaten algemeen en naar eigen inzicht gebruik van kunnen maken.52 De grenzen&#13;
worden getrokken door de werkelijk gemaakte kosten, vast te stellen aan de hand van&#13;
de genoemde kostenposten.&#13;
Ten slotte komen de retributies in de plaats van alle andere belastingen of bijdragen&#13;
die de lidstaten heffen ter dekking van de kosten van de bedoelde keuringen en veterinaire&#13;
controles. Heft een lidstaat reeds een nationale retributie voor een veterinaire&#13;
controle die niet onder artikel 1, 2 of 3 valt, dan dient hij deze retributie opnieuw te&#13;
bezien tegen de achtergrond van artikel 5 van de Financieringsrichtlijn.&#13;
3.6 Epizoötieën en endemische ziekten&#13;
Artikel 5 lid 4 van de Financieringsrichtlijn kent, naast de bepaling dat de communautaire&#13;
retributies in de plaats komen van alle andere nationale belastingen en heffingen&#13;
ten aanzien van de bedoelde keuringen en veterinaire controles, in de laatste volzin de&#13;
cryptische bepaling dat “[d]eze richtlijn […] de mogelijkheid voor de Lid-Staten om&#13;
een retributie te heffen voor de bestrijding van epizoötieën en endemische ziekten&#13;
onverlet [laat].” Uit deze formulering kan worden afgeleid dat lidstaten kennelijk al&#13;
een bevoegdheid hadden om een ‘retributie’ te heffen voor de bestrijding van epizoötieën&#13;
en endemische ziekten en deze bevoegdheid hebben behouden. De lidstaten&#13;
hebben echter geen absolute bevoegdheid om in dit verband te heffen; heffingen moeten&#13;
immers voldoen aan de algemene verdragsbepalingen dan wel aan de bepalingen&#13;
van secundair gemeenschapsrecht. Een heffingsbevoegdheid bestond en bestaat dus&#13;
allereerst indien het een niet-discriminerende binnenlandse belasting betreft. Daarnaast&#13;
bestaat een heffingsbevoegdheid indien de keuringen en controles in het kader&#13;
van de bestrijding van epizoötieën en endemische ziekten door het gemeenschapsrecht&#13;
waren voorgeschreven. Geldt er geen gemeenschapsrecht terzake, dan kan een&#13;
dergelijke heffing waarschijnlijk niet als een retributie in de in paragraaf 2.4 bedoelde&#13;
zin worden gekwalificeerd.53 De keuringen en controles geschieden immers met het&#13;
oog op een algemeen belang (de gezondheid van mens en dier). Het voordeel voor de&#13;
marktdeelnemer is vermoedelijk te algemeen en onvoldoende op waarde te schatten.&#13;
Daarmee zijn de voorwaarden om een dergelijke heffing als een retributie aan te merken,&#13;
niet vervuld.&#13;
4 De Controleverordening&#13;
Met ingang van 1 januari 2008 zal de Financieringsrichtlijn worden ingetrokken en&#13;
worden vervangen door het regime van Verordening (EG) nr. 882/2004 (de Controleverordening).&#13;
54 Niettemin blijft de Financieringsrichtlijn relevant omdat de Controleverordening&#13;
voor wat betreft de vraag wanneer de lidstaten verplicht zijn een vergoeding&#13;
voor een keuring of controle te innen, verwijst naar de Financieringsrichtlijn.&#13;
Aanvankelijk had de Commissie echter een geheel ander systeem voor ogen. In het&#13;
voorstel voor de verordening (COM(2003) 52 def.) gaf de Commissie aan dat het&#13;
systeem in de veterinaire sector niet goed werkte (par. 43). Tussen lidstaten onderling&#13;
en zelfs binnen een lidstaat bleven belangrijke verschillen bestaan. In het voorstel&#13;
werd daarom het systeem voor de diervoedersector overgenomen voor wat betreft de&#13;
keuringen en veterinaire controles in het intracommunautaire handelsverkeer. Voor&#13;
de keuringen en veterinaire controles in het handelsverkeer met derde landen werden&#13;
wel vergoedingen vastgesteld. Als gevolg van de discussie in de Raad is als compromisoplossing&#13;
toch gekozen voor een tweeslachtig systeem: verplichte vergoedingen voor&#13;
veterinaire controles en facultatieve vergoedingen voor de controles van overige&#13;
levensmiddelen en diervoeders.55&#13;
Hoofdstuk VI van de Controleverordening gaat over de financiering van officiële controles.&#13;
De verordening hanteert als algemeen beginsel dat de lidstaten voor voldoende&#13;
financiële middelen zorgen voor het nodige personeel en andere middelen voor officiële&#13;
controles.56 Daartoe kunnen zij vergoedingen of heffingen innen.57 Voor bepaalde activiteiten&#13;
en controles moeten de lidstaten echter een vergoeding innen. Deze activiteiten&#13;
en controles komen overeen met de keuringen en controles waarvoor op grond van&#13;
de Financieringsrichtlijn reeds een retributie wordt geheven.58 Deze bepaling lees ik&#13;
zo dat de heffingsverplichting ten aanzien van bepaalde keuringen en controles op&#13;
bepaalde dieren en producten van de Financieringsrichtlijn onder de Controleverordening&#13;
blijft bestaan en dat de bevoegdheid voor lidstaten uit de Financieringsricht-&#13;
lijn om een nationale retributie te heffen zal worden vervangen door de bevoegdheid&#13;
van de lidstaten om vergoedingen en heffingen te innen ter dekking van de kosten van&#13;
officiële controles. De door de Controleverordening gegeven bevoegdheid lijkt door&#13;
de gebruikte formulering ruimer te zijn dan die uit de Financieringsrichtlijn (met&#13;
name vanwege de definitie van ‘officiële controle’).&#13;
De verordening hanteert een andere indeling dan de Financieringsrichtlijn. Bijlage IV&#13;
ziet op de keuringen en veterinaire controles in het intracommunautaire handelsverkeer,&#13;
Bijlage V ziet op de keuringen en veterinaire controles in het handelsverkeer&#13;
met derde landen. De verordening geeft, in tegenstelling tot de Financieringsrichtlijn,&#13;
uitdrukkelijk minimumvergoedingen. Het innen van hogere vergoedingen is toegestaan&#13;
mits deze vergoedingen niet meer bedragen dan de door de bevoegde autoriteit gedragen&#13;
kosten. Deze kosten worden bepaald aan de hand van de in Bijlage VI genoemde&#13;
criteria:&#13;
– de salarissen van het personeel dat betrokken is bij de officiële controles;&#13;
– de kosten van het personeel dat betrokken is bij de uitvoering van de officiële controles,&#13;
inclusief kosten voor installaties, instrumenten, uitrusting, opleiding en reisen&#13;
daarmee verband houdende kosten;&#13;
– kosten voor bemonstering en laboratoriumonderzoek.&#13;
Deze criteria zijn ruimer dan die in artikel 5 lid 1 van de Financieringsrichtlijn. Slechts&#13;
in bepaalde, nader omschreven omstandigheden is een neerwaartse afwijking van de&#13;
vastgestelde minimumvergoedingen mogelijk.&#13;
Bijlage IV (intracommunautaire handelsverkeer) stelt minimumvergoedingen vast in&#13;
verband met inspecties, keuringen en controles bij het slachten en uitsnijden van:&#13;
– runderen;&#13;
– eenhoevigen;&#13;
– varkens;&#13;
– schapen;&#13;
– geiten;&#13;
– pluimvee;&#13;
– gefokte konijnen;&#13;
– wild (inclusief loopvogels zoals struisvogels).&#13;
Daarnaast worden minimumvergoedingen vastgesteld voor wildverwerkingsinrichtingen,&#13;
voor de melkproductie en voor visserij- en aquacultuurproducten.&#13;
Bijlage V (handelsverkeer met derde landen) stelt minimumvergoedingen vast voor:&#13;
– vlees en vleesproducten;&#13;
– vlees van pluimvee;&#13;
– wild (vrij en gekweekt);&#13;
– konijnen;&#13;
– levende dieren;&#13;
– visserijproducten;&#13;
– bijproducten en diervoeders van dierlijke oorsprong.&#13;
Voorts stelt bijlage V minimumvergoedingen vast voor de doorvoer van goederen en&#13;
levende dieren door de Gemeenschap.&#13;
De bedragen van bijlagen IV en V zullen elke twee jaar worden bijgewerkt.&#13;
5 Samenvatting en conclusie&#13;
Voor de financiering van keuringen en controles in het algemeen wordt het toetsingskader&#13;
gevormd door de artikelen 25 en 90 EG en de daarop betrekking hebbende&#13;
jurisprudentie van het Hof van Justitie. Daaruit komt naar voren dat in beginsel slechts&#13;
ruimte is voor het vragen van een vergoeding als er sprake is van een voor alle lidstaten&#13;
verplicht gestelde keuring of controle of als de gevraagde vergoeding de vorm&#13;
heeft van een niet discriminerende binnenlandse belasting. Voor bepaalde keuringen&#13;
en controles, van veterinaire aard, wordt het exclusieve toetsingskader echter gevormd&#13;
door de Financieringsrichtlijn.&#13;
De Financieringsrichtlijn stelt bepaalde beginselen vast die de lidstaten in acht moeten&#13;
nemen, willen zij een retributie heffen ter dekking van de kosten van de keuringen&#13;
en veterinaire controles. Voor bepaalde producten wordt de retributie concreet&#13;
vastgesteld; voor de overige producten kan een nationale retributie worden geheven.&#13;
Daarnaast is vastgelegd voor welk type keuringen en veterinaire controles (bij slachtwerkzaamheden,&#13;
uitsnijden, enz.) een retributie mag worden geheven. Voor andere&#13;
typen keuringen en veterinaire controles mag geen retributie worden geheven. Voor&#13;
de kosten van keuringen en veterinaire controles die geschieden in het kader van de&#13;
bestrijding van epizoötieën en endemische ziekten mag alleen een vergoeding worden&#13;
gevraagd als die bevoegdheid al bestond. Dit is het geval als sprake is van een niet-discriminerende&#13;
binnenlandse belasting of indien het keuringen en veterinaire controles&#13;
zijn die door het gemeenschapsrecht verplicht zijn gesteld.&#13;
De Financieringsrichtlijn wordt per 1 januari 2008 vervangen door de Controleverordening.&#13;
Voor de veterinaire sector wordt het systeem van de Financieringsrichtlijn,&#13;
hoewel iets anders opgezet, gehandhaafd. Daarmee is een kans voor verbetering en&#13;
stroomlijning met de diervoedersector gemist.</content><legacyfootnotes>* Mr. drs. N. (Nienke) Saanen is docent/onderzoeker aan de TU Delft, Faculteit Techniek, Bestuur en&#13;
Management, Sectie Recht en Techniek.&#13;
1. Ik noem daarbij slechts de (oude) arresten waarmee de vaste jurisprudentie werd ingeluid.&#13;
2. PB 1985, L 32/14.&#13;
3. PB 1996, L 162/1.&#13;
4. PB 2004, L 191/1. Zie artikel 61 van deze verordening.&#13;
5. HvJ EG 1 juli 1969, gev. zaken 2 en 3/69 (Sociaal Fonds Diamantarbeiders), Jurispr. 1969, blz. 211, punt 18.&#13;
6. HvJ EG 31 januari 1984, zaak 1/83 (IFG), Jurispr. 1984, blz. 349, punt 10.&#13;
7. Van een echte uitzondering kan echter niet worden gesproken. Veeleer is sprake van twee verschillende,&#13;
maar gelijkwaardige, regimes.&#13;
8. HvJ EG 14 december 1972, zaak 29/72 (Marimex), Jurispr. 1972, blz. 1309; HvJ EG 5 februari 1976,&#13;
zaak 87/75 (Bresciani), Jurispr. 1976, blz. 129, punt 11.&#13;
9. HvJ EG 22 mei 2003, zaak 355/00 (Freskot), Jurispr. 2003, blz. 5263, punt 42.&#13;
10. Arrest Freskot, punt 39; HvJ EG 23 april 2002, zaak C-234/99 (Nygard), Jurispr. 2002, blz. I-3657, punt 17.&#13;
11. Vgl. HvJ EG 25 januari 1977, zaak 46/76 (Bauhuis), Jurispr. 1977, blz. 5, punten 40 en 41.&#13;
12. Arrest Bauhuis, punt 31.&#13;
13. HvJ EG 27 september 1988, zaak 18/87, Jurispr. 1988, blz. 5427, punt 8.&#13;
14. HvJ EG 12 juli 1977, zaak 89/76, Jurispr. 1977, blz. 1355.&#13;
15. HvJ EG 2 mei 1990, zaak C-111/89, Jurispr. 1990, blz. I-1735. In Kapteyn/VerLoren van Themaat, Het&#13;
recht van de Europese Unie en van de Europese Gemeenschappen (2003), wordt het arrest Bakker Hillegom&#13;
genoemd in de paragraaf ‘Retributie’ (blz. 511). Hoewel het strikt genomen inderdaad niet ging om&#13;
een door het gemeenschapsrecht verplicht gestelde keuring, acht ik het juister om dit arrest niet in te&#13;
delen in de categorie ‘retributie’ maar te scharen onder de categorie ‘door het gemeenschapsrecht verplicht&#13;
gestelde keuringen’ omdat de gedachte die het Hof van Justitie in het arrest tot uitdrukking brengt,&#13;
dezelfde is als in geval van door het gemeenschapsrecht verplicht gestelde keuringen, namelijk een in alle&#13;
lidstaten op gelijke grondslag verrichte keuring ter bevordering van het vrije goederenverkeer. De woorden&#13;
‘de vervulling van douaneformaliteiten in het intracommunautaire handelsverkeer’ in het arrest&#13;
Commissie/Italië (HvJ EG 21 maart 1991, zaak C-209/89, Jurispr. 1991, blz. 1575, punt 1) lees ik dan&#13;
ook, gelet op de verwijzing naar de arresten Fytosanitaire keuringen en Bakker Hillegom in punt 10,&#13;
tegen deze achtergrond. Met andere woorden: dit betroffen ook douaneformaliteiten die voortvloeiden&#13;
uit een voor alle lidstaten gelijk geldende regeling. Uit het arrest mag niet de conclusie worden getrokken&#13;
dat elke last die voor de vervulling van douaneformaliteiten wordt opgelegd, een toegestane heffing is; zie&#13;
HvJ EG 30 mei 1989, zaak 340/87 (Commissie/ Italië), Jurispr. 1989, blz. 1483, punten 13 t/m 16.&#13;
16. Punt 8 van het arrest Fytosanitaire keuringen.&#13;
17. Punt 16 van het arrest Fytosanitaire keuringen.&#13;
18. Punten 12 t/m 14.&#13;
19. HvJ EG 9 november 1983, zaak 158/82 (Deense heffing op aardnoten), Jurispr. 1983, blz. 3573, punt 19.&#13;
20. HvJ EG 5 februari 1976, zaak 87/75 (Bresciani), Jurispr. 1976, blz. 129; HvJ EG 15 december 1976, zaak&#13;
35/76 (Simmenthal), Jurispr. 1976, blz. 1871, punt 44; HvJ EG 11 augustus 1995, zaak C-16/94 (Garonor),&#13;
Jurispr. 1995, blz. I-2421, punt 14.&#13;
21. Arrest Bresciani, punt 10.&#13;
22. Arrest Bauhuis, punten 13 en 14.&#13;
23. HvJ EG 15 december 1993, gev. zaken C-277, 318 en 319/99 (Ligur Carni), Jurispr. 1993, blz. I-6621,&#13;
punt 31.&#13;
24. PB 1985, L 32/14.&#13;
25. Als gevolg van diverse wijzigingen luidt de titel thans: Richtlijn 85/73/EEG inzake de financiering van&#13;
keuringen en veterinaire controles zoals bedoeld in de Richtlijnen 89/662/EEG, 90/425/EEG.&#13;
90/675/EEG en 91/496/EEG.&#13;
26. Naast de veterinaire sector kent ook de diervoedersector communautaire regelgeving ten aanzien van de&#13;
financiering van keuringen en controles: Beschikking 98/728/EG (PB 1998, L 346/51). Deze Financieringsbeschikking&#13;
is per 1 januari 2006 vervangen door Verordening (EG) nr. 882/2004.&#13;
27. HvJ EG 23 november 1995, zaak C-10/95 P (Asocarne), Jurispr. 1995, blz. I-4149.&#13;
28. HvJ EG 5 oktober 1977, zaak 5/77, Jurispr. 1977, blz. 1555, punt 35; Kapteyn/VerLoren van Themaat,&#13;
Het recht van de Europese Unie en van de Europese Gemeenschappen (2003), blz. 544.&#13;
29. Voor keuringen en controles die niet onder de Financieringsrichtlijn vallen, blijven de Verdragsbepalingen&#13;
en de jurisprudentie van het Hof van Justitie uiteraard wel relevant.&#13;
30. PB 1996, L 162/1. Deze richtlijn is nog gewijzigd door Richtlijn 97/79/EG, PB 1997, L 24/31.&#13;
31. Voor de volledigheid: het gemeenschapsrecht beoogt een uitputtende regeling te geven ten aanzien van&#13;
keuringen en veterinaire controles. Keuringen en veterinaire controles die niet in de toepasselijke richtlijnen&#13;
zijn geregeld, zijn derhalve niet toegestaan.&#13;
32. PB 1989, L 395/13, zoals gewijzigd.&#13;
33. PB 1990, L 224/29, zoals gewijzigd.&#13;
34. PB 1990, L 373/1. Deze richtlijn is per 30 juni 1999 ingetrokken en vervangen door Richtlijn 97/78/EG,&#13;
PB 1998, L 24/9. Verwijzingen naar Richtlijn 90/675/EEG gelden als verwijzingen naar Richtlijn&#13;
97/78/EEG; zie artikel 33 van Richtlijn 97/78/EG.&#13;
35. PB 1991, L 268/56.&#13;
36. Alsmede op zoötechnische controles (controles die strekken tot verbetering van de dierenrassen). Deze&#13;
controles laat ik buiten beschouwing aangezien de Financieringsrichtlijn beperkt is tot (keuringen en)&#13;
veterinaire controles.&#13;
37. Artikel 11 lid 1.&#13;
38. PB 1993, L 340/21.&#13;
39. PB 1996, L 125/10.&#13;
40. Artikel 5 en bijlage IV.&#13;
41. Artikel 11 lid 1.&#13;
42. Artikel 13.&#13;
43. Aquicultuurproducten (opgekweekte vissen en schaaldieren) vallen hier ook onder.&#13;
44. Zie Bijlage B.&#13;
45. In de diervoedersector is de financiering iets anders geregeld. In Beschikking 98/728/EG worden geen&#13;
vaste bedragen vastgesteld. Lidstaten dienen zelf de retributies vast te stellen maar moeten daarbij&#13;
bepaalde criteria (genoemd in Bijlage B bij de beschikking) in acht nemen.&#13;
46. Waarin nu juist herhaaldelijk is bepaald dat voor steekproefsgewijze controles bij de bestemming geen&#13;
vergoeding mag worden gevraagd en dat de omstandigheid dat keuringen en controles op grond van&#13;
artikel 30 EG zijn toegestaan, niet betekent dat er ook een vergoeding van de kosten mag worden&#13;
gevraagd.&#13;
47. Bijvoorbeeld keuringen en controles in verband met slachtwerkzaamheden, uitsnijden of opslag en controles&#13;
bij de oorsprong.&#13;
48. Vgl. HvJ EG 24 oktober 1996, zaak C-86/94 (Van Iersel), Jurispr. 1996, blz. I-5261, punten 30-32. Vgl.&#13;
ook Rb. Arnhem 15 december 2004 (Gezondheidsdienst voor dieren / Denkavit), rolnr. 03/830, rov. 21.&#13;
49. De redenering zou de volgende kunnen zijn. De retributies die in verband met de controles bij de oorsprong&#13;
van levende dieren in het intracommunautaire handelsverkeer mogen worden geheven, zijn&#13;
uitputtend geregeld in Bijlage C, hoofdstuk I. De communautaire retributies zijn nooit vastgesteld, hetgeen&#13;
moet worden gelijkgesteld met een nulniveau. Nu ook de afwijkingsmogelijkheden niet zijn vastgesteld,&#13;
kan ook geen hogere (dan nul) retributie worden geheven.&#13;
50. Vgl. HvJ EG 16 oktober 2003, zaak C-423/01 (Färber), Jurispr. 2003, blz. I-11985, punten 28 en 29.&#13;
51. Eerst een retributie heffen om haar vervolgens aan dezelfde heffingsplichtigen te restitueren zet immers&#13;
geen zoden aan de dijk.&#13;
52. HvJ EG 9 september 1999, zaak C-374/97, Jurispr. 1999, blz. I-5153, punt 27.&#13;
53. Het gebruik van het woord ‘retributie’ in artikel 5 lid 4 laatste volzin is dan ook verwarrend.&#13;
54. De verordening is reeds vanaf 1 januari 2006 van toepassing (artikel 67).&#13;
55. Zie persbericht PRES/03/317 van 17 november 2003.&#13;
56. Artikel 26. Een ‘officiële controle’ is elke vorm van controle die door de bevoegde autoriteit of door de&#13;
Gemeenschap wordt uitgevoerd om na te gaan of de wetgeving inzake diervoeders en levensmiddelen en&#13;
de voorschriften inzake diergezondheid en dierenwelzijn worden nageleefd (artikel 2 onder 1).&#13;
57. Artikel 27 lid 1.&#13;
58. Er wordt één activiteit toegevoegd, namelijk de erkenning van inrichtingen voor diervoeders (bijlage IV,&#13;
afdeling A, onder 2).&#13;
</legacyfootnotes><footnotes><footnote/></footnotes><auteurs>mr. drs. N. Saanen</auteurs><published>2006-11-01 00:00:00</published><modified>2006-11-01 00:00:00</modified><editiondate>2006-11-01</editiondate><htmlpath>https://denhollander.info/artikel/4102</htmlpath></article>
</articles></edition>