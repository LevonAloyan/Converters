<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2012</searchword><id>10295</id><udhid>UDH:TvAR/10295</udhid><titel>Rechtspraak 5711. Budé / Schinnen (TvAR 2012/5711)</titel><searchwords><searchword>TvAR 12/2012</searchword><searchword>TvAR 2012/5711</searchword><searchword>UDH:TvAR/10295</searchword></searchwords><attachments><attachment><name>TvAR2012_12_06_5711.pdf</name><extention>pdf</extention><url>https://denhollander.info/download/8852/ci</url></attachment></attachments><inleiding>Verpachter moet niet-bedrijfsmatigheid bewijzen; pachter dient gegevens te overleggen. Als de overeenkomst onder het oude recht niet op de bedrijfsmatige landbouw was gericht, is deze onder het nieuwe recht een huurovereenkomst. Als er bij een geschil omtrent toedeling een erfgenaam is die tot de kring van naasten behoort, vindt de toedeling bij voorkeur aan die persoon plaats.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 19 november 2008 en 4 februari 2009, die de pachtkamer van de rechtbank Maastricht, sec­tor kanton, locatie Sittard-Geleen, tussen appellante in het principaal beroep (hierna ook te noemen: de Gemeente) als eiseres in conventie en verweerster in reconventie en geïnti­meerden in het principaal beroep (hierna ook te noemen: er­ven Budé) als gedaagden in conventie en deels tevens eisers in reconventie heeft gewezen. Van het vonnis van 4 februari 2009 is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
––de verstekverlening tegen geïntimeerden sub 5 tot en met 8 op de rol van 26 mei 2009;&#13;
––de dagvaarding in hoger beroep van 25 februari 2009;&#13;
––de memorie van grieven, tevens houdende wijziging (van de grondslag van) de vordering;&#13;
––de memorie van antwoord in het principaal beroep, tevens memorie van grieven in het incidenteel beroep;&#13;
––de akte in het principaal beroep van de Gemeente, te­vens memorie van antwoord in het incidenteel beroep.&#13;
2.2 De Gemeente en geïntimeerden sub 1 tot en met 4 heb­ben de stukken voor het wijzen van arrest aan het hof over­gelegd en het hof heeft arrest bepaald.&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 M.H. Pijls heeft bij schriftelijke pachtovereenkomst met ingang van 15 maart 1953 aan J.H.K. Budé verpacht de boerderij bestaande uit woonhuis, schuur, stallen, bergplaats, boomgaard met tuin, destijds kadastraal bekend gemeente Schinnen, sectie A, nummer 2068 en 2069, thans gemeente Schinnen, sectie A, nr. 4284, tezamen groot 0.26.30 ha (hier­na aan te duiden als: het perceel Kerkstraat 21).&#13;
3.3 De Gemeente verkreeg per 1 december 1966 de eigen­dom van het perceel Kerkstraat 21 en werd aldus verpacht­ster.&#13;
3.4 J.H.K. Budé is op 7 februari 1986 overleden.&#13;
3.5 Bij schriftelijke pachtwijzigingsovereenkomst van 9 december 1986 is de pachtovereenkomst voortgezet met M.H.E. Budé en zijn de overige erfgenamen van J.H.K. Budé met ingang van 1 september 1986 uit de pacht ontsla­gen.&#13;
3.6 M.H.E. Budé is overleden op 2 juni 2007. De erven Budé zijn haar erfgenamen.&#13;
3.7 Uit het samenstel van een “afstandsverklaring en verde­ling / toedeling” van 16 februari 2009, ondertekend door ge­ïntimeerden sub 1 en sub 5, en een “afstandsverklaring en verdeling / toedeling pachtrechten” van 31 maart 2009, on­dertekend door geïntimeerden sub 1 tot en met 4 en 6 tot en met 8, blijkt dat de erven Budé de rechten en verplichtingen van wijlen M.H.E. Budé uit de pachtovereenkomst als ge­zamenlijke erfgenamen hebben toegedeeld aan geïntimeer­de sub 1. &#13;
4 De motivering van de beslissing in hoger beroep &#13;
4.1 In dit geding heeft de Gemeente primair op grond van artikel 7:376 en subsidiair op grond van art. 6:258 Burger­lijk Wetboek ontbinding van de pachtovereenkomst gevor­derd, met nevenvorderingen. In reconventie hebben geïnti­meerden sub 1 tot en met 4 gevorderd dat de geïntimeerden 2 tot en met 8 uit de pacht zullen worden ontslagen. Bij het vonnis van 4 februari 2009 heeft de pachtkamer in eerste aanleg zowel de vorderingen in conventie als die in recon­ventie afgewezen. Tegen de afwijzing van de vorderingen in conventie richten zich de grieven in het principaal beroep, tegen die van de vordering in reconventie de grieven in het incidenteel beroep. &#13;
4.2 Bij memorie van grieven in het principaal beroep heeft de Gemeente haar eis gewijzigd. Thans vordert zij primair op grond van artikel 7:376, subsidiair op grond van artikel 7:377 en meer subsidiair op grond van artikel 6:258 Bur­gerlijk Wetboek ontbinding van de pachtovereenkomst, al­thans de erven Budé op grond van artikel 7:365 Burgerlijk Wetboek te ontslaan uit de pacht, met nevenvorderingen. De Gemeente kan in haar gewijzigde eis tegenover geïntimeer­den sub 5 tot en met 8 niet worden ontvangen, nu niet blijkt dat voldaan is aan het voorschrift van het derde lid van arti­kel 130 Wetboek van Burgerlijke Rechtsvordering. Dat heeft ook gevolgen voor de toewijsbaarheid van de gewijzigde eis tegenover geïntimeerden sub 1 tot en met 4, omdat, in ieder geval wat betreft de vordering op grond van artikel 7:377 Burgerlijk Wetboek, sprake is van een ondeelbare rechtsver­houding, zodat enkel kan worden beslist in een geding waar­in alle bij de rechtsverhouding betrokkenen partij zijn, om­dat het rechtens noodzakelijk is dat de beslissing ten aanzien van allen in dezelfde zin luidt. Aan dit laatste doet niet af dat de erven Budé de rechten en verplichtingen uit de pacht­overeenkomst inmiddels hebben toegedeeld aan geïntimeer­de sub 1 (hiervoor onder 3.7), omdat immers die toedeling de medewerking van de Gemeente als verpachtster behoeft (vergelijk artikel 7:366 lid 3 Burgerlijk Wetboek) en uit het standpunt wat de Gemeente in dit geding inneemt, volgt dat zij die medewerking weigert. Tot het moment dat die me­dewerking eventueel alsnog wordt verleend, zijn de erven Budé dus nog allen als (mede)pachters partij bij de rechts­verhouding. &#13;
4.3 Op 1 september 2007 is met de artikelen 7:311 e.v. Bur­gerlijk Wetboek een nieuwe wettelijke regeling van de pacht in werking getreden en is de Pachtwet vervallen. Naar oud recht was volgens de vaste rechtspraak van deze kamer on­der pacht te verstaan vruchttrekking met een economisch oogmerk van meer dan ondergeschikte betekenis. Het nieu­we recht neemt van die ruime opvatting van de pacht af­stand door in artikel 7:312 Burgerlijk Wetboek de eis te stel­len dat de landbouw bedrijfsmatig wordt uitgeoefend. Deze wijziging heeft tot gevolg dat na de inwerkingtreding van het nieuwe recht gesloten overeenkomsten die strekken tot (agrarisch) gebruik anders dan voor bedrijfsmatige land­bouw, niet als pachtovereenkomsten maar als huurovereen­komsten dienen te worden gekwalificeerd (uiteraard onver­minderd het vereiste dat partijen een tegenprestatie voor het gebruik zijn overeengekomen). &#13;
4.4 Indien tussen partijen een pachtovereenkomst bestaat en de pachter het gepachte niet langer voor de uitoefening van de landbouw gebruikt, waarbij in verband met opnieuw arti­kel 7:312 Burgerlijk Wetboek onder “landbouw” bedrijfsma­tige landbouw moet worden verstaan, levert die omstandig­heid volgens artikel 7:376 lid 1 Burgerlijk Wetboek (tweede volzin, aanhef en onder a) een tekortkoming van de pachter op die tot ontbinding van de pachtovereenkomst dient te lei­den. Volgens de Gemeente doet dit geval zich hier voor. &#13;
4.5 Indien in verband met de onder 4.3 bedoelde wijziging sprake is van huur in plaats van pacht, heeft dit in verband met artikel 1019j Wetboek van Burgerlijke Rechtsvordering tot gevolg dat de pachtrechter onbevoegd is om van het ge­schil kennis te nemen. &#13;
4.6 Of sprake is van een bedrijfsmatige exploitatie van het perceel Kerkstraat 21 is in geschil. Volgens de Gemeente is dat niet het geval, maar volgens de erven Budé wel. De er­ven Budé hebben onder meer aangevoerd dat het bedrijf on­geveer 5 ha akkerbouwgrond omvat, waarop voederbieten en maïs worden geteeld ten behoeve van vleesvee dat op de boerderij wordt gehouden. Ook zou een perceel weiland in gebruik zijn waarop het vleesvee geweid wordt. Steeds zou een “voldoende bedrijfsresultaat” zijn behaald. &#13;
4.7 Mede tegen de achtergrond van de wetsgeschiedenis van artikel 7:312 Burgerlijk Wetboek veronderstelt een bedrijfs­matige exploitatie dat sprake is van een complex van econo­mische activiteiten, gericht op winst door uitoefening van de landbouw. Voor de vraag of daarvan sprake is, acht het hof de navolgende gezichtspunten in het bijzonder van belang: &#13;
a. de omvang van het bedrijf en de onderlinge samenhang tussen de diverse bedrijfsactiviteiten; &#13;
b. de vraag of de voor toekomstige winstkansen noodzake­lijke investeringen plaatsvinden; &#13;
c. het redelijkerwijs te verwachten ondernemingsrendement; &#13;
d. de vraag of de gebruiker een hoofdfunctie buiten de land­bouw heeft; &#13;
een en ander in onderlinge samenhang te beschouwen en met inachtneming van de overige omstandigheden van het geval. &#13;
4.8 Voor zover de vraag of sprake is van een bedrijfsmatige exploitatie van belang is voor de primaire vordering van de Gemeente, draagt de Gemeente de bewijslast, maar van de erven Budé kan wel worden gevergd dat zij voldoende gege­vens omtrent de bedrijfsvoering overleggen. &#13;
4.9 Ingeval het hof bij gelegenheid van een volgend arrest tot de slotsom komt dat van een bedrijfsmatige exploita­tie van het perceel Kerkweg 21 geen sprake is, betekent dit niet noodzakelijk dat de erven Budé zijn tekortgeschoten en dat op die grond ontbinding moet volgen. Het hof leest in de stellingen van de erven Budé dat volgens hen de huidige ex­ploitatie niet verschilt van hetgeen in 1953 bij gelegenheid van het aangaan van de initiële pachtovereenkomst, althans in 1986 bij gelegenheid van het aangaan van de pachtwij­zigingsovereenkomst, partijen voor ogen stond (zie onder meer conclusie van antwoord onder 10, 11 en 14 en memo­rie van antwoord p. 7). Een en ander is door de Gemeente slechts in een min of meer algemene zin bestreden (memo­rie van antwoord in het incidenteel beroep onder 12). Veron­derstellenderwijs ervan uitgaande dat de wijze van exploi­tatie niet wezenlijk is gewijzigd ten opzichte van hetgeen althans in 1986 partijen voor ogen stond, is sinds 1 septem­ber 2007 sprake van een huurovereenkomst. Dit heeft dan onder meer tot consequentie dat deze kamer niet bevoegd is om van het geschil kennis te nemen en dat het hof de zaak dient te verwijzen naar de bevoegde kantonrechter. Het hof verwijst in dit verband naar zijn arrest van 15 februari 2011, LJN BP6580. &#13;
4.10 Indien de erven Budé staande wensen te houden dat sprake is van een bedrijfsmatige agrarische exploitatie van het perceel Kerkweg 21, dienen zij kopieën van de meitel­linggevens van de afgelopen drie jaren over te leggen (voor zover beschikbaar) en daarnaast de boekhoudrapporten van de laatste drie opvolgende jaren. Het hof zal daartoe, alsme­de voor een reactie op hetgeen hiervoor is overwogen, de zaak naar de rol verwijzen voor akte aan de zijde van de er­ven Budé. &#13;
4.11 De Gemeente kan bij antwoordakte op de akte van de erven Budé reageren. Vervolgens zal het hof met partijen compareren, teneinde het nadere debat tussen partijen te ver­volmaken. &#13;
4.12 Met betrekking tot de vordering in reconventie, zo­als gewijzigd bij memorie van grieven in het incidenteel be­roep, overweegt het hof voorlopig als volgt. Die vordering strekt thans tot veroordeling van de Gemeente tot medewer­king aan de onder 3.7 bedoelde toedeling op straffe van een dwangsom. Volgens de Memorie van Toelichting bij artikel 7:366 Burgerlijk Wetboek (Kamerstukken II, 30448, nr. 3, p. 26) is voor de vraag of sprake is van redelijke bezwaren van de verpachter in de zin van het derde lid van die bepaling, van belang of de erfgenaam aan wie de toedeling plaatsvindt behoort tot de in artikel 7:363 Burgerlijk Wetboek bedoel­de kring van personen. Anders dan waar de Gemeente van­uit gaat, betekent dit niet dat zij als verpachtster iedere toe­deling aan een of meer erfgenamen van buiten de bedoelde kring kan blokkeren. Indien de wetgever zou hebben gewild dat pachtovereenkomsten na het overlijden van de pachter alleen kunnen worden voortgezet door een of meer personen die tot in artikel 7:363 Burgerlijk Wetboek bedoelde kring behoren, zou hij, zo moet worden aangenomen, die bedoe­ling in de wettekst tot uitdrukking hebben gebracht. Aan de bedoelde passage uit de Memorie van Toelichting moet de betekenis worden gehecht dat de rechter bij de waardering van de bezwaren van de verpachter tegen de door de erfge­namen overeengekomen wijze van verdeling, als gezichts­punt dient te betrekken de vraag of er erfgenamen zijn die tot de bedoelde kring behoren, in die zin dat toedeling – zij het ook niet zonder afweging tegen andere gezichtspunten – bij voorkeur dient te geschieden aan een of meer erfgena­men die inderdaad tot die kring behoren. Het is voor het hof niet geheel duidelijk of mogelijk één of meer van de erfge­namen tot de bedoelde kring behoren. De erven Budé dienen op dit punt bij gelegenheid van de onder 4.11 bedoelde com­paritie opheldering te verschaffen. &#13;
4.13 De erven Budé dienen bij gelegenheid van de bedoel­de comparitie bovendien in te gaan op de overige bezwaren die de Gemeente bij memorie van antwoord in het inciden­teel beroep onder 46 tegen toedeling aan geïntimeerde sub 1 heeft geformuleerd. &#13;
4.14 Iedere verdere beslissing zal worden aangehouden, waaronder die ter zake van de subsidiaire en meer subsidiair vorderingen van de Gemeente. &#13;
5 De beslissing &#13;
Het hof, recht doende in hoger beroep: &#13;
verklaart de Gemeente niet-ontvankelijk in haar gewijzigde eis tegenover geïntimeerden sub 5 tot en met 8; &#13;
verwijst de zaak naar de rol van 26 april 2011 voor akte aan de zijde van de erven Budé als onder 4.10 bedoeld; &#13;
bepaalt dat de Gemeente in de gelegenheid zal zijn om bij antwoordakte te reageren; &#13;
bepaalt dat de Gemeente vertegenwoordigd door iemand die van de zaak op de hoogte en tot het geven van de verlang­de inlichtingen in staat is en hetzij bevoegd hetzij speciaal schriftelijk gemachtigd is tot het aangaan van een schikking en geïntimeerde in het principaal beroep sub 1 in persoon, tezamen met hun advocaten zullen verschijnen voor het hierbij tot raadsheer-commissaris benoemde lid van het hof mr. W.L. Valk, in aanwezigheid van het deskundige lid ir. H.B.M. Duenk, die daartoe zitting zullen houden in het pa­leis van justitie aan de Walburgstraat 2-4 te Arnhem op een nader door de raadsheer-commissaris te bepalen dag en tijd­stip, zulks tot het geven van inlichtingen als onder 4.11, 4.12 en 4.13 aangegeven en opdat kan worden onderzocht of par­tijen het op een of meer punten met elkaar eens kunnen wor­den; &#13;
houdt iedere verdere beslissing aan. &#13;
Noot &#13;
Dit tussenarrest is al van enige tijd geleden. Het was nog niet gepubliceerd, in afwachting van het eindarrest. Inmid­dels is gebleken dat er geen eindarrest komt, de procedure is geroyeerd. &#13;
In het arrest zijn drie punten aan de orde die het signaleren waard zijn. &#13;
De gemeente vordert ontbinding op grond van art. 7:376 BW, omdat de pachter het gepachte niet voor bedrijfsmatige landbouw in gebruik heeft. Het betreft een bedrijf met on­geveer 5 ha akkerbouwgrond. De bewijslast dat er niet (lan­ger) sprake is van bedrijfsmatige landbouw, rust in beginsel op de verpachter. Hij dient dit te bewijzen. Uit r.o. 4.8 volgt echter dat van de pachter kan worden gevergd dat hij vol­doende gegevens omtrent de bedrijfsvoering overlegt. In dit geval wordt de pachter opgedragen de meitellinggegevens alsmede de boekhoudrapporten van de laatste drie jaar in het geding te brengen, zie r.o. 4.10. &#13;
Voorts speelt hier de vraag of er onder het nieuwe recht sprake is van een huurovereenkomst. Uit het arrest Van de Camp-Hofmans (Pachtkamer Hof Arnhem 15 februari 2011, Agr.r. 2011, nr. 5629) volgt dat een overeenkomst die on­der het oude recht is aangegaan als een pachtovereenkomst, waarbij partijen geen bedrijfsmatige landbouw hebben be­oogd, onder het nieuwe recht als huurovereenkomst kwa­lificeert. Uit dit arrest volgt dat deze rechtspraak ook van toepassing is als er voor september 2007 een pachtwijzi­gingsovereenkomst is gesloten. De oorspronkelijke in 1953 gesloten pachtovereenkomst was in 1986 gewijzigd. Uit r.o. 4.9. volgt dat voor de beoordeling of er sprake is van be­drijfsmatige landbouw van belang is hetgeen partijen in 1986 bij het sluiten van de pachtwijzigingsovereenkomst voor ogen stond. &#13;
Tot slot speelt de vraag omtrent de toedeling van de pacht­rechten na overlijden. De erven hebben de medewerking gevorderd aan een toedeling aan één van de erven. In art. 7:366 lid 3 BW is bepaald dat indien de pachter twee of meer erfgenamen nalaat, de verpachter verplicht is zijn me­dewerking te verlenen aan toedeling van rechten en ver­plichting van de overleden pachter uit de pachtovereen­komst door de gezamenlijke erfgenamen aan een of meer &#13;
van hen, tenzij de verpachter tegen een of meer van de aan­gewezenen redelijke bezwaren heeft. Voor een bespreking van dit wetsartikel zie W.D. Kolkman, ‘Pacht en erfrecht (I): reguliere pacht’, Agr.r. 2008, p. 498-501. De gemeen­te heeft de medewerking geweigerd en heeft blijkens het ar­rest als verweer gevoerd dat deze erfgenaam niet behoort tot de kring van naasten als bedoeld in art. 7:363 BW (in­deplaatsstelling). In het arrest is verwezen naar de wetsge­schiedenis waarin de wetgever heeft dat neergelegd dat het voor de hand ligt dat bij de beoordeling of de verpachter re­delijke bezwaren heeft, mede gelet wordt op de criteria van art. 7:363 en 7:364 BW. Noch uit de wet, noch uit de wets­geschiedenis volgt dat dit de enige criteria zijn. Het hof legt de wetsgeschiedenis aldus uit dat, als er bij een geschil om­trent toedeling een erfgenaam is die tot die kring behoort, de toedeling bij voorkeur aan die persoon plaatsvindt. &#13;
E.H.M. Harbers &#13;
&#13;
&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, G.P.M. van den Dungen en M.G.W.M. Stienissen en de deskundige leden mr. ing. J.A. Jan­sens van Gellicum en ir. H.B.M. Duenk</auteurs><published>2012-12-01 00:00:00</published><modified>2012-12-01 00:00:00</modified><editiondate>2012-12-01</editiondate><htmlpath>https://denhollander.info/artikel/10295</htmlpath></article>
</articles></edition>