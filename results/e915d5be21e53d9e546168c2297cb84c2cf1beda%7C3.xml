<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2008</searchword><id>7267</id><udhid>UDH:TvAR/7267</udhid><titel>Taskforce ammoniak in Natura 2000-gebieden</titel><searchwords><searchword>TvAR 6/2008</searchword><searchword>UDH:TvAR/7267</searchword></searchwords><attachments><attachment><name>TvAR-6-2008 Voorwoord.pdf</name><extention>pdf</extention><url>https://denhollander.info/download/6842/ci</url></attachment></attachments><inleiding>Op 30 mei 2008 heeft de Minister van LNV de Taskforce stikstof/ammoniak ingesteld.&#13;
Deze taskforce moet de minister vóór 5 juli 2008 adviseren over de verdere aanpak van de&#13;
stikstofproblematiek in relatie tot Natura 2000-gebieden. Daarbij moet binnen de Europese&#13;
natuurbeschermingskaders worden gezocht naar oplossingsrichtingen die bestuurlijk hanteerbaar&#13;
en juridisch houdbaar zijn, en die werkbaar zijn voor de individuele aanvragers van&#13;
vergunningen op grond van de Natuurbeschermingswet 1998 (zie Besluit instelling&#13;
Taskforce stikstof/ammoniak, Stcrt. 10 juni 2008, nr. 109).&#13;
De instelling van de Taskforce volgt op een bestuurlijk overleg dat in april van dit jaar&#13;
plaatsvond naar aanleiding van een uitspraak van de Voorzitter van de Afdeling bestuursrechtspraak&#13;
van de Raad van State over het ‘Toetsingskader ammoniak en Natura 2000’. Dit&#13;
toetsingskader voorzag in de mogelijkheid een vergunning op grond van de Natuurbeschermingswet&#13;
1998 te verlenen voor uitbreiding van een veehouderij als de ammoniakdepositie&#13;
door een veehouderij op de dichtstbijzijnde rand van het Natura 2000-gebied na uitbreiding&#13;
niet hoger zou zijn dan 5% van de kritische depositiewaarde voor het gebied. Het doel was&#13;
hiermee de sector in de periode tot vaststelling van het eerste beheerplan voor de Natura&#13;
2000-gebieden duidelijkheid te verschaffen over de mogelijkheden tot oprichting of uitbreiding&#13;
van veehouderijbedrijven. In de uitspraak van 26 maart 2008 (Agr.r. 2008/5432) betwijfelde&#13;
de Voorzitter van de Afdeling of het toetsingskader voldoende waarborg biedt dat&#13;
de in dat geval vergunde uitbreiding geen significante gevolgen heeft voor betrokken Natura&#13;
2000-gebied. Bij mogelijk significante effecten moet op grond van de Natuurbeschermingswet&#13;
1998 eerst een passende beoordeling worden gemaakt, op basis waarvan alleen toestemming&#13;
voor de uitbreiding mag worden verleend als er zekerheid is verkregen dat de natuurlijke&#13;
kenmerken van het Natura 2000-gebied niet worden aangetast. Conclusie uit deze uitspraak&#13;
is kort samengevat dat het generieke toetsingskader in de vorm waarin dit was gegoten&#13;
niet bruikbaar is. Direct gevolg is dat veehouders die willen uitbreiden of zich nieuw willen&#13;
vestigen voorlopig hun plannen individueel moeten laten toetsen op de mogelijke gevolgen&#13;
voor de Natura 2000-gebieden. Taak van de Taskforce is thans welke oplossingsrichtingen&#13;
denkbaar zijn in de ontstane situatie (zie: brief van de Minister van LNV d.d. 24 april&#13;
2008, Kamerstukken II 2007/08, 30 654, nr. 48).&#13;
In het onderzoek van de Taskforce zal een aantal specifieke zaken aan de orde komen (zie de&#13;
hiervoor aangehaalde brief van de Minister van LNV). Een van de vraagpunten is of er bij&#13;
het formuleren van oplossingsrichtingen nog ruimte kan worden gevonden in de Habitatrichtlijn.&#13;
Zowel de mogelijkheden van zowel gebiedsgericht als generiek beleid zijn in dit&#13;
verband van belang. Mogelijk zijn onderdelen uit het toetsingskader in dit kader nog bruikbaar.&#13;
De Taskforce heeft hiermee een allerminst eenvoudige opgave gekregen en heeft bovendien&#13;
slechts een korte periode om tot een advies te komen. Een helder kader is zowel voor&#13;
vergunningverleners als voor de sector van groot belang. Niet alleen een aangepast toetsingskader&#13;
is in dat verband van belang, maar ook de ontwikkelingen rond de herziening van de&#13;
wet, waarin een interimregeling voor de beoordeling van bestaand gebruik in en rond Natura&#13;
2000-gebieden wordt beoogd die voor de veehouderij eveneens van betekenis zal zijn.&#13;
Op een later moment zullen wij daar in dit tijdschrift op terug komen.</inleiding><content/><legacyfootnotes/><footnotes><footnote/></footnotes><auteurs>Prof. mr. A.A. Freriks</auteurs><published>2008-06-01 00:00:00</published><modified>2017-06-16 16:17:51</modified><editiondate>2008-06-01</editiondate><htmlpath>https://denhollander.info/artikel/7267</htmlpath></article>
</articles></edition>