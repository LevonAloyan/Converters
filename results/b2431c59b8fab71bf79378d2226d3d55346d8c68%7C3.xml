<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1996</searchword><id>5913</id><udhid>UDH:TvAR/5913</udhid><titel>Gemeenten en agrarische grond1</titel><searchwords><searchword>TvAR 6/1996</searchword><searchword>UDH:TvAR/5913</searchword></searchwords><attachments><attachment><name>1996_nr 6_Artikel_Bruil.pdf</name><extention>pdf</extention><url>https://denhollander.info/download/5757/ci</url></attachment></attachments><inleiding>1. INLEIDING&#13;
Gemeenten verwerven gronden voor allerlei doeleinden. In verreweg de meeste gevallen gaat het om de ontwikkeling van woonwijken of bedrijfsterreinen. In veel gevallen gaat het ook om grond die voorheen bij de boeren in gebruik was. Zo werd in 1994 maar liefst 163 000 ha grond onttrokken aan het agrarisch gebruik.2 Gemeenten kunnen gronden op verschillende manieren verwerven. Meestal gebeurt die verwerving gewoon door middel van een koopovereenkomst op basis van wederzijdse instemming of een overeenkomst over beëindiging van het gebruiksrecht (minnelijke verwerving). Maar het is ook moge-lijk om gronden te onteigenen. Verder is het de bedoeling dat binnen niet al te lange tijd de Wet voorkeursrecht gemeenten wordt uitgebreid. Deze wet geldt thans alleen nog maar voor stadsvernieuwingsgebieden, maar ten behoeve van de VINEX-bouwlokaties werd het door de regering noodzakelijk geacht ook daar de mogelijkheid te hebben het gemeen-telijk voorkeursrecht in te zetten.&#13;
In dit artikel gaan wij voornamelijk in op de agrarisch-rechtelijke aspecten van de verwer-ving van gronden door de gemeente. Een meer algemeen karakter heeft de korte beschrij-ving van het wetsvoorstel tot wijziging van de Wet voorkeursrecht gemeenten - die omwille van de actualiteit is opgenomen - in par. 2. In par. 3 wordt ingegaan op de pro-duktiequota voor suiker, melk, mest en ammoniak-emissie. Deze quota zijn typisch voor de agrarische sector en houden op een of andere wijze verband met de grond. In par. 4 wordt aandacht besteed aan de mogelijkheden van de nieuwe Pachtwet in de situatie waarbij de gemeente agrarische gronden verwerft, maar de bestemmingswijziging nog niet direkt wordt uitgevoerd. Deze gronden dienen tijdelijk te worden beheerd, in afwach-ting van de nieuwe bestemming.&#13;
De financiële aspecten van de verwerving van agrarische gronden blijven in dit artikel on-besproken,3 evenals de onteigening als zodanig.4 </inleiding><content>2. WET VOORKEURSRECHT GEMEENTEN a. algemeen&#13;
De Wet voorkeursrecht gemeenten (Wvg) is in 1981 tot stand gekomen, als een van de drie beroemde grondpolitieke hervormingsvoorstellen van het kabinet Den Uijl.5 Pas in 1985 trad de wet gedeeltelijk in werking door een amendement in het kader van de tot-standkoming van de Wet op de stads- en dorpsvernieuwing. Vanaf dat moment kon in stadsvernieuwingsgebieden een voorkeursrecht worden gevestigd6een mogelijkheid waar overigens relatief beperkt gebruik van is gemaakt7.&#13;
Vanaf - naar het zich laat aanzien - de tweede helft van 1996 zal ook bij de aankoop van agrarische gronden het gemeentelijk voorkeursrecht een rol kunnen gaan spelen. Indien een gemeentelijk voorkeursrecht gevestigd is, krijgt de gemeente als eerste een recht op onderhandelen indien een eigenaar zijn onroerende zaak wil verkopen. In de onderhande-lingsprocedure is het mogelijk een prijsadvies van deskundigen te vragen. Het voorkeurs-recht wordt door de regering noodzakelijk geacht, in verband met ontwikkelingen op de grondmarkt die de verstedelijkingsopgave uit de Vierde Nota op de Ruimtelijke Ordening Extra (VINEX) bemoeilijken. Voor de uitbreiding van de werkingssfeer van de Wvg is een wetswijziging noodzakelijk. In juni 1995 is daartoe aan de Tweede Kamer een wets-voorstel tot wijziging van de Wvg aangeboden8; het voorstel is op 21 februari jongstleden door de Tweede Kamer aangenomen. Door de wetswijziging zal echter niet alleen de wer-kingssfeer van die wet vergroot worden. Ook wordt de rol van de gemeentelijke overheid versterkt. Het tijdstip waarop een gemeente tot vestiging van een voorkeursrecht kan overgaan wordt in dat kader vervroegd9. Daarnaast worden ook enkele andere zaken aan-gepast.&#13;
b. vestiging voorkeursrecht&#13;
De wetswijziging maakt het mogelijk dat gemeenten ook in het landelijk gebied tot vesti-ging van een voorkeursrecht kunnen overgaan. Voorwaarde is dat de gronden een niet-agrarische bestemming hebben; verder moet het gebruik afwijken van die bestemming. Onder 'bestemming' wordt niet hetzelfde verstaan als bestemming volgens een bestemmingsplan; ook als zo'n plan ontbreekt kan een voorkeursrecht worden gevestigd. Alle gemeenten kunnen gebruik maken van een voorkeursrecht; indien echter aan een gemeente op grond van nationaal of provinciaal ruimtelijk beleid geen uitbreidingscapaciteit is toegedacht of gegeven, moet, voorafgaand aan de vestiging van het voorkeursrecht, een verklaring van geen bezwaar door GS zijn afgegeven10.&#13;
De volgende grondslagen voor vestiging van een voorkeursrecht zullen mogelijk zijn:&#13;
- op grond van een gemotiveerd besluit van de gemeenteraad, dat een kaart moet bevat ten met aanduiding van de gronden en de bestemming, kan voor een periode van maxi maal 2 jaar een voorkeursrecht gevestigd worden (art. 8);&#13;
- voorafgaand hieraan is voorbereidingsbescherming mogelijk: op grond van een voor stel van B&amp;W tot dit besluit kan voor een periode van maximaal 8 weken een voor keursrecht gevestigd worden (art. Sa);&#13;
- op grond van een structuurplan kan door de gemeenteraad een voorkeursrecht geves tigd worden, voor een periode van 2 jaar (met 1 jaar te verlengen) (art. 2);&#13;
- bovenstaande geldt ook voor een regionaal structuurplan (art. 2);&#13;
- op grond van een bestemmingsplan (of stadsvernieuwingsplan) kan de gemeenteraad tot vestiging overgaan, de geldigheidsduur is onbeperkt zolang het gebruik afwijkt van de bestemming (art. 2);&#13;
- voorafgaand hieraan is voorbereidingsbescherming mogelijk: op grond van het ont werp van bovengenoemde plannen (regionaal structuurplan, structuurplan, bestem mingsplan en stadsvernieuwingsplan) kan door B&amp;W voor een periode van maximaal 5 maanden een voorkeursrecht gevestigd worden (art. 6).&#13;
Een voorkeursrecht kan voortaan alleen gevestigd worden door de gemeente.12 De moge-lijkheid van vestiging door de Kroon en de in bepaalde gevallen noodzakelijke goedkeu-ring van vestiging door Gedeputeerde Staten, zoals in de huidige wet opgenomen, komen te vervallen13.&#13;
De aanwijzing zal de dag na publikatie in de Staatscourant in werking treden. In de huidige wet is dit een week na publikatie. Technisch is deze periode niet meer nodig; om te voorkomen dat van de week uitstel misbruik wordt gemaakt is het tijdstip vervroegd.&#13;
c. gevolgen van vestiging&#13;
De vestiging heeft tot gevolg dat de gemeente een eerste recht op onderhandelen heeft, in-dien een eigenaar of beperkt gerechtigde tot vervreemding14 wil overgaan. Er zijn echter enkele vrijgestelde transacties, met als belangrijkste:&#13;
- er is een algemene mogelijkheid voor een verkoper ontheffing te vragen van zijn aan biedingsplicht bij Gedeputeerde Staten (art. 14);&#13;
- enkele transacties in de familiesfeer zijn vrijgesteld (art. 10 lid 2 onder a, b en c); - bescherming van verkregen rechten: de nog niet ingeschreven koopovereenkomst en ook opties (art. 10 lid 2 onder d en e). Een optieovereenkomst, mits gesloten voor het moment van vestiging van het voorkeursrecht, kan alleen tot vrijstelling leiden indien de overeenkomst is ingeschreven in de openbare registers. Opties die na vestiging zijn gesloten worden dus door het voorkeursrecht opzij gezet. In het kader van het over gangsrecht zijn opties die voor het tijdstip van in werking treden van de wet zijn geslo ten vrijgesteld van de verplichting dat ze in de openbare registers ingeschreven moeten zijn.&#13;
- het gebruik maken van het voorkeursrecht door de pachter (art. 10 lid 2 onder a, b en c) zolang het voorkeursrecht nog niet op basis van een structuur- of bestemmingsplan is gevestigd.&#13;
Ontduiking van het voorkeursrecht door een andere rechtshandeling dan vervreemding in de zin van de wet is voortaan op grond van een algemene bepaling tegen te gaan: alle rechtshandelingen die de kennelijke strekking hebben afbreuk te doen aan het belang van de gemeente bij haar in de wet geregelde voorkeurspositie zijn vernietigbaar (art. 26).&#13;
De procedure die moet worden gevolgd rond de aankoop wordt niet gewijzigd. In hoofd-lijnen komt deze op het volgende neer:&#13;
- de verkoper moet de gemeente schriftelijk meedelen dat hij tot vervreemding wil over gaan (de notaris moet hierop toezien: de vestiging van een voorkeursrecht wordt inge schreven in de openbare registers; verder houdt een gemeente - op grond van het huidige Besluit voorkeursrecht gemeenten - een register bij, waaruit ondermeer af te leiden moet zijn of de verkoper vrij is tot vervreemding over te gaan, bijvoorbeeld door gemeentelijke termijnoverschrijding);&#13;
- B&amp;W moeten binnen 8 weken een principebeslissing nemen;&#13;
- de partijen onderhandelen over de aankoop, er is voor beide partijen het recht een onaf hankelijk deskundigenadvies over de prijs te vragen, verder kan de rechtbank gevraagd worden een oordeel uit te spreken over de door de deskundigen vastgestelde prijs. De deskundigen stellen de prijs vast conform de regeling voor bepaling van vermogens schade uit art. 40^7-40/van de Onteigeningswet (art. 16 lid 4).&#13;
De verkoper is altijd vrij zich terug te trekken, door te besluiten niet tot verkoop over te gaan. De gemeente kan ook afzien van haar voorkeursrecht; gevolg is dat de verkoper drie jaar vrij is de onroerende zaak aan een derde te verkopen. Dat gevolg kan ook ontstaan door termijnoverschrijding. Aan het eind van de procedure (rond deskundigenadvies en uitspraak door de rechtbank) kan er voor de gemeente echter een koopplicht ontstaan.15&#13;
Indien een gemeente ten onrechte gebruik heeft gemaakt van het voorkeursrecht be-staat er voor een verkoper de mogelijkheid schadevergoeding te vorderen - voor zover hij deze heeft geleden (art. 25). 3. VERWERVING EN PRODUKTIEQUOTA&#13;
a. algemeen&#13;
Indien gemeenten gronden verwerven krijgen zij te maken met produktiequota. Deze be-perkingen aan de agrarische produktie komen voort uit hetzij EG-regelgeving inzake de marktordening (melk, suiker) hetzij uit nationale milieuregelgeving (mest, ammoniak). De quota zijn toegekend aan producenten en hebben op een of andere wijze een relatie met de grond. Hierna worden de verschillende regelingen kort besproken en wordt nage-gaan op welke wijze gemeenten met de quota kunnen omgaan.&#13;
b. melk&#13;
Sinds het begin van de jaren tachtig geldt binnen de EG een quoteringsregeling voor de melkproduktie. Voor elke melkveehouder is individueel een produktieplafond - het melkquotum - vastgesteld, dat wil zeggen dat hij voor die hoeveelheid een garantieprijs krijgt. Wordt er meer melk geproduceerd dan is een heffing verschuldigd, de zgn. super-heffing. De grondslag voor de superheffingsregeling ligt in Europese verordeningen16 en is voor Nederland uitgewerkt in de Beschikking superheffing (BSH).17 De uitvoering is opgedragen aan het Produktschap voor de Zuivel te Den Haag. Dit produktschap heeft ook nog een uitvoeringsregeling gemaakt, de zgn. Zuivelverordening.18&#13;
In de regelgeving is een relatie gelegd tussen het melkquotum en de grond. Melkquotum kan niet zonder grond worden overgedragen. Grond kan wel zonder melkquotum worden overgedragen. De overdracht van melkquota is geregeld in de BSH artt. 15-23. Daarbij wordt onderscheid gemaakt tussen de overdracht van grond en overdracht van een geheel bedrijf. Tezamen met grond kan melkquotum worden overgedragen als overeengekomen door de betrokken partijen met een maximum van 20 000 kg per hectare. Voorwaarde is dat de grond een jaar vantevoren voor de melkproduktie moet zijn gebruikt en ook daarna geldt een gebruiksverplichting voor een jaar (art. 15 BSH). Bij de overdracht van een ge-heel bedrijf gaat het melkquotum mee over tot een maximum van 20 000 kg per ha tenzij het gaat om een overdracht in de familiesfeer of een overdracht aan een ander waarbij het bedrijf ongewijzigd als zelfstandige eenheid wordt voortgezet.&#13;
De BSH bevat een speciale bepaling voor de overdracht van quotum en grond aan pu-bliekrechtelijke lichamen in art. 20. Dit artikel bepaalt dat een quotum (of: referentiehoe-veelheid) in beginsel niet kan worden geregistreerd bij een publiekrechtelijk lichaam, anders dan het bureau beheer landbouwgronden. Een aanspraak wordt wel erkend door het produktschap indien zeker is gesteld dat de overgedragen grond of het bedrijf voor landbouwkundige doeleinden in gebruik blijft en indien de grond of het bedrijf binnen zes maanden samen met de referentiehoeveelheid wordt doorverkocht aan een producent. Ook in andere situaties kan het Produktschap op verzoek van het openbaar lichaam een uitzondering maken.19&#13;
Nu zal het in het algemeen niet zo zijn dat een gemeente op eigen naam quotum wil ver-werven, al was het maar vanwege het kostenverhogende effect.20 Dat zou alleen anders kunnen zijn als de gemeente meer grond koopt dan zij nodig heeft en nog niet precies weet welk deel zij later - na meer dan zes maanden - weer wil overdragen voor agrarisch gebruik. De gemeente dient er dan dus op bedacht te zijn dat er geen melkquotum op de grond rust tenzij op een verzoek aan het produktschap positief is gereageerd.&#13;
Wat gebeurt er nu normaal gesproken als de gemeente de grond wil verwerven? Indien het alleen om een klein deel van de grond van het bedrijf gaat is er geen probleem. De producent zal alleen grond overdragen en het melkquotum kunnen behouden. Wel is een voorwaarde dat er voldoende produktiecapaciteit overblijft. Is dat niet het geval dan houdt de boer weliswaar zijn melkquotum maar kan hij dat niet benutten. Hij kan het ook niet aan een andere producent overdragen want daarvoor is immers weer grond nodig. In deze situatie zal tijdelijke overdracht van de referentiehoeveelheid (par. 7 BSH) wellicht uit-komst kunnen bieden. Eventuele inkomensschade die optreedt doordat het quotum niet (volledig) benut kan worden zal moeten worden vergoed.&#13;
Als de gemeente het hele bedrijf verwerft en aan de landbouwkundige bestemming ont-trekt zijn er twee mogelijkheden:&#13;
- de boer verplaatst zijn bedrijf. In dat geval mag het gehele quotum worden meegeno men (art. 22);&#13;
- de boer beëindigt zijn bedrijf. In dat geval vervalt het quotum. De waarde zal door de gemeente moeten worden vergoed. Deze situatie zal zich in de praktijk bij enige alert heid van partijen niet voordoen. Tenzij de gemeente erg veel haast heeft met de ver werving zal zij mee willen werken aan een overdracht van het quotum aan een derde, voorafgaand aan de overdracht van de grond aan de gemeente. Daarvoor is meestal voldoende gelegenheid en zijn er ook juridische mogelijkheden, zoals kortdurende pachtovereenkomsten.&#13;
Indien de grond die de gemeente verwerft verpacht is, blijft het melkquotum bij de pach-ter. Als de pachtovereenkomst vervolgens eindigt of ontbonden wordt, kan het quotum door de pachter worden meegenomen naar het nieuwe bedrijf, of worden verkocht aan een derde. Aangenomen mag worden dat de gemeente in die situatie recht heeft op de helft van de waarde van het melkquotum. Wat de gemeente in eerste instantie aan de verpach-ter moet betalen voor het melkquotum zal afgeleid kunnen worden van de helft van de waarde op dat moment en van de termijn die de gemeente nodig zal hebben om de pacht te beëindigen.22. c. suiker&#13;
Voor suikerbieten geldt eveneens een quoteringsregeling. Basis is hier opnieuw een Euro-pese verordening. In Nederland is dit uitgewerkt in een overeenkomst tussen de drie sui-kerfabrikanten en het Landbouwschap, het zgn. suikersysteem.23 Individuele telers hebben evenals bij de melk een leveringsrecht; zij ontlenen zo'n recht aan een overeen-komst met een suikerfabrikant. De suikerfabrikanten hebben het nationale suikerquotum verdeeld in aan telers toe te kennen leveringsrechten. Het suikerquotum is in beginsel aan de grond gebonden. In het suikersysteem wordt voor de overdracht van suikerquotum on-derscheid gemaakt tussen de overdracht van een geheel bedrijf en de overdracht van losse grond. Bij de overdracht van een heel bedrijf kan op basis van een overeenkomst tussen de telers een referentiehoeveelheid overgaan van max 2500 kg per ha. Het meerdere wordt door de fabrikant ingenomen. Bij overdracht van een deel van het bedrijf kan quo-tum naar evenredigheid worden overgedragen, ook weer met genoemd maximum. Voor dit overschrijven van suikerquotum wordt een aantal eisen gesteld die neerkomen op het duurzaam voor de suikerproduktie blijven gebruiken van de grond.24 Anders dan bij het melkquotum kunnen ook nieuwe quota worden toegekend; het betreft vooral nieuwe be-drijven in de polders, bedrijfsvergrotingen in bijv. ruilverkavelingen etc. Hoewel het sui-kerquotum meer grondgebonden is dan het melkquotum is dat toch ook hier een relatief begrip.25&#13;
Wat nu als gemeenten grond verwerven met suikerquotum? Er gelden geen speciale bepa-lingen. Volgens het suikersysteem kan een niet-teler geen quotum verwerven; bij over-dracht van de grond vervalt het quotum; het wordt door de suikerfabrikant ingenomen, zoals dat heet. Wel kan - als het gaat om een deel van het bedrijf - het quotum worden 'ingedikt' op het overblijvende deel. Is dat produktie-technisch niet mogelijk of wordt het gehele bedrijf aan de gemeente overgedragen dan vervalt het quotum en zal de waarde daarvan vergoed moeten worden.26 Deze waarde wordt geschat op zo'n fl. 1,50 per kg.27 Het quotum kan niet zonder meer worden 'meegenomen' naar een eventuele nieuwe loka-tie. Voor die lokatie zal een nieuw quotum moeten worden aangevraagd. Als zo'n aan-vraag wordt gehonoreerd levert het verlies van het oude quotum voor de betrokkene geen schade op en zal vergoeding dus niet hoeven plaats te vinden.&#13;
d. mest&#13;
Het mestquotum heeft natuurlijk een heel andere achtergrond dan de hiervoor besproken suiker- en melkquota, namelijk het milieu.28 Vanaf 1986 is het, op grond van de Meststoffenwet, verboden de mestproduktie uit te breiden. Op die datum is de beginsituatie vast-gelegd door het aantal dieren van elk bedrijf te registreren alsmede het aantal hectaren grond. Daaruit resulteerde een mestquotum, uitgedrukt in kg fosfaat per ha. Dat quotum mocht geproduceerd worden, maar meer niet. Begin 1995 is dat quotum ook nog eens met 30% gekort, hetgeen mogelijk was door verbeteringen in het voer. Grondtransacties heb-ben invloed op de hoogte van het mestquotum. Indien men 1 hectare grond kwijtraakt ver-mindert het quotum met 125 kg.&#13;
Aanvankelijk was het, op een enkele uitzondering na, verboden de mestproduktie te ver-plaatsen. Die uitzonderingen stonden opgesomd in het Verplaatsingsbesluit. Een van die uitzonderingen was: de beëindiging van de produktie van dierlijke meststoffen op een lo-catie die wordt overgedragen aan een publiekrechtelijk lichaam, waarna die lokatie aan het landbouwkundig gebruik wordt onttrokken (art. 4 Verplaatsingsbesluit). Op met name deze basis is er toch nog heel wat gehandeld in mestquota: uitgekochte boeren gingen in naam een maatschap aan met iemand die het quotum wel wilde 'kopen' en trok zich na verloop van tijd terug uit die maatschap. Zo kon dus toch mestquotum verhandeld wor-den. Dergelijke kunstgrepen zijn nu niet meer nodig: sinds 1 januari 1994 geldt de Wet verplaatsing mestproduktie.29 Op basis van deze wet is het mogelijk de mestproduktie te verplaatsen naar een ander bedrijf of een andere lokatie. Het mestquotum is verdeeld in een grondgebonden mestproduktierecht van 125 kg per ha en een niet-grondgebonden mestproduktierecht. Het grondgebonden recht zit vast op de grond. Wordt grond verkocht dan gaat dat grondgebonden mestproduktierecht mee. Het niet-grondgebonden mestpro-duktierecht kan los van de grond verplaatst worden naar een andere lokatie of bedrijf; er moet wel aan allerlei voorwaarden worden voldaan. Bovendien vindt bij verplaatsing een korting van 25% plaats.&#13;
Wat gebeurt er nu als een gemeente grond verwerft? Onderscheiden moet worden de situ-atie waarbij de grond aan het landbouwkundig gebruik wordt onttrokken van de situatie waarbij dat (nog) niet gebeurt.&#13;
- de grond wordt aan het landbouwkundig gebruik onttrokken. Als het om een deel van het bedrijf gaat wordt het grondgebonden quotum omgezet in een niet-grondgebonden quotum. De gemeente verwerft geen mestquotum, maar heeft dat ook niet nodig. Als het gehele bedrijf wordt verworven en onttrokken aan de landbouw, kan de mestpro duktie, inclusief het grondgebonden deel, worden verplaatst naar een andere lokatie. Er vindt dan wel een korting plaats van 25%. De schade die dat oplevert zal moeten worden vergoed.&#13;
- de grond blijft in landbouwkundig gebruik. In beginsel verwerft de gemeente ook het grondgebonden quotum. Zolang het als landbouwgrond in bedrijf blijft, blijft ook dat grondgebonden quotum aanwezig. Als de boer slechts een deel van zijn grond kwijt raakt en op het restant verder kan gaan verliest hij dus een deel van zijn grondgebon den mestproduktierecht. De schade die daardoor ontstaat moet vergoed worden. Het niet-grondgebonden quotum kan eventueel door de gemeente verworven worden maar de boer kan het quotum ook meenemen naar een andere lokatie of verkopen aan een derde. In die gevallen wordt wel 25% gekort: dat levert schade op die vergoed moet worden.&#13;
e. emissierechten&#13;
Een emissierecht ontstaat zodra aan een agrarisch bedrijf een milieuvergunning is gege-ven. In die vergunning, wordt een bepaalde ammoniak-emissie toegelaten. De beoorde-lingsmaatstaven zijn te vinden in de Interimwet ammoniak en veehouderij. Nu is dat op zich niets bijzonders: elke inrichting moet in beginsel een milieuvergunning hebben en heeft dus een 'recht op vervuiling'. Maar met deze ammoniak-emissierechten is iets bij-zonders aan de hand: zij kunnen worden overgedragen. Men dient hierbij te bedenken, dat een verlies van een deel van de grond van een bedrijf op zichzelf geen gevolgen heeft voor de ammoniak-emissierechten. De milieuvergunning heeft immers betrekking op de 'inrichting', dat wil zeggen: de gebouwen. In die situatie is er dus geen probleem. Ver-werft de gemeente het gehele bedrijf dan gaat ook de milieuvergunning mee. Indien de gemeente het bedrijf aan het landbouwkundig gebruik onttrekt is het mogelijk dat de am-moniak-emissierechten worden overgedragen aan een andere boer.&#13;
Dat kan alleen indien een gemeente een ammoniak-reduktieplan heeft. In dat geval kun-nen de wettelijke emissienormen worden versoepeld in die zin dat een bedrijf kan worden toegestaan uit te breiden tot boven die wettelijke normen indien de emissie elders ver-laagd wordt en de totale uitstoot gereduceerd wordt (art. 8, vierde lid, Interimwet).32 Op die manier kan een boer die ermee ophoudt, bijvoorbeeld omdat hij wordt uitgekocht, zijn emissierechten aan de meestbiedende overdragen. De gemeentelijke medewerking is daar-voor nodig. In de eerste plaats moet er een ammoniakreduktieplan zijn. Verder moet de koper een milieuvergunning zien te verkrijgen. Als dat niet kan, bijvoorbeeld om een an-dere reden zoals stankhinder, dan is niet voldaan aan de Interimwet en kan het emissie-recht dus ook niet worden overgedragen. De vraag is nu wat er gebeurt als de gemeente het bedrijf koopt maar niet wil meewerken aan een overdracht van emissierechten. Moet de gemeente de schade vergoeden? Rechtspraak hierover is er nog niet, maar mij dunkt dat dan sprake is van vermogensschade die vergoed moet worden. Voor de waarde wor-den wel bedragen genoemd van enkele tientallen guldens per mol.&#13;
4. PACHT&#13;
a. algemeen&#13;
Het pachtrecht komt in beeld in de situatie waarbij een gemeente een stuk agrarische grond koopt, maar dit nog niet onmiddellijk nodig heeft om te bouwen of bouwrijp te ma-ken. In veel gevallen zal de boer nog een tijdje kunnen blijven zitten. In andere gevallen zal de grond aan een andere boer in gebruik kunnen worden gegeven. In die situaties is sprake van pacht. Meestal worden in zo'n situatie twee overeenkomsten aangegaan: de boer verkoopt zijn eigendomsrecht aan de overheid en tegelijkertijd wordt een pachtover-eenkomst afgesloten. Deze situatie wordt verder besproken onder c. Ook kan het zijn dat de grond in kwestie reeds verpacht is. Daarop wordt nu eerst ingegaan.&#13;
b. wat te doen met een pachter?&#13;
In laatstgenoemde situatie wordt de gemeente bij verwerving of onteigening met een zit-tende pachter geconfronteerd. Bij onteigening gaat de pacht teniet, maar moet de pachter schadevergoeding ontvangen (art. 42a Ow). Bij verwerving blijft de pacht in stand (koop breekt geen pacht) en moet de gemeente dus de pachtovereenkomst zien te beëindigen. Bij zo'n verkoop heeft de pachter, mits aan een aantal voorwaarden is voldaan, geen voor-keursrecht (art. 56/Pw). Pachtovereenkomsten kunnen eindigen door niet-verlenging dan wel door opzegging.&#13;
Pachtovereenkomsten worden in de regel aangegaan voor de wettelijke (minimum) duur, d.w.z. zes jaar voor los land en twaalf jaar voor een hoeve. Na afloop van die termijn wordt de overeenkomst van rechtswege verlengd, tenzij een van de partijen opzegt. In ons geval zal de gemeente de overeenkomst opzeggen. Dat moet minstens een jaar van tevo-ren geschieden. De pachter kan evenwel verlenging vragen aan de pachtkamer van het kantongerecht. Normaal wordt zo'n verlengingsverzoek toegewezen, maar voor gemeen-ten is speciaal art. 40 Pachtwet van belang:&#13;
De pachtkamer wijst het verzoek af voorzover de verpachter het verpachte wil bestem-men voor niet tot de landbouw betrekkelijke doeleinden en die bestemming in overeen-stemming is met het algemeen belang. De voorgenomen bestemming wordt geacht in overeenstemming te zijn met het algemeen belang, indien zij in overeenstemming is met een goedgekeurd bestemmingsplan.&#13;
De verlenging wordt dus imperatief afgewezen als er een goedgekeurd bestemmingsplan is, maar de rechter kan en zal ook afwijzen als er alleen nog maar een ontwerp-plan of een art. 19 vrijstellling is. Ook dan is het algemeen belang immers aanwezig.33 Ook in deze situatie heeft de pachter ingevolge art. 48 Pw recht op een schadevergoeding.&#13;
Indien de gemeente niet wil wachten tot de pachttermijn verstreken is moet de overeen-komst tussentijds worden opgezegd. Op grond van art. 51 Pw is dit mogelijk indien de verpachter het object wil bestemmen voor niet tot de landbouw betrekkelijke doelen en die bestemming in overeenstemming is met het algemeen belang. Ook hier moet de scha-de (kort gezegd de te verwachten netto-opbrengst) vergoed worden (art. 52 Pw).&#13;
c. tijdelijk beheer&#13;
Het kan voorkomen dat een gemeente grond in eigendom verwerft, maar dit nog niet di-rekt aan het landbouwkundig gebruik wil onttrekken. De gemeente zal dan met de boer die verkoopt of een andere boer een pachtovereenkomst willen sluiten. Daarvoor zijn de artikelen 62 e.v. Pw van belang. Indien er een andere dan een landbouwbestemming aan de grond is gegeven opent art. 62 een aantal mogelijkheden:&#13;
- de overeenkomst wordt gesloten voor een kortere dan de wettelijke duur;&#13;
- een beding dat de verlenging niet zal plaatsvinden. Als dat inderdaad niet gebeurt is geen schadevergoeding verschuldigd (art. 64);&#13;
- een beding dat de pachter niet de bestemming, inrichting of gedaante van het gepach te mag veranderen;&#13;
- een beding dat de overeenkomst te allen tijde kan worden beëindigd. De pachter heeft recht op schadevergoeding over de tijd die nog resteerde.&#13;
In de praktijk wordt van alle vier mogelijkheden gebruik gemaakt, zij het dat de eerste en de laatste natuurlijk meestal alternatief zijn. De meeste gemeenten kozen voor een pachtovereenkomst voor 1 jaar, die dan telkens werd vernieuwd, soms zelfs tientallen ja-ren.&#13;
d. nieuwe pachtvormen&#13;
De op 31 oktober 1995 in werking getreden wijziging van de Pachtwet beoogt een libera-lisatie van de pacht.34 Daartoe zijn enkele nieuwe pachtvormen in de wet opgenomen dan wel bestaande vormen verruimd:&#13;
- pacht van los land met een oppervlakte tot 1 ha (art. 58 Pw). Deze pachtvorm is vrij wel geheel vrij van de bepalingen van de Pachtwet inzake de bescherming van de pachter;&#13;
- teeltpacht (art. 70/, eerste lid) voor los land voor een- of tweejarige teelten waarvoor vruchtwisseling noodzakelijk is. Deze overeenkomsten hoeven niet te worden getoetst door de grondkamer, maar worden wel geregistreerd. Ook deze overeenkomsten vallen onder een liberaal regime;&#13;
- hetzelfde geldt voor eenmalige pacht van los land voor een aaneengesloten periode van langer dan een en maximaal 12 jaar (art. 70f, vijfde lid). Deze periode kan via meer dere aaneengesloten overeenkomsten met al dan niet verschillende personen worden vol- gemaakt. De overeenkomst wordt getoetst door de grondkamer.&#13;
Voor al deze overeenkomsten geldt, dat er geen prijsbeheersing geldt35, dat het voorkeurs-recht van de pachter niet van toepassing is, dat er geen recht is op verlenging of inde-plaatsstelling.&#13;
Wat is nu de betekenis van die nieuwe pachtvormen voor de gemeenten?&#13;
In de eerste plaats kan de gemeente bij aankoop van gronden geconfronteerd worden met een pachter die krachtens zo'n nieuwe pachtovereenkomst de gronden in gebruik heeft. Indien de gemeente wil wachten tot het einde van de pachttermijn kan dat: er is geen recht op verlenging. Artikel 40 Pw komt dus niet aan de orde. Tussentijdse opzeg-ging is mogelijk op grond van art. 51 (zie boven).&#13;
In de tweede plaats kan een gemeente die de grond nog tijdelijk in gebruik wil geven aan een landbouwer kiezen voor een nieuwe pachtvorm. Indien die landbouwer tevens de verkopende boer is zal zo'n overeenkomst wel niet snel tot stand komen. Met name het ont-breken van een prijstoetsing zal belemmerend werken, tenzij in het onderhandelingsresul-taat over de verwerving de hogere pachtprijs is verrekend. Het belangrijkste voordeel van met name de eenmalige pacht - als de vorm die het meest voor de hand ligt - ligt in het niet van toepassing zijn van het Pachtnormenbesluit. Dit maakt voor gemeenten een beter rendement mogelijk. De juridische voordelen van de eenmalige pacht ten opzichte van de art. 62-pacht zijn beperkt. Artikel 62 maakt als het ware reeds een liberaal pachtregime mogelijk door in de overeenkomst zelf allerlei bedingen op te nemen. Wellicht zijn er ad-ministratieve voordelen door het achterwege blijven van de grondkamertoetsing, terwijl de inhoudelijke beperkingen van art. 62 evenmin gelden voor de eenmalige pacht. Maar het belangrijkste voordeel voor de gemeente bij eenmalige pacht zal toch in de hogere pachtprijs liggen. Het is dan wel van belang te wijzen op de beperkingen van de eenmali-ge pacht:&#13;
- deze pachtvorm geldt alleen voor los land; hoeven vallen onder de reguliere pacht. Het is wellicht mogelijk dit te ondervangen door het gebouw om niet in gebruik te geven en de grond te verpachten tegen een prijs die de bruikleen compenseert;36&#13;
- het is zaak de overeenkomst zorgvuldig te redigeren;37&#13;
- de termijn dient minimaal een jaar te zijn en teneinde de mogelijkheid van (her nieuwde) eenmalige pacht niet te verspelen dient ervoor gewaakt te worden dat de eventu ele volgende overeenkomsten aansluiten op de vorige periode. Artikel 70f, vijfde lid, spreekt immers over een aaneengesloten periode;&#13;
- na twaalf jaar is dit pachtregime niet meer beschikbaar voor de verpachter38; indien hij zou willen voortgaan met deze pachtvorm zou er een andere eigenaar moeten komen. Dit ligt bij gemeenten niet zo erg voor de hand.&#13;
Al met al is de betekenis van de wijziging van de Pachtwet voor gemeenten van minder betekenis dan voor 'gewone' verpachters. Niettemin valt te verwachten dat ook gemeenten volop gebruik zullen maken van de nieuwe mogelijkheden, in het bijzonder de eenmalige pacht. </content><legacyfootnotes>1. Bewerking van inleidingen gehouden voor de vier Nederlandse bestuursacademies in november 1995 - februari 1996.&#13;
2. CBS - Statistisch Jaarboek 1995, blz. 138.&#13;
3. Zie hierover: 'Theorie en praktijk van taxaties in het landelijk gebied', uitg. Stichting Post-Hoger Land bouwonderwijs Landbouwuniversiteit Wageningen, 1995 en Onteigening en eigendomsbeperking, red. J.A.M, van den Brand e.a., Losbl. Kluwer Deventer.&#13;
4. Zie: P.C.E. van Wijmen, Agrarisch grondgebruik en onteigening, Agr. r. 1994, blz. 370 e.v.&#13;
5. Naast de Wet voorkeursrecht gemeenten waren dat de Wet agrarisch grondverkeer en een voorstel tot wij-ziging van de Onteigeningswet inzake de waardebepaling. De Wet agrarisch grondverkeer is voor het 'hervormende' deel (de landbouwkundige toetsing) nooit in werking getreden. Zie over deze wet: A.H.T. Heisterkamp, Agrarisch grondverkeer, Groningen 1983. De wijziging van de Onteigeningswet (verkeers-waarde versus gebruikswaarde en alle tussenliggende varianten zoals 'De Haan I, De Haan II, de Diep-vrieshaan, de Gecastreerde Haan en de Gecastreerde Diepvrieshaan') heeft geleid tot de val van het kabinet. Zie hierover: Jouke de Vries, Grondpolitiek en kabinetscrises, diss. Leiden 1989. Die val was zo hard, dat het tweede kabinet-Den Uijl er nooit is gekomen.&#13;
6. De Wvg is in 1981 in het staatsblad verschenen, maar niet direkt in werking getreden. Pas in 1985 is ge-lijktijdig met de Wet op de stads- en dorpsvernieuwing de Wvg gedeeltelijk in werking getreden. Vesti-ging van een voorkeursrecht werd toen mogelijk voor gronden in een (ontwerp-) stadsvernieuwingsplan of een (ontwerp-) structuurplan gericht op stadsvernieuwing.&#13;
7. Zie: H.W. de Wolff/ J. de Jong/ Y. Pluijmers - Recht op voorrang, een onderzoek naar de opzet van een voorkeursrecht voor VINEX-uitbreidingslokaties (in opdracht van de RPD), Oriëntatie op planologische en juridische Geodesie nr. 5, DUP 1994.&#13;
8. Tweede Kamer 1994-1995, 24 235, nr. 2.&#13;
9. In de bestaande wet kan de Kroon een tijdelijk voorkeursrecht vestigen.&#13;
10. Art. 2a, op grond van het amendement Esselink (24 235 nr 22) in de wet opgenomen. Een onderscheid tussen soorten gemeenten dat overigens niet erg duidelijk is en ongetwijfeld voer voor discussie zal geven.&#13;
11. Een planfiguur die op grond van de Kaderwet bestuur in verandering in de WRO is opgenomen (art 36c).&#13;
12. In het (voormalige?) wetsvoorstel bijzondere bepalingen provincie Rotterdam (de stadsprovincie) is hier een uitzondering op gemaakt: voor het havengebied en het centrumgebied is de provincie bevoegd tot ves tiging en gebruik van het voorkeursrecht.&#13;
13. Een uitzondering op dit gedecentraliseerde systeem is gemaakt door het eerder genoemde amendement Esselink: voor sommige gemeenten is voor vestiging een verklaring van geen bezwaar van GS nodig.&#13;
14. Met vervreemding wordt overdracht in eigendom en overdracht of vestiging van beperkte rechten bedoeld.&#13;
15. De in de wet opgenomen regeling is erg complex. Er is altijd een koopplicht na het oordeel van de rechter over de prijs en indien de gemeente niet op tijd heeft afgezien van haar voorkeursrecht bij een verzoek van de verkoper de rechter een oordeel over de prijs uit te laten spreken. Er is soms een koopplicht (te bepalen door de rechtbank) indien de gemeente niet op tijd heeft gereageerd op een verzoek van de verkoper deskundigenadvies toe te passen of op de uitkomst van het deskundigenadvies. Verder kan er door de rechter worden bepaald dat er een koopplicht is, indien de gemeente na deskundigenadvies aangeeft af te zien van haar recht.&#13;
16. Verordening (EEG) nr. 856/84, Pb EG 1 april 1984, nr. L 90/10, naderhand zeer vaak gewijzigd en aange vuld. Zie voor een overzicht Wetgeving Landelijk Gebied, Losbl. Deventer.&#13;
17. Beschikking Superheffing 1993, Stcrt. 60 (gew.).&#13;
18. Zuivelverordening 1994, PBO-blad 1994, nr. 35.&#13;
19. Wetgeving Landelijk Gebied, Superh. Toel. blz. 26-30.&#13;
20. Melkquotum kost zo'n fl. 1,- per % vet; d.w.z. meer dan fl.4,- per kilo.&#13;
21. Zie: P. Stehouwer, De wijziging van de Pachtwet en produktierechten, Agr. r. 1996, blz. 67.&#13;
22. Vgl. de berekeningsmethode bij een aankoop krachtens voorkeursrecht door de pachter, Hof Arnhem 20 juli 1992, Agr. r. 1992,4581.&#13;
23. Zie: A.E. Noordhuis, Het suikerquotum in juridisch perspectief, Agr. r. 1995, blz. 102 e.v.&#13;
24. Anders dan bij de superheffing geldt hier niet een vaste termijn van 1 jaar; vgl. P. Stehouwer, a.w., blz. 69.&#13;
25. De al dan niet grondgebondenheid speelde een grote rol in Hof Arnhem 29 november 1994, Agr. r. 1995, 4742; zie hierover: D.W. Bruil, Pacht en suiker, Agr. r. 1995, blz. 125 e.v. alsmede A.A. van Velten, W.G. Huijgen, G.M.F. Snijders, Erfpacht, Lelystad 1995.&#13;
26. Indien de resterende produktiecapaciteit onvoldoende is - vanwege de noodzaak tot vruchtwisseling wordt een bepaalde verhouding bieten/overige gewassen aangehouden - is het niet mogelijk het suikerquotum, zoals bij melkquotum, tijdelijk of via een pachtovereenkomst voor 1 jaar over te dragen.&#13;
27. Zie Pachtkamer Kantongerecht Assen, 4 mei 1993, Agr. r. 1995, 4743.&#13;
28. Zie: Themanummer mestrecht, Agr. r. september 1987, met bijdragen van Brussaard, Kleijs, Heida, Ruhé, Logemann, Van de Klundert/Veelenturf.&#13;
29. Zie over deze wet: H.M.J. Haerkens, H.C.A. Walda, De Wet verplaatsing mestproduktie, Agr. r. 1994, blz. 1.&#13;
30. Dit volgt uit de samenhang van art. 14, vierde lid, onder b, Meststoffenwet, art. 4, onder c, Verplaatsings besluit Meststoffenwet en art. 5 Regeling vaststelling omvang verplaatsbare mestproduktie.&#13;
31. Zie hierover: TK 1995-1996, 24 426, nr. 5, 23 januari 1996.&#13;
32. Dit wordt de 'saldomethode' genoemd. Zie: M. S. van Ommeren, Interimwet Ammoniak en Veehouderij, Scriptiereeks 10, Instituut voor Agrarisch Recht, Wageningen 1995.&#13;
33. Zie: Houwing, Pachtwet, aant. 477 en de daar vermelde rechtspraak.&#13;
34. Zie hierover o.a.: A.H.T. Heisterkamp, Versoepeling van de pacht, Agr. r. 1996, blz. 491 e.v.; P.A. de Hoog, De wijziging van de Pachtwet: het definitieve wetsvoorstel, Agr. r. 1996, blz. 504 e.v.&#13;
35. Bij amvb kan wel in een later stadium nog een prijstoetsing worden ingevoerd (art. 70f, tiende lid).&#13;
36. Heisterkamp, a.w., blz. 500.&#13;
37. Idem, blz. 498. Zie ook: L.P.J. Mertens, Nieuwe pachtvormen, dus nieuwe pachtcontracten, Land- en Tuinbouw Bulletin, juli 1995, blz. 1.&#13;
38. Onduidelijk is hoe de termijnen zijn als een verpachter een onder dit regime verpacht stuk grond ver vreemdt. Mertens, a.w., blz. 2, neemt aan dat de nieuwe eigenaar de nog lopende periode zal moeten af trekken van zijn twaalf-jaar-termijn.</legacyfootnotes><footnotes><footnote/></footnotes><auteurs>Mr. D.W. Bruil&#13;
ir. H.W. de Wolff</auteurs><published>1996-06-01 00:00:00</published><modified>1995-12-20 00:00:00</modified><editiondate>1996-06-01</editiondate><htmlpath>https://denhollander.info/artikel/5913</htmlpath></article>
</articles></edition>