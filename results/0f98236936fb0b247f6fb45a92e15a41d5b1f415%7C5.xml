<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2018</searchword><id>14811</id><udhid>UDH:TvAR/14811</udhid><titel>Nawoord bij de reacties van Van Lynden, en Meijer en  Van der Eijk</titel><searchwords><searchword>TvAR 3/2018</searchword><searchword>UDH:TvAR/14811</searchword></searchwords><attachments><attachment><name>19657.pdf</name><extention>pdf</extention><url>https://denhollander.info/download/19657/ci</url></attachment></attachments><inleiding/><content>&lt;p&gt;Met onze eerste verkenning van het onderwerp ‘fosfaatrechten en pacht’ hebben wij een gedachtewisseling willen uitlokken, in de hoop dat er – direct of na verloop van tijd – reacties zouden ontstaan die de rechtspraktijk verder zouden kunnen brengen. Sinds de publicatie ervan werden twee reacties op ons artikel ontvangen.&lt;/p&gt;&lt;p&gt;Van Lynden pleit voor een samenhang van fosfaatrechten met grond. Indien echter zou worden gekozen voor een samenhang met grond èn gebouwen, dan vindt de auteur een fifty-fifty-verdeling te rigide. Dat is inderdaad een punt van discussie. In ons artikel wezen wij er al op dat, in geval van een verdeling van aanspraken, een keuze moet worden gemaakt tussen enerzijds een eenvoudige hoofdregel die in de praktijk als onrechtvaardig kan worden ervaren, en anderzijds een rechtvaardige rekenregel respectievelijk maatwerk waarbij van eenvoud geen sprake is. Van Lynden stelt een compromis tussen rechtvaardigheid en eenvoud voor, door een eventuele verdeling van aanspraken op fosfaatrechten over grond en gebouwen te laten plaatsvinden aan de hand van objectieve waarden. Het is aan het Pachthof, en eventueel in hoogste instantie aan de Hoge Raad, om de uiteindelijke beslissing over een en ander te nemen.&lt;/p&gt;&lt;p&gt;Ook is discussie mogelijk over de conclusie die wij trokken uit (onder meer) de visie van de staatsecretaris op het amendement Ouwehand. Uit bedoelde visie èn een brief aan de Tweede Kamer leidden wij af dat fosfaatrechten volgens de staatssecretaris geheel los staan van grond. Als dat zo is, zo luidde onze conclusie, dan ligt het niet voor de hand dat een pachter van losse grond zijn verpachter bij het eindigen van zijn pachtovereenkomst met de oplevering van de grond een hoeveelheid fosfaatrechten ter beschikking zou moeten stellen. Ook andere opvattingen zijn verdedigbaar. Bovendien is de visie van een staatssecretaris in dit soort zaken niet van doorslaggevende betekenis. &lt;/p&gt;&lt;p&gt;Bij Meijer en Van der Eijk is het een stuk lastiger om de boodschap van hun betoog te achterhalen. Zij lijken een theoretische discussie te willen voeren over de wijze waarop juristen in het algemeen en wij in het bijzonder artikelen schrijven, en over de vraag of dat wetenschappelijke dan wel geleerde werkzaamheden zijn. In dat kader hebben zij opgeworpen dat in het duister is gebleven waarom de door ons gevolgde analyse-methode een gezaghebbende werkwijze zou zijn. Laten wij er dit over zeggen. Wij volgden een methodiek die wij, gelet op de omstandigheden, voor de hand vonden liggen. Met de fosfaatrechten is een nieuw productierecht in het leven geroepen. In verband hiermee gingen wij om te beginnen na hoe de Nederlandse rechtspraak inzake reeds bestaande productierechten zich de afgelopen dertig jaar heeft ontwikkeld. Voorts keken wij naar de tekst van de wet, de parlementaire geschiedenis en de literatuur. Daar lijkt ons niet zo heel veel op tegen, maar andere methoden sluiten wij niet uit.&lt;/p&gt;&lt;p&gt;Wij concludeerden dat het Pachthof pachters en verpachters aanspraken heeft toegekend met gebruikmaking van betrekkelijk ronde percentages, waarbij de ‘fifty-fifty-verdeling’ centraal staat. &lt;/p&gt;&lt;p&gt;Dit blijkt het punt te zijn waar de schoen bij Meijer en Van der Eijk in feite wringt. De boodschap van de beide auteurs luidt, dat zij de redenering van het hof die tot deze verdeling heeft geleid altijd al een vreemde hebben gevonden. In verband hiermee hadden zij liever gezien dat wij aansluiting hadden gezocht bij de jurisprudentie over de toeslagrechten, thans betalingsrechten. In dat verband hadden wij dan in een fundamentele juridische beschouwing tot de conclusie moeten komen dat de Nederlandse rechtspraak inzake pacht en melkquota met de kennis van nu in strijd is met Europese regelgeving, en een historische vergissing is geweest. &lt;/p&gt;&lt;p&gt;Wij schreven een ander artikel, over een ander onderwerp; het is zoals het is. Meijer en Van der Eijk hebben tevens geschreven dat wij recht hebben op onze eigen mening. Dat stelt in dit verband gerust.&lt;/p&gt;&lt;p&gt;Overigens zou het door hen gewenste artikel niet tot een dwingende conclusie hebben kunnen leiden voor de relatie tussen pacht en fosfaatrechten. Een analyse van het Europese arrest inzake de toeslagrechten had volgens Meijer en Van der Eijk moeten opleveren dat het Nederlands recht inzake de relatie tussen pacht en melkquota met terugwerkende kracht onhoudbaar was gebleken. Dat zou betekenen dat het Europese hof met aan Europees recht ontleende argumenten (impliciet) was teruggekomen op het Bostock arrest (HvJ EG 24 maart 1994, zaak C-2/92, &lt;span class="italic"&gt;Jur.&lt;/span&gt; I, p. 955-978). Met dat arrest werd de in ons artikel besproken Nederlandse rechtspraak inzake pacht en melkquotum destijds gelegitimeerd; de desbetreffende rechtsbetrekkingen tussen pachters en verpachters werden volgens het Europese hof immers beheerst door het recht van de individuele lidstaten. In het geval van de fosfaatrechten spelen aan Europees recht ontleende argumenten geen enkele rol, aangezien de fosfaatrechten niet door de Europese maar door de nationale wetgever zijn ingesteld. Met andere woorden: ook indien het Europese arrest inzake de toeslagrechten in de door Meijer en Van der Eijk gehoopte richting zou kunnen of moeten worden uitgelegd, zou dat de Nederlandse rechter volstrekt vrij laten om in het geval van de fosfaatrechten Nederlands recht toe te passen. Daarbij zou de tot dusverre ontwikkelde rechtspraak inzake pacht en productierechten nog altijd gevolgd kunnen worden.&lt;/p&gt;&lt;p&gt;Wij houden vast aan hetgeen wij hebben geschreven over het antwoord van de staatssecretaris op de van de zijde van het CDA gestelde vraag. De vraag was civielrechtelijk (lees: pachtrechtelijk) van aard; de staatssecretaris stelde de vragensteller – al of niet bewust – met een bestuursrechtelijk kluitje in het riet (zie in dit kader overigens ook par. 3.5 van ons artikel).&lt;/p&gt;&lt;p&gt;Anders dan Meijer en Van der Eijk aan het slot van hun betoog suggereren, zijn wij in ons artikel niet tot de conclusie gekomen dat aanspraken op fosfaatrechten per definitie naar redelijkheid en billijkheid fifty-fifty tussen pachters en verpachters moeten worden verdeeld. Wij betwisten uitdrukkelijk dat een dergelijke conclusie ons doel geweest. Wij hebben slechts geconstateerd dat deze wijze van verdeling tot dusverre in de rechtspraak over pacht en productierechten is toegepast, met een uit Europese rechtspraak verklaarbare afwijking in het geval van de toeslagrechten. Daar hebben wij uitdrukkelijk aan toegevoegd dat de lijnen van de rechtspraak tot dusverre in het geval van de fosfaatrechten niet zomaar tot uitgangspunt kunnen worden genomen (p. 11, rechter kolom, eerste alinea). De vorige zin behelst een mening (onze mening, wel te verstaan), de zin die eraan voorafging niet meer dan een feitelijke vaststelling. Zoals hierboven reeds aan de orde kwam, zien wij vooralsnog niet in dat een pachter van losse grond zijn verpachter bij het eindigen van de pacht een hoeveelheid fosfaatrechten ter beschikking zou moeten stellen. De slotzin van ons artikel ziet op een specifieke situatie.&lt;/p&gt;&lt;p&gt;Meijer en Van der Eijk kondigden in de aanhef van hun reactie aan, dat zij zouden gaan betogen dat iedere vergelijking met welk ander eerder ontstaan productierecht zonder grond is. Een dergelijk betoog zou een inhoudelijke bijdrage aan de door ons beoogde gedachtewisseling hebben opgeleverd. Helaas zijn de auteurs hun belofte niet nagekomen; wij hebben het betoog althans niet kunnen ontdekken. Maar misschien wordt hun eerste reactie door een tweede gevolgd.&lt;/p&gt;</content><legacyfootnotes/><footnotes><footnote/></footnotes><auteurs>mr. G.M.F. Snijders en mr. H.A. Verbakel – van Bommel</auteurs><published>2018-03-21 14:03:54</published><modified>2018-03-21 16:41:25</modified><editiondate>2018-03-21</editiondate><htmlpath>https://denhollander.info/artikel/14811</htmlpath></article>
</articles></edition>