<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2000</searchword><id>5673</id><udhid>UDH:TvAR/5673</udhid><titel>Nertsenhouderij in de problemen</titel><searchwords><searchword>TvAR 10/2000</searchword><searchword>UDH:TvAR/5673</searchword></searchwords><attachments><attachment><name>2000_nr 10_Artikel_Bruil.pdf</name><extention>pdf</extention><url>https://denhollander.info/download/5605/ci</url></attachment></attachments><inleiding>Inleiding&#13;
In de Staatscourant van 14 april 2000, nr. 75 heeft de Minister van Landbouw,&#13;
Natuurbeheer en Visserij onder de kop “groeistop nertsenhouderij” aangekondigd&#13;
dat hij mogelijk wettelijke maatregelen zal nemen om te komen tot een groeistop&#13;
voor de nertsenhouderij en op termijn het beëindigen van deze tak van dierenhouderij.&#13;
In dit artikel wil ik de (juridische) problematiek van de nertsenhouderij nader&#13;
onder de loep nemen, vooral aan de hand van het vonnis in kort geding van de President&#13;
Rechtbank Den Haag d.d. 20 juli 2000, opgenomen in dit nummer van Agrarisch&#13;
Recht.1</inleiding><content>Het beleid inzake nertsen&#13;
Al jaren woedt er een discussie over de wenselijkheid van het houden van nertsen.&#13;
Daarbij staat aan de ene kant het streven van een organisatie als Bont voor Dieren, die&#13;
principieel tegen het houden van dieren ten behoeve van de bontproductie is. Aan de&#13;
andere kant is er uiteraard een bedrijfssector, die bestaat uit ongeveer 200 bedrijven&#13;
met in totaal ruim 1000 arbeidsplaatsen.2 Na Denemarken staat Nederland op de&#13;
tweede plaats als producent van nertsenbont (10% van de mondiale productie).&#13;
De afgelopen vijf jaar is een plan van aanpak voor de verbetering van het welzijn&#13;
van nertsen tot stand gekomen en uitgevoerd, op aandringen van de Tweede Kamer3&#13;
en na een advies door deskundigen.4 Begin 1999 is een evaluatieverslag van het plan&#13;
van aanpak nertsenhouderij aan de Vaste Commissie voor LNV van de Tweede&#13;
Kamer gezonden.5 De minister trok daaruit de volgende conclusies:&#13;
– Het plan van aanpak heeft een duidelijk positief effect op het welzijn van de nertsen.&#13;
Het vermindert het voorkomen van afwijkend gedrag en bevordert het optreden&#13;
van positief sociaal gedrag en spelgedrag met name bij de jonge dieren.&#13;
– De eerste fase van het plan is door vrijwel alle nertsenhouders uitgevoerd. Dit&#13;
betekent dat de huisvesting en de wijze van verzorging van de dieren op bijna alle&#13;
bedrijven in de afgelopen drie jaar ingrijpend zijn gewijzigd.&#13;
– Niet al het afwijkend gedrag is volledig uitgebannen en positief gedrag kan verder&#13;
worden gestimuleerd. De minister besluit de verdere uitvoering van het plan van aanpak te continueren en&#13;
de maatregelen in een AMvB op te nemen om ook achterblijvers te kunnen aanpakken.&#13;
De sector verklaart zich volledig bereid daar in mee te gaan.6&#13;
Het plan van aanpak kan dus een betrekkelijk doorslaand succes worden genoemd.&#13;
Dat mocht ook wel, want er is maar liefst ƒ 145 mln. geïnvesteerd. Niettemin werd op&#13;
1 juli 1999 de motie Swildens7 door de Tweede Kamer aangenomen. In deze motie&#13;
werd overwogen dat nertsen van nature solitair levende roofdieren zijn die bij&#13;
bedrijfsmatige productie in hun welzijn worden aangetast, dat het houden van nertsen&#13;
gericht is op de bontproductie, dat dit doel het houden van nertsen niet rechtvaardigt&#13;
en wordt de regering verzocht een groeistop in te stellen en op termijn het&#13;
bedrijfsmatig houden van nertsen te beëindigen. De minister gaat daar in 2000 in mee&#13;
en komt op 14 april van dit jaar met een aankondiging in de Staatscourant (zie hierna).&#13;
De wettelijke context&#13;
De Gezondheids- en welzijnswet voor dieren (GWWD) vormt de wettelijke basis&#13;
voor regulering van het houden van dieren. Zoals bekend gaat deze wet uit van het&#13;
principe: alles is verboden, tenzij het uitdrukkelijk is toegestaan. Zo ook artikel 34&#13;
lid 1 GWWD:&#13;
Het is verboden dieren met het oog op de productie van van die dieren afkomstige producten&#13;
te houden, tenzij deze behoren tot bij algemene maatregel van bestuur aangewezen soorten&#13;
of categorieën van dieren.&#13;
Ter uitvoering van dit artikel is vastgesteld het Besluit aanwijzing voor productie te&#13;
houden dieren.8 Zou men het houden van nertsen willen verbieden dan zou derhalve&#13;
de nerts (mustela vison) uit de bijlage bij dat besluit dienen te worden verwijderd.&#13;
Intussen is er een discussie ontstaan over de vraag of artikel 34 wel de basis biedt om&#13;
het houden van nertsen te verbieden. Immers: het houden van nertsen wordt niet verboden&#13;
omdat sprake zou zijn van een onaanvaardbare welzijnsaantasting – daar is&#13;
volgens alle deskundigen geen sprake van9 – maar omdat het doel waarvoor de dieren&#13;
gehouden worden (bontproductie) moreel verwerpelijk wordt gevonden. De meningen&#13;
zijn verdeeld. De Bont voor Dieren meent dat artikel 34 wel degelijk een basis&#13;
biedt voor een verbod; anderen menen van niet en opteren voor een wetswijziging.10&#13;
De vraag concentreert zich derhalve op het specialiteitsbeginsel: mag een verbod worden&#13;
ingesteld voor een ander doel dan de wet voor ogen heeft? Zonder hier nu uitgebreid&#13;
op in te gaan wijs ik er op dat in de considerans van de GWWD uitdrukkelijk&#13;
“ethische overwegingen” worden genoemd als basis voor nadere regulering. Het lijkt&#13;
mij derhalve onjuist om te stellen dat alleen welzijnsmotieven ten grondslag zouden mogen liggen aan een verbod.11 Anderzijds moet worden erkend dat artikel 34 staat in&#13;
de paragraaf “de zorg voor het welzijn van dieren” en dat destijds bij de parlementaire&#13;
behandeling van de GWWD opgemerkt is dat de morele aanvaardbaarheid van het&#13;
productiedoel geen aanleiding zou kunnen vormen voor een verbod op het houden&#13;
van bepaalde diersoorten. Hoe dan ook: de minister lijkt aan te sturen op een wetswijziging.&#13;
12 Het Rathenau Instituut heeft intussen een start gemaakt met rapportages&#13;
over ethische, rechtsfilosofische en bestuurlijke aspecten van een toetsing van productiedoelen&#13;
in de dierenhouderij.13 Immers: als de aanvaardbaarheid van productiedoelen&#13;
in de regulering een rol moet gaan spelen, dan komen niet alleen andere diersoorten&#13;
in beeld, maar zal ook een min of meer objectief toetsingskader moeten worden ontwikkeld.&#13;
De aankondiging – inhoud&#13;
In de Staatscourant van 14 april is de volgende bekendmaking opgenomen, waarvan&#13;
ik de tekst in zijn geheel weergeef:&#13;
Bekendmaking van de Minister van Landbouw, Natuurbeheer en Visserij inzake houden&#13;
van dieren voor de productie van bont&#13;
13 april 2000/Nr. TRCJZ/2000/3733 Directie Juridische Zaken&#13;
Op 1 juli 1999 heeft de Tweede Kamer de motie Swildens-Rozendaal c.s. aanvaard (handelingen&#13;
II 1995/96, blz. 5606-5610, 5631) waarin de Minister van Landbouw, Natuurbeheer&#13;
en Visserij wordt verzocht maatregelen voor te bereiden om het bedrijfsmatig houden van&#13;
nertsen te beëindigen omdat het doel van de bontproductie de instandhouding van de&#13;
bedrijfsmatige nertsenhouderij niet rechtvaardigt. Tevens dringt de motie aan op het afkondigen&#13;
van een groeistop op het bedrijfsmatig houden van nertsen. Het kabinet staat niet&#13;
afwijzend tegenover uitvoering van de motie. Indien tot het voorbereiden van een verbod op&#13;
het bedrijfsmatig houden van dieren, en in ieder geval van nertsen, met het oog op de productie&#13;
van bont wordt overgegaan, zal in die regeling worden voorzien in overgangsmaatregelen&#13;
voor bestaande bedrijven. Vooralsnog zullen geen consequenties worden verbonden&#13;
aan een toename van het aantal dieren op een bedrijf. Voor houders die na de datum van&#13;
deze bekendmaking in de Staatscourant zijn begonnen met het houden van nertsen zullen&#13;
geen overgangsmaatregelen worden getroffen, tenzij zij op dit moment reeds beschikken&#13;
over alle benodigde vergunningen en reeds investeringen hebben gedaan. Er zullen derhalve&#13;
slechts overgangsmaatregelen worden getroffen voor houders van nertsen die kunnen aantonen&#13;
dat zij op de datum van publicatie van deze bekendmaking in de Staatscourant: – reeds&#13;
bedrijfsmatig nertsen hielden, of – beschikten over een door het bevoegd gezag afgegeven&#13;
milieuvergunning gericht op het bedrijfsmatig houden van nertsen en ten behoeve van het&#13;
bedrijfsmatig houden van nertsen aantoonbaar investeringsverplichtingen waren aangegaan.&#13;
Indien een nertsenhouderij bij de inwerkingtreding van het verbod is gevestigd op een andere&#13;
locatie dan op het moment van publicatie van deze bekendmaking in de Staatscourant, zullen de overgangsmaatregelen alleen van toepassing zijn indien de houder kan aantonen dat&#13;
hij de nertsenhouderij in zijn geheel heeft verplaatst en er op de oude locatie geen sprake&#13;
meer is van het bedrijfsmatig houden van nertsen. Om recht te doen aan het voornemen de&#13;
nertsenhouderij op termijn in zijn geheel te beëindigen zullen de overgangstermijnen niet&#13;
van toepassing zijn op houders van nertsen die na de datum van bekendmaking van deze&#13;
publicatie in de Staatscourant een nertsenhouderij hebben overgenomen. Ter voorkoming&#13;
van misverstanden wordt tenslotte nog opgemerkt dat de onderhavige mededeling uitsluitend&#13;
betrekking heeft op die dieren die bedrijfsmatig worden gehouden met het oog op de&#13;
productie van bont. Het houden van dieren anders dan voor de productie van bont, zoals&#13;
met name het houden van een dier als gezelschapsdier, wordt niet bestreken.&#13;
Samengevat:&#13;
– Er geldt geen groeistop. Een bedrijf mag nog uitbreiden.&#13;
– Op termijn komt er een regeling die het houden van nertsen verbiedt.&#13;
– Dat verbod geldt onmiddellijk voor bedrijven&#13;
* die na de datum van deze bekendmaking zijn gestart (behoudens reeds aangegane&#13;
investeringen);&#13;
* die op die datum geen milieuvergunning hebben;&#13;
* die zijn verplaatst naar een andere locatie, tenzij het gaat om een gehele verplaatsing;&#13;
* die na de datum van de bekendmaking zijn overgenomen.&#13;
– Voor de overige bestaande bedrijven gaat een overgangstermijn gelden. Over de&#13;
lengte van die termijn worden geen mededelingen gedaan.&#13;
In een brief aan de Kamercommissie d.d. 7 juni 200014 heeft de minister nog enkele&#13;
preciseringen c.q. verduidelijkingen aangebracht:&#13;
– Indien een ondernemer zijn bedrijf na 14 april 2000 overdraagt aan bijvoorbeeld&#13;
een zoon of dochter, dan kan deze geen beroep doen op de overgangstermijnen.&#13;
– De erfgenamen van een overleden ondernemer kunnen wel aanspraak maken op&#13;
overgangstermijnen (dan is namelijk sprake van overgang, niet van overdracht).&#13;
– Indien het bedrijf in een BV-vorm wordt gedreven, kan wel gebruik worden&#13;
gemaakt van de overgangstermijnen, indien de aandelen worden overgedragen. De&#13;
BV blijft dan immers houder van nertsen.15&#13;
De aankondiging – juridische kwalificatie&#13;
De NFE heeft een kortgedingprocedure aangespannen. De steen des aanstoots is&#13;
vooral het ontbreken van overgangstermijnen voor bedrijven die na 14 april 2000 zijn&#13;
overgenomen.&#13;
De eerste vraag was: hoe moet de bekendmaking nu worden gekwalificeerd? De&#13;
eisers hadden betoogd dat de bekendmaking moet worden beschouwd als een algemeen&#13;
verbindend voorschrift. De president van de rechtbank wil daar niet van weten.&#13;
Dat lijkt mij terecht. Weliswaar is nergens in wetgeving aangegeven wat moet worden verstaan onder de term “algemeen verbindend voorschrift”, maar essentieel is dunkt&#13;
mij dat het om iets gaat dat de burger “bindt”, ofwel: de justitiabele wordt geconfronteerd&#13;
met een juridische sanctie indien hij iets anders doet dan de beslissing voorschrijft.&#13;
16 Welnu: de bekendmaking bindt niemand juridisch: men kan – steeds juridisch&#13;
gezien – nog steeds een nertsenhouderij beginnen of overnemen. Dat is niet&#13;
strafbaar en er wordt geen bestuurlijke sanctie mogelijk. De rechter concludeert dan&#13;
ook dat de bekendmaking slechts feitelijke mededelingen bevat. Daarmee wordt niet&#13;
miskend dat de bekendmaking feitelijke – en voor de nertsenhouders vervelende –&#13;
gevolgen heeft, maar juridische consequenties zijn er pas zodra de aangekondigde wet&#13;
in werking treedt, overigens dan wel met terugwerkende kracht tot het moment van&#13;
de bekendmaking.&#13;
De rechtmatigheid van de aankondiging&#13;
Legaliteitsbeginsel&#13;
Eisers hadden gesteld dat de bekendmaking onrechtmatig is omdat zij niet berust op&#13;
een wettelijke grondslag. Dat zou in strijd zijn met het legaliteitsbeginsel. De vraag&#13;
die beantwoord moet worden is: is de maatregel van een zo ingrijpende aard dat deze&#13;
het niet zonder wettelijke grondslag kan stellen?17 De rechter laat het antwoord op&#13;
deze vraag in het midden. Het legaliteitsbeginsel betekent niet dat alle overheidsoptreden&#13;
een wettelijke grondslag dient te hebben18, aldus de uitspraak, en vervolgens&#13;
wordt slechts gewezen op de mogelijkheden die er nog komen voor de betrokkenen&#13;
bij de behandeling van het wetsvoorstel (rechtsoverweging 3.3.). Intussen kan worden&#13;
vastgesteld dat de bekendmaking voor bepaalde bedrijven wel degelijk desastreuze&#13;
gevolgen heeft. Met name bedrijven die bezig waren met een overdracht – al of niet in&#13;
familieverband – kunnen dat nu wel vergeten. Deze bedrijven zijn door de bekendmaking&#13;
onverkoopbaar geworden. Niemand wenst immers een bedrijf over te nemen,&#13;
dat dan vervolgens op zeer korte termijn dicht moet. Men kan het zich moeilijk méér&#13;
ingrijpend voorstellen. Het is jammer dat de rechter daar niet op ingaat.&#13;
Rechtszekerheid/vertrouwensbeginsel&#13;
De vraag die zich hier aandient: is het niet in strijd met het rechtszekerheidsbeginsel&#13;
dan wel het vertrouwensbeginsel dat de minister nu met deze bekendmaking komt,&#13;
terwijl in de afgelopen jaren door de nertsenhouders, op aandringen van diezelfde&#13;
minister, nog zo veel – en met succes – geïnvesteerd is in het bovengenoemde plan&#13;
van aanpak? De rechter accepteert evenwel dat maatschappelijke en juridische opvattingen aan verandering onderhevig zijn. Door de motie-Swildens zijn de opvattingen&#13;
verder verschoven in de richting van een onaanvaardbaarheid van het houden van dieren&#13;
voor hun bont. Ook al is zo’n verbod niet te baseren op welzijnsoverwegingen,&#13;
dan nog staat dat aan de bekendmaking niet in de weg (rechtsoverweging 3.4). De&#13;
nertsenhouders mochten er niet op vertrouwen dat een verbod met het uitvoeren van&#13;
het plan van aanpak “voor altijd” van de baan zou zijn (rechtsoverweging 3.6). Deze&#13;
gedachtegang komt overeen met die rond de herstructurering van de varkenshouderij,&#13;
waar het Hof concludeerde dat men op toezeggingen zelfs terug mag komen.19 De&#13;
conclusie is dat de overheid – of in ieder geval de wetgever – niet mag worden vertrouwd.&#13;
Een ‘vlucht naar voren’, zoals we de instelling van de nertsenhouders kunnen&#13;
karakteriseren,20 biedt derhalve geen enkele garantie dat er niet alsnog ingegrepen&#13;
wordt. Dat komt de overheid in casu natuurlijk wel even goed uit, maar er is een&#13;
keerzijde: de bereidheid om op vrijwillige basis tegemoet te komen aan – al of niet&#13;
terechte – wensen van de overheid zal zeker op lange termijn wegkwijnen. Men zal&#13;
vrezen mee te werken aan de eigen ondergang en eerder de spreekwoordelijke hakken&#13;
in het zand zetten. Het past de overheid dan naar mijn mening vervolgens niet om&#13;
over die houding te klagen: men werkt het zelf in de hand. In ieder geval zal men in&#13;
de toekomst, alvorens men in verbeteringen investeert, harde garanties vragen voor&#13;
het geval het toch nog weer anders moet. Daar zal dan een juridische vorm voor moeten&#13;
worden gevonden, bijvoorbeeld een overeenkomst.21&#13;
Op zich kan men er vrede mee hebben dat het beleid wijzigt. Dat vergt een veranderende&#13;
maatschappij nu eenmaal en is dus af en toe noodzakelijk, terwijl het voor&#13;
betrokkenen ook tot het bedrijfsrisico behoort. Maar er zijn grenzen: die worden&#13;
bepaald door rechtszekerheids- en vertrouwensbeginsel. Mij dunkt dat het tijdsverloop&#13;
daarbij een rol kan spelen. De rechter spreekt uit dat men er niet op mag vertrouwen&#13;
dat het verbod op het houden van nertsen voor altijd van de baan zou zijn, maar mag&#13;
men er zelfs niet op vertrouwen dat men weer enkele maanden vooruit kan? Het&#13;
blijft mij verbazen dat deze normen, die in het ‘gewone’ bestuursrecht verstrekkende&#13;
consequenties hebben ten aanzien van de handelingsvrijheid van bestuursorganen,&#13;
voor de wetgever kennelijk in veel mindere mate gelden. Waar bij beleidswijzigingen&#13;
in het algemeen (ruime) overgangstermijnen moeten worden gehanteerd, geldt dat&#13;
voor de wetgever kennelijk niet of maar voor een deel.&#13;
Motivering&#13;
Het motiveringsbeginsel eist niet alleen dat een besluit wordt voorzien van een motivering&#13;
(formele eis), maar ook dat die motivering het besluit kan dragen (materiële&#13;
eis). In rechtsoverweging 3.6 verwijst de rechter ook hier soepeltjes naar de behandeling&#13;
van het wetsvoorstel. Hier valt wellicht een lichtpuntje voor de nertsenhouders&#13;
te ontwaren: nadrukkelijk worden genoemd het overgangsrecht en te treffen financiële&#13;
maatregelen waarover alsdan gesproken kan worden. Toch is er wel wat meer over de motivering te zeggen. De bedoeling is om op termijn&#13;
te komen tot beëindiging van de nertsenhouderij. In de bekendmaking is geen enkele&#13;
motivering gegeven waarom de minister daarvoor een overnamestop wil afkondigen.&#13;
In bovengenoemde brief aan de Tweede Kamer wordt in een motivering voorzien&#13;
door de volgende passage:&#13;
(…) ligt het voor de hand ook beperkende regels met betrekking tot bedrijfsovername te&#13;
hanteren, nu immers een vrijelijke handel in nertsenhouderijen mogelijk tot ongewenste&#13;
bestendiging of uitbreiding van de nertsenhouderij kan leiden.&#13;
Welnu, zó voor de hand liggend is dat in het geheel niet. Niet valt in te zien waarom&#13;
de bestendiging van een bedrijf dat niet wordt overgedragen niet, en van een bedrijf&#13;
dat wel wordt overgedragen wel ongewenst is. Wat de uitbreiding van het aantal dieren&#13;
betreft is het onderscheid eveneens irrelevant, vooral omdat de minister aangeeft&#13;
geen groeistop te willen regelen. Bestaande bedrijven kunnen het aantal dieren dus&#13;
uitbreiden evenals overnemers dat zouden kunnen. Uiteraard moet men dan wel&#13;
beschikken over de nodige milieuvergunningen (ammoniakrechten) en mestproductierechten&#13;
met bijbehorende investeringen, dus echt eenvoudig is dat ook niet en het&#13;
valt zelfs niet te verwachten nu is aangekondigd dat het bedrijf op de wat langere&#13;
termijn – na het verstrijken van de overgangstermijnen – in ieder geval zal moeten&#13;
stoppen. Waar het om gaat, is dat het uitsluiten van overnemers van de overgangstermijnen&#13;
totaal irrelevant is voor de doelstelling die met de bekendmaking en de toekomstige&#13;
wijziging in de regeling wordt beoogd. Men kan dus zeggen dat de bekendmaking&#13;
niet voldoet aan zowel de formele als de materiële motiveringsvereisten. Het&#13;
is jammer dat de rechter daar niet op ingaat.&#13;
Gelijkheidsbeginsel/willekeur&#13;
Uit de uitspraak blijkt niet dat ook deze beginselen van behoorlijk bestuur nog aan de&#13;
orde zouden hebben kunnen komen. Kortheidshalve volsta ik met een vraag: wat&#13;
rechtvaardigt – in het licht van de doelstelling van de minister – het cruciale verschil&#13;
tussen de overdracht van BV’s (die wel onder het overgangsregime zullen vallen) en&#13;
andere bedrijven (die daar niet onder vallen)?&#13;
Europees recht&#13;
In rechtsoverweging 3.5 wordt kort aandacht besteed aan Europese ontwikkelingen.&#13;
Eiser meende dat zou moeten worden gewacht op stappen ten aanzien van het welzijn&#13;
van pelsdieren op Europees niveau. Tijdens de Landbouwraad van juli 2000 is&#13;
onder meer gesproken over de pelsdierenhouderij. Nog dit jaar wordt een rapport&#13;
verwacht van het Wetenschappelijk Veterinair Comité (WVC) over de welzijnsaspecten&#13;
van de pelsdierenhouderij. Commissaris Byrne (Gezondheid en consumentenbescherming)&#13;
adviseert te wachten met het treffen van unilaterale maatregelen tot het&#13;
rapport van het WVC er is.22 Dat lijkt een verstandig advies, maar als Nederland daarop niet wil wachten, is dat op zichzelf niet onrechtmatig. Wel geldt dat – net als&#13;
bij de varkenshouderij – de vraag dient te worden beantwoord of deze maatregel niet&#13;
in strijd is met de Europese marktordening, die ook voor deze sector bestaat. De&#13;
rechter verlaat zich voor een oordeel op het commentaar dat de Europese Commissie&#13;
heeft gegeven op een Brits wetsvoorstel voor een verbod op de nertsenhouderij23, dat&#13;
er op neerkomt dat lidstaten bevoegd blijven om nationale regelingen na te streven&#13;
die ander doeleinden nastreven dan de gemeenschappelijke marktordening. Dat is&#13;
juist, maar de omvang van de markt is – anders dan in de uitspraak wordt beweerd –&#13;
wel degelijk van belang.&#13;
Naar het oordeel van het hof betekent dit dat een nationale maatregel die niet de strekking&#13;
heeft af te wijken of inbreuk te maken op de gemeenschappelijke marktordening, daarmee&#13;
toch onverenigbaar is indien zij meer dan te verwaarlozen invloed heeft op werking van de&#13;
markt.24&#13;
De omvang van de Britse nertsenhouderij is zeer gering. Het gaat om slechts 13 bedrijven&#13;
met een marktaandeel van ongeveer 1% op de Europese markt. Het Nederlandse&#13;
marktaandeel is ongeveer 15% en men kan stellen dat bij een verbod daarvan een&#13;
“meer dan te verwaarlozen” invloed op de werking van de markt uitgaat. Het is jammer&#13;
dat de rechter dit miskent.&#13;
Interessant is overigens dat het Britse wetsvoorstel voorziet in veel kortere overgangstermijnen,&#13;
bedoeld om de dierstapel te kunnen afbouwen, medewerkers te kunnen&#13;
ontslaan en maatregelen te treffen voor ander werk, en andere gebruiksmogelijkheden&#13;
voor het land te zoeken. De overgangstermijn zal wel tot tenminste eind 2002&#13;
duren. Het wetsvoorstel voorziet bovendien in een systeem van schadevergoeding,&#13;
nader uit te werken door de minister, inclusief een mogelijkheid voor rechtsbescherming.&#13;
Uitdrukkelijk heeft men daar mee het oog op het Europees Mensenrechtenverdrag.&#13;
25&#13;
Inbreuk op het eigendomsrecht&#13;
Daarmee zijn wij op een laatste mogelijke onrechtmatigheid gekomen: de eventuele&#13;
strijd met artikel 1 Eerste Protocol EVRM. Ook daarover is de rechter zeer kort&#13;
(rechtsoverweging 3.7): het komt wel vaker voor. Daar zou wel iets meer over te zeggen&#13;
zijn geweest, maar dit punt kan wellicht toch pas in volle omvang aan de orde&#13;
komen bij de totstandkoming van de regelgeving zelf. Er is immers thans nog geen&#13;
sprake van een juridische inbreuk op het eigendomsrecht, noch in de vorm van ontneming,&#13;
noch in de vorm van regulering daarvan.&#13;
Te zijner tijd zal dit punt ongetwijfeld opnieuw aan de orde komen in samenhang&#13;
met het vraagstuk van de schadevergoeding. Ik kom daar hieronder nog even op terug. Terugwerkende kracht van wetgeving&#13;
Het verschijnsel van wetgeving met terugwerkende kracht blijft problematisch. Kortheidshalve&#13;
verwijs ik voor een wat algemenere beschouwing naar een eerder artikel.26&#13;
Daar kan nog aan toe worden gevoegd dat de aankondiging van maatregelen op zich al&#13;
een behoorlijk (feitelijk) effect kan hebben. Zo zit de pluimveesector al sedert november&#13;
1998 feitelijk “op slot”. Een bedrijf dat wil uitbreiden kan juridisch gezien natuurlijk&#13;
ook nu nog mestproductierechten kopen, maar deze zullen binnen korte tijd weer&#13;
vervallen omdat zij niet zullen worden omgezet in pluimveerechten. Feitelijk is dat&#13;
derhalve niet goed denkbaar, maar een pluimveehouder kan nu ook nog geen pluimveerechten&#13;
kopen want die bestaan nog niet. Zo’n periode van stagnatie is waarschijnlijk&#13;
onvermijdelijk, maar dat moet natuurlijk niet te lang duren. Bij de nertsen is het,&#13;
voor zover mij bekend, voor het eerst dat de aankondiging van een maatregel als zodanig&#13;
voor de rechter ter discussie wordt gesteld. Doordat – anders dan bij varkens en&#13;
pluimvee – een veel verdergaande maatregel wordt afgekondigd, namelijk een algeheel&#13;
verbod op termijn, is het effect van de aankondiging wellicht ook op zich al voldoende&#13;
om de nertsenhouderij te laten ophouden, wellicht niet op zeer korte termijn, maar&#13;
dan toch zeker op de wat langere termijn. Het verbod hoeft waarschijnlijk niet eens&#13;
daadwerkelijk te worden ingevoerd om te voorkomen dat er nog iemand in de nertsenhouderij&#13;
zal investeren, een bedrijf zal overnemen, of tot innovaties in de toeleverende&#13;
bedrijven (voer) over zal gaan. Ook afnemers zullen wellicht elders hun heil&#13;
zoeken. Alleen bestaande bedrijven zullen nog zolang het gaat doormodderen en de&#13;
nertsenhouders zullen moeten doorgaan totdat ze er dood bij neervallen.27&#13;
Zo doet zich het paradoxale verschijnsel voor dat een aankondiging die – mede –&#13;
beoogt nertsenhouders te waarschuwen voor op handen zijnde regelgeving28 als effect&#13;
heeft dat diezelfde nertsenhouders direct in grote problemen zitten, dus zonder dat&#13;
die regelgeving er is.&#13;
Terugkomend op de terugwerkende kracht van wetgeving moet intussen wel worden&#13;
gezegd dat dat een gangbare praktijk is. De Aanwijzingen voor de regelgeving29&#13;
spreken erover, bij de fiscale wetgeving is het vrijwel standaard en ook in het agrarisch&#13;
recht is het geen onbekend verschijnsel om wetgeving aan te kondigen, door middel&#13;
van een persbericht of een brief aan de kamer, en de wet zelf vervolgens terug te laten&#13;
werken tot dat moment. Door de rechter wordt dit in het algemeen ook aanvaard.&#13;
Aangezien ik van mening ben dat wij hier toch wel met een rechtsstatelijk hiaat te&#13;
maken hebben, heb ik er eerder voor gepleit om voor dit verschijnsel, over de ratio&#13;
waarvan het men nog wel eens kan worden, een (Grond)wettelijke basis te scheppen.&#13;
30 Wellicht is het ook mogelijk dat de rechter in een volgend geval gevraagd wordt&#13;
een termijn te stellen waarbinnen met regelgeving gekomen moet worden, met als&#13;
sanctie dat, als die termijn niet wordt gehaald, de datum voor de terugwerkende kracht&#13;
vervalt dan wel opschuift. Schadevergoeding&#13;
De vraag of nertsenhouders een schadevergoeding toekomt voor de schade die zij lijden&#13;
tengevolge van de bekendmaking was in het kort geding niet aan de orde. Door&#13;
de eisers is daar ook niet om gevraagd; gevorderd werd intrekking van de bekendmaking&#13;
met onmiddellijke ingang. Veel maakt dat overigens niet uit want nu de rechter&#13;
de bekendmaking niet onrechtmatig acht, is er ook geen grondslag voor schadevergoeding.&#13;
Van meer belang is wellicht of de voorgestelde maatregel zelf dient te voorzien in&#13;
een schaderegeling. De minister is dat uiteraard niet van plan, zoals dat ook bij de&#13;
varkens en het pluimvee niet aan de orde was. Op dit moment ontbreekt mij de lust&#13;
om deze hele discussie nog weer eens te herhalen. Van belang is wel dat er een aantal&#13;
schadebeperkende factoren is:&#13;
– De bekendmaking voorkomt dat momenteel nog wordt geïnvesteerd in nieuwe&#13;
bedrijven. Zou iemand dat toch in zijn hoofd halen, dan zou diens schade niet&#13;
behoeven te worden vergoed.&#13;
– De overgangstermijnen kunnen ervoor zorgen dat gebouwen en installaties kunnen&#13;
worden afgeschreven, de veestapel wordt afgebouwd, een alternatieve bedrijvigheid&#13;
wordt gezocht. De dan nog resterende schade zal misschien niet groot zijn,&#13;
maar naar mijn idee wel dienen te worden vergoed.&#13;
Blijven over diegenen die hun bedrijf hadden willen overdoen, maar daar nu niet&#13;
meer toe in staat zijn. Welke schade deze bedrijven precies hebben lijkt mij moeilijk&#13;
vast te stellen; zij kunnen immers doorfunctioneren totdat de overgangstermijnen&#13;
verstreken zijn.&#13;
Opvallend is het wel dat de Britse wetgever een veel ruimhartiger opstelling kiest:&#13;
korte overgangstermijnen maar ook gewoon de schade vergoeden.&#13;
Conclusie&#13;
De nertsenhouderij zit in de problemen. Ik laat in het midden of deze vorm van veehouderij&#13;
verboden moet worden. Maar als men dat dan vindt, dient het wel op een&#13;
juridisch behoorlijke wijze te gebeuren. Daarvan is nu geen sprake. De rechterlijke&#13;
uitspraak over de aankondiging van het verbod acht ik onbevredigend. De overgangstermijnen&#13;
zouden ook moeten gaan gelden voor degenen die een bedrijf overnemen.&#13;
Tenslotte zou de regeling dienen te voorzien in een vergoeding van de schade die&#13;
door de nertsenhouders wordt geleden. Het valt te verwachten dat de juridische strijd&#13;
nog niet is gestreden.&#13;
In dat licht is het ook wel weer begrijpelijk dat de rechter zich nu enigszins terughoudend&#13;
opstelt: de wetgever heeft nog de kans er iets goeds van te maken. Dat deze&#13;
terughoudendheid zou voortvloeien uit artikel 120 Gw, zoals HR 19 november 1999,&#13;
NJ 2000, 16, lijkt in te houden, meen ik evenwel niet,31 zeker niet in het geval sprake&#13;
is van schending van supranationaal recht.</content><legacyfootnotes>1. Agr.r. 2000/5038.&#13;
2. Ontleend aan: J. van Noord, De gevolgen van een verbod op het bedrijfsmatig houden van nertsen in&#13;
Nederland.&#13;
3. Motie Van der Vlies, Kamerstukken II 1994-1995, 23 900 XIV, nr. 36.&#13;
4. Zie Handelingen II 1994/95, nr. 17, blz. 2966 e.v.; Kamerstukken II 1995/96 24 140, nr. 18; 1996/97,&#13;
25 000 XIV, nr. 23.&#13;
5. Brief van de minister van LNV, 3 februari 1999, kenmerk VVM 99329.&#13;
6. Brief Nederlandse Vereniging van Fokkers van Edelpelsdieren (NFE) d.d. 21 mei 1999.&#13;
7. Kamerstukken II 1998-1999, 26 200 XIV, nr. 63.&#13;
8. Stb. 1998, 51.&#13;
9. Ook de minister is dat van mening: het welzijn van nertsen loopt zeker niet achter bij dat van andere&#13;
diersoorten in de intensieve veehouderij. Zie: Kamerstukken II 1999-2000, 26 800 XIV, nr. 110, blz. 11.&#13;
10. Zie: J. van Noord, a.w.&#13;
11. Nog daargelaten de vraag of bij dierenwelzijn niet altijd ethische overwegingen een (impliciete) rol spelen.&#13;
12. Dat zou de “koninklijke weg” zijn. Zie Kamerstukken II 1999-2000, 26 800 XIV, nr. 110, blz. 12.&#13;
13. Een eerste rapport is verschenen in februari 2000: Toetsing van de morele aanvaardbaarheid van productiedoelen&#13;
in de dierenhouderij – Ethische, rechtsfilosofische en bestuurlijke aspecten (dr. J. Vorstenbosch).&#13;
Ook dit rapport is naar de Tweede Kamer gestuurd, bij brief van 23 februari 2000, kenmerk DL&#13;
2000/660.&#13;
14. Kenmerk TRCJZ 2000/7864.&#13;
15. Dit schijnt overigens niet veel voor te komen, aangezien men dan toch vaak de voorkeur geeft aan overdracht&#13;
van activa.&#13;
16. Volgens de Hoge Raad zijn algemeen verbindende voorschriften: naar buiten werkende, algemene&#13;
regels, die zijn uitgegaan van het bevoegd gezag dat bij of krachtens de formele wet bevoegd is tot regelgeving&#13;
(HR 23 oktober 1963, NJ 1963, 20). Deze merkwaardige cirkel levert dus op dat als er geen wettelijke&#13;
bevoegdheid is, een beslissing nooit een algemeen verbindend voorschrift kan zijn.&#13;
17. Voor de goede orde: deze eis wordt ook gesteld bij feitelijke handelingen; het bekende voorbeeld is het&#13;
Fluorideringsarrest: HR 22 juni 1973, NJ 386.&#13;
18. Dat is juist, hoewel er schrijvers zijn die een verdergaand standpunt innemen. Vgl. P. de Haan, Th. G.&#13;
Drupsteen, R. Fernhout, Bestuursrecht in de sociale rechtsstaat, deel 1, blz. 15.&#13;
19. Zie mijn noot bij: Hof Den Haag 20 januari 2000, Agr.r. 2000, blz. 115 e.v.&#13;
20. En zoals we ook in andere sectoren wel zien, zoals de kokkelvisserij en de varkenshouderij (hoewel van&#13;
een ‘vlucht’ daar misschien niet gesproken kan worden).&#13;
21. Het doet denken aan de toezegging dat bouwers van Groen-Label stallen een aantal jaren gevrijwaard&#13;
zouden worden van extra milieu-eisen. Wat is daar eigenlijk van terechtgekomen?&#13;
22. Kamerstukken II 1999-2000, 21 501-16, nr. 264.&#13;
23. Het gaat overigens om een wet die het houden van alle dieren uitsluitend ten behoeve van de bontproductie&#13;
verbiedt, niet alleen die van nertsen. Bontproductie als bijproduct mag nog wel.&#13;
24. Hof Den Haag 20 januari 2000, Agr.r. 2000/5001, inzake NVV/Staat.&#13;
25. De overgangstermijnen “together with the payment of compensation in respect of certain categories of&#13;
loss, is to ensure that the Bill is compatible with the European Convention on Human Rights” (Persbericht&#13;
Ministry of Agriculture, 23 november 1999). Het wetsvoorstel is te vinden op www.parliament.uk.&#13;
26. D.W. Bruil, ‘Enkele algemene aspecten van de Wet herstructurering varkenshouderij, Preadvies Vereniging&#13;
voor Agrarisch Recht’, Agr.r. 1998, blz. 204.&#13;
27. De erfgenamen kunnen wel weer aanspraak maken op de overgangstermijnen.&#13;
28. In de rechterlijke uitspraak wordt op dit aspect nogal de nadruk gelegd.&#13;
29. Stcrt. 1992, 230.&#13;
30. Zie noot 26.&#13;
31. Aldus ook C.A.J.M. Kortmann, ‘Nogmaals: is een wetsvoorstel onschendbaar?’, Ars Aequi 49 (2000),&#13;
blz. 107.</legacyfootnotes><footnotes><footnote/></footnotes><auteurs>mr. D.W. Bruil</auteurs><published>2000-10-01 00:00:00</published><modified>1995-06-13 00:00:00</modified><editiondate>2000-10-01</editiondate><htmlpath>https://denhollander.info/artikel/5673</htmlpath></article>
</articles></edition>