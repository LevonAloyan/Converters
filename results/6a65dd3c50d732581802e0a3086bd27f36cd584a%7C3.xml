<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2001</searchword><id>4725</id><udhid>UDH:TvAR/4725</udhid><titel>Platte c.s. / Janssen c.s. (TvAR 2001/5073)</titel><searchwords><searchword>TvAR 7/8/2001</searchword><searchword>TvAR 2001/5073</searchword><searchword>UDH:TvAR/4725</searchword></searchwords><attachments><attachment><name>2001_nr 78_Rechtspraak_5073.pdf</name><extention>pdf</extention><url>https://denhollander.info/download/4667/ci</url></attachment></attachments><inleiding>[Pachtwet art. 129, onder d; BW art. 6:203]&#13;
&#13;
Terugvordering teveel betaalde pacht.&#13;
Gestelde verrekening met loonwerk ten dele&#13;
aannemelijk geacht. Voor zover het betaalde&#13;
wegens loonwerk in bepaalde jaren hoger&#13;
dan de pachtprijs is geweest, kan terugvordering&#13;
van het meerdere niet worden&#13;
beschouwd als een vordering als bedoeld in&#13;
art. 128 en 129 Pw.&#13;
Volgt berekening terug te betalen pacht.</inleiding><content>ARREST IN DE ZAAK VAN:&#13;
1 Anne-gret Henny Platte,&#13;
2 Rob Heijmans, beiden wonende te Venray,&#13;
appellanten in principaal appèl in zaak 97/812 P,&#13;
geïntimeerden in incidenteel appèl in zaak&#13;
97/812 P,&#13;
geïntimeerden in zaak 97/821 P,&#13;
procureur: mr B. Peek,&#13;
tegen&#13;
1 Gertruda Petronella Hendrika Janssen,&#13;
2 Wilbert van de Ven, beiden wonende te&#13;
Venray,&#13;
geïntimeerden in principaal appèl in zaak&#13;
97/812 P,&#13;
appellanten in incidenteel appèl in zaak&#13;
97/812 P,&#13;
appellanten in zaak 97/821 P,&#13;
procureur: mr L.P. Veldhuijzen.&#13;
1 Het geding in eerste aanleg&#13;
De pachtkamer van het kantongerecht te&#13;
Venlo heeft op 3 oktober 1997 tussen Janssen&#13;
en Van de Ven (verder aan de duiden als de&#13;
erven Van de Ven) als eisers en Platte en&#13;
Heijmans (verder te noemen de erven&#13;
Heijmans) als gedaagden een vonnis gewezen.&#13;
Dit vonnis is in fotocopie aan dit arrest&#13;
gehecht. Voor de rechtsgang in eerste aanleg&#13;
en de motivering van de gegeven beslissing&#13;
wordt daarnaar verwezen.&#13;
2 Het geding in hoger beroep in beide&#13;
zaken&#13;
In zaak 97/812 P:&#13;
2.1 Bij exploot van 31 oktober 1997 zijn de&#13;
erven Heijmans in hoger beroep gekomen van&#13;
genoemd vonnis met dagvaarding van de&#13;
erven Van de Ven voor dit hof.&#13;
2.2 Bij memorie van grieven hebben de erven&#13;
Heijmans tegen het vonnis de hieronder te&#13;
vermelden grieven aangevoerd en toegelicht,&#13;
enige producties overgelegd, bewijs aangeboden&#13;
en geconcludeerd dat het hof het vonnis&#13;
zal vernietigen en, opnieuw rechtdoende, de&#13;
erven Van de Ven alsnog in hun vordering&#13;
niet-ontvankelijk zal verklaren, althans hen&#13;
deze als ongegrond en onbewezen zal ontzeggen,&#13;
kosten rechtens.&#13;
2.3 De erven Van de Ven hebben bij memorie&#13;
van antwoord onder overlegging van de productie&#13;
en aanbieding van bewijs verweer&#13;
gevoerd en onder aanvoering van de hieronder&#13;
te vermelden grieven tegen het vonnis&#13;
incidenteel geappelleerd met conclusie dat het&#13;
hof:&#13;
I. In het principeel appèl de erven Heijmans&#13;
niet-ontvankelijk zal verklaren althans het&#13;
appèl ongegrond zal verklaren en het vonnis&#13;
zal bevestigen, zonodig met verbetering of&#13;
aanvulling van de gronden en met veroordeling&#13;
van de erven Van de Ven in de kosten&#13;
van het principaal appèl;&#13;
II. In het incidenteel appèl het vonnis zal vernietigen&#13;
voor zover daarbij de door de erven&#13;
Van de Ven gevorderde hoofdsom tot een&#13;
bedrag van ƒ 5.100,– is afgewezen en voor&#13;
zover de proceskosten tussen partijen zijn&#13;
gecompenseerd en mitsdien incidenteel de&#13;
erven Heijmans zal veroordelen tot betaling&#13;
van een bedrag van ƒ 5.100,– aan hoofdsom&#13;
naast het reeds toegewezen bedrag van&#13;
ƒ 18.980,– c.a. vermeerderd met de wettelijke&#13;
rente daarover vanaf 29 november 1995 tot de&#13;
dag der voldoening, met veroordeling van de&#13;
erven Heijmans in de kosten van zowel eerste&#13;
aanleg als dit incidenteel appèl.&#13;
2.4 De erven Heijmans hebben bij memorie&#13;
van antwoord in incidenteel appèl verweer&#13;
gevoerd met conclusie dat het hof (zo nodig&#13;
onder verbetering en/of aanvulling der gronden)&#13;
het vonnis zal bevestigen, voor zover&#13;
voornoemd vonnis in het principaal appèl van&#13;
de erven Heijmans niet in zijn geheel vernietigd&#13;
wordt, met veroordeling van de erven Van&#13;
de Ven in de kosten van het hoger beroep.&#13;
2.5 Tenslotte hebben partijen de stukken aan&#13;
het hof overgelegd voor het wijzen van arrest.&#13;
In zaak 97/821 P:&#13;
2.6 Bij exploot van 31 oktober 1997 zijn de&#13;
erven Van de Ven in hoger beroep gekomen&#13;
van genoemd vonnis met dagvaarding van de&#13;
erven Heijmans voor dit hof.&#13;
2.7 Bij memorie van grieven hebben de erven&#13;
Van de Ven tegen het vonnis de hieronder te&#13;
vermelden grieven aangevoerd en toegelicht,&#13;
een productie overgelegd en geconcludeerd&#13;
dat het hof het vonnis zal vernietigen voor&#13;
zover daarbij de door de erven Van de Ven&#13;
gevorderde hoofdsom tot een bedrag van&#13;
ƒ 5.100,– is afgewezen en voor zover de proceskosten&#13;
tussen partijen zijn gecompenseerd&#13;
en mitsdien de erven Heijmans zal veroordelen&#13;
tot betaling van een bedrag van ƒ 5.100,–&#13;
aan hoofdsom naast het reeds toegewezen&#13;
bedrag van ƒ 18.980,– c.a. vermeerderd met de&#13;
wettelijke rente daarover vanaf 29 november&#13;
1995 tot de dag der voldoening met veroordeling&#13;
van de erven Heijmans in de kosten&#13;
van zowel eerste aanleg als dit appèl.&#13;
2.8 De erven Heijmans hebben bij memorie&#13;
van antwoord verweer gevoerd met conclusie&#13;
dat het hof (zo nodig onder verbetering en/of&#13;
aanvulling der gronden) het vonnis zal bevestigen,&#13;
voor zover voornoemd vonnis in het&#13;
principaal appèl van de erven Heijmans in&#13;
zaak 97/812 P niet in zijn geheel vernietigd&#13;
wordt, met veroordeling van de erven Van de&#13;
Ven in de kosten van het hoger beroep.&#13;
2.9 Tenslotte hebben partijen de stukken aan&#13;
het hof overgelegd voor het wijzen van arrest.&#13;
3 De grieven&#13;
De grieven in principaal appèl in zaak 97/812&#13;
P luiden:&#13;
I. Ten onrechte heeft de pachtkamer van het&#13;
kantongerecht overwogen (op blad 5): “Van&#13;
de Ven c.s. verwijzen daartoe naar hetgeen het&#13;
Pachthof heeft overwogen bij arrest van&#13;
18 april 1994. De pachtkamer leest in dit&#13;
arrest – voor zover ten deze van belang – dat&#13;
de pachtkamer tot de opvatting is gekomen&#13;
dat tussen partijen een tegenprestatie was&#13;
overeengekomen van ƒ 3.000,– enerzijds op&#13;
grond van hetgeen getuigen te dien aanzien&#13;
hebben verklaard en anderzijds op grond van&#13;
hetgeen blijkens de overgelegde stukken daadwerkelijk&#13;
aan werkzaamheden zou zijn verricht.&#13;
Uit die stukken blijkt dat loonwerkzaamheden&#13;
tot een beloop van ƒ 3.000,– per&#13;
jaar werden verrekend.”&#13;
II. Ten onrechte heeft de pachtkamer van het&#13;
kantongerecht overwogen (op blad 5 tweede&#13;
alinea): “Uit niets blijkt dat de verpachter zich&#13;
op enig moment – ook niet bij gelegenheid&#13;
van de procedure bij de pachtkamer van het&#13;
hof – jegens de pachter heeft beklaagd dat er&#13;
minder zou zijn gepresteerd dan bedongen en&#13;
dat op betaling is aangedrongen (onderstreping&#13;
COM), hetgeen toch in de rede zou hebben&#13;
gelegen indien de pachter de overeengekomen&#13;
tegenprestatie niet geleverd had. Gelet&#13;
op het feit dat pachttermijnen jaarlijks vervallen&#13;
had het op de weg van de verpachter gelegen&#13;
in ieder geval bij die gelegenheid te reclameren.”&#13;
III. Ten onrechte heeft de pachtkamer van het&#13;
kantongerecht overwogen (op blad 5 derde&#13;
alinea): “Op grond van het voorafgaande&#13;
houdt de pachtkamer het ervoor dat in ieder&#13;
geval voor de periode 1977 tot en met 1989 de&#13;
verpachter jaarlijks een tegenprestatie in de&#13;
vorm van loonwerkzaamheden heeft ontvangen,&#13;
gelijk aan het overeengekomen bedrag&#13;
van ƒ 3.000,–.”&#13;
IV. Ten onrechte heeft de pachtkamer van het&#13;
kantongerecht overwogen op blad 6 bovenaan:&#13;
“Toewijsbaar is derhalve de teveel betaalde&#13;
pachtprijs over de pachtperiode 1977 tot en&#13;
met 1989 ten belope van ƒ 1.460,– per jaar en&#13;
derhalve een bedrag van ƒ 18.980,–.”&#13;
De grieven in incidenteel appèl in zaak 97/812&#13;
P en die in zaak 97/821 P luiden:&#13;
V. Ten onrechte heeft de pachtkamer van het&#13;
kantongerecht overwogen: “Voor wat betreft&#13;
de periode 1990 tot en met 8 februari 1995 is&#13;
tegenover de betwisting van de erven door&#13;
Ven de Van c.s. geen bewijs geleverd voor&#13;
door haar gedane betalingen/loonwerkzaamheden&#13;
en daartoe evenmin bewijs aangeboden.”&#13;
VI. Ten onrechte is door de pachtkamer van&#13;
het kantongerecht overwogen: “Nu Van de&#13;
Ven c.s. slechts ten dele in het gelijk zijn&#13;
gesteld acht de pachtkamer redenen aanwezig&#13;
de kosten van deze procedure te compenseren&#13;
als na te melden.”&#13;
VII. Ten onrechte heeft de pachtkamer van&#13;
het kantongerecht de vordering van Van de&#13;
Ven c.s. voor het meerdere boven een bedrag&#13;
van ƒ 18.980,– aan hoofdsom afgewezen en de&#13;
proceskosten tussen partijen gecompenseerd&#13;
aldus dat iedere partij de eigen kosten draagt.&#13;
4 De vaststaande feiten in beide zaken&#13;
4.1 Tegen hetgeen dienaangaande door de&#13;
pachtkamer van het kantongerecht in het vonnis&#13;
waarvan beroep onder 2 is overwogen zijn&#13;
geen grieven gericht of bezwaren geuit. Derhalve&#13;
staat het navolgende vast.&#13;
4.2 Bij uitspraak van de pachtkamer van het&#13;
kantongerecht te Venlo van 14 november 1991&#13;
is tussen W.F.L. Heijmans en de erven Van de&#13;
Ven schriftelijk vastgelegd een pachtovereenkomst&#13;
met betrekking tot circa 4 ha landbouwgrond&#13;
gelegen te Venray, kadastraal&#13;
bekend sectie A2, nr. 2258 gedeeltelijk, voor&#13;
de duur van zes jaren, ingaande 1 mei 1977&#13;
tegen een pachtprijs van ƒ 3.000,– per jaar,&#13;
alles onverminderd de werking van artikel 9,&#13;
lid 1 van de Pachtwet en de mogelijke toepassing&#13;
door de grondkamer van artikel 92, lid 2&#13;
van de Pachtwet.&#13;
4.3 Bij arrest van 18 april 1994 heeft dit hof&#13;
dat vonnis bekrachtigd behoudens de ingangsdatum,&#13;
die nader is bepaald op aanvang&#13;
1977.&#13;
4.4 Op 22 augustus 1992 is W.F.L. Heijmans&#13;
overleden.&#13;
4.5 Op 8 februari 1995 heeft de grondkamer&#13;
voor Limburg de pachtovereenkomst goedgekeurd&#13;
en de pachtprijs ingaande 1977 verlaagd&#13;
tot ƒ 1.540,– per jaar en ingaande 1993 tot&#13;
ƒ 2.280,– per jaar.&#13;
4.6 De pachtovereenkomst is op 8 februari&#13;
1995 geëindigd.&#13;
5 Beoordeling van het geschil in&#13;
hoger beroep in beide zaken&#13;
5.1 Deze procedure betreft de terugvordering&#13;
door de erven Van de Ven van teveel betaalde&#13;
pacht over de jaren 1977 t/m 1994 met nevenvorderingen.&#13;
De pachtkamer van het kantongerecht&#13;
heeft deze vordering toegewezen voor&#13;
wat betreft de jaren 1977 t/m 1989 en voor&#13;
wat betreft de overige jaren afgewezen. De&#13;
gezamenlijke grieven leggen beide beslissingen&#13;
aan het hof voor.&#13;
5.2 Door het arrest van dit hof van 18 april&#13;
1994 dat in eerste aanleg bij conclusie van&#13;
repliek is overgelegd, is tussen partijen definitief&#13;
komen vast te staan, dat de pachtprijs&#13;
ƒ 3.000,– bedroeg. Bij wijze van steunargument&#13;
bij de verklaringen van diverse getuigen&#13;
dat deze pachtprijs was overeengekomen is in&#13;
dat arrest onder 6 overwogen, dat tussen partijen&#13;
vaststaat dat gedurende vele jaren sprake&#13;
is geweest van landbouwkundig gebruik van&#13;
de grond door wijlen P.H.M. van de Ven en&#13;
later – na diens overlijden in 1988 – door&#13;
diens erven enerzijds en anderzijds van het&#13;
door wijlen P.H.M. van de Ven respectievelijk&#13;
diens erven gedurende – onder meer – die&#13;
jaren verrichten van loonwerk ten behoeve&#13;
van Heijmans. Daarbij is voorts overwogen,&#13;
dat noch voor het een, noch voor het ander&#13;
gedurende bedoelde periode door partijen is&#13;
betaald en dat uit het ten processe aangevoerde&#13;
moet worden afgeleid dat dit niet-betalen&#13;
verband hield met het feit dat aan beide zijden&#13;
sprake was van een prestatie ten behoeve van&#13;
de ander. Partijen hebben in de onderhavige&#13;
procedure(s) niets aangevoerd dat in een&#13;
andere richting wijst.&#13;
5.3. Uit het boven weergegevene lijkt voort te&#13;
vloeien dat W.F.L. Heijmans en P.H.M. van de&#13;
Ven in de pachtperiode tot het overlijden van&#13;
laatstgenoemde hun vorderingen (wegens verpachting&#13;
respectievelijk wegens loonwerkzaamheden)&#13;
over en weer stilzwijgend met&#13;
elkaar hebben verrekend en wel aldus, dat aan&#13;
geen van beide zijden bijbetalingen behoefden&#13;
plaats te vinden. Dit wijst erop, dat partijen&#13;
aan de loonwerkzaamheden van Van de Ven –&#13;
wellicht: globaal of gemiddeld – een jaarlijkse&#13;
waarde van ƒ 3.000,– hebben toegedicht. Omtrent&#13;
een voor- of achteraf gemaakte afspraak&#13;
dat Van de Ven in enig jaar aan Heijmans enig&#13;
bedrag zou bijbetalen omdat de pachtprijs de&#13;
tegenwaarde van de loonwerkzaamheden zou&#13;
overtreffen is niets gesteld of gebleken. Ook is&#13;
niets gesteld of gebleken omtrent een afspraak&#13;
dat ooit nabetalingen zouden volgen nadat de&#13;
balans over een aantal jaren zou zijn opgemaakt.&#13;
5.4 In deze procedure is een door de erven&#13;
Van de Ven opgestelde afrekening van loonwerkzaamheden&#13;
overgelegd (o.a. productie 1&#13;
bij conclusie van dupliek) alsmede een gedetailleerde&#13;
specificatie van de werkzaamheden&#13;
welke in de jaren 1975 tot en met 1989 zouden&#13;
zijn verricht (productie bij conclusie van&#13;
antwoord). Uit deze afrekening en specificatie&#13;
zou volgen, dat in de jaren 1977 tot en met&#13;
1989 jaarlijks loonwerk met een tegenwaarde&#13;
van gemiddeld ruim ƒ 2.500,– is verricht. Dit&#13;
past goed bij het eerder overwogene. De erven&#13;
Heijmans hebben weliswaar betwist dat de in&#13;
de specificatie opgevoerde loonwerkzaamheden&#13;
(alle) zouden zijn verricht en hebben&#13;
ook de daaraan door de erven Van de Ven toegekende&#13;
waarde tegengesproken, maar zij&#13;
hebben hun tegenspraak slechts in algemene&#13;
bewoordingen gedaan. Het hof is van oordeel&#13;
dat, in het licht van de onder 5.2 en 5.3 vastgestelde&#13;
omstandigheden, van hun ten aanzien&#13;
van het in de jaren 1977-1989 verrichte loonwerk&#13;
een meer onderbouwde betwisting kon&#13;
worden gevergd, aangezien zij niet hebben&#13;
betwist dát Van de Ven loonwerkzaamheden&#13;
ten behoeve van Heijmans heeft verricht.&#13;
5.5 Het hof tekent bij het bovenstaande aan,&#13;
dat de erven Heijmans bij conclusie van dupliek&#13;
hebben gesteld dat W.F.L. Heijmans van&#13;
de hem gepresenteerde rekening d.d. 20&#13;
december 1989 ten bedrage van ƒ 10.110,95&#13;
slechts een bedrag van ƒ 577,98 heeft voldaan.&#13;
Deze betaling is verenigbaar met een standpunt&#13;
van Heijmans, dat hij met P.H.M. van de&#13;
Ven reeds geheel had afgerekend/verrekend en&#13;
dat Heijmans alleen voor de na het overlijden&#13;
van Van de Ven verrichte werkzaamheden nog&#13;
iets verschuldigd was. Indien Heijmans van&#13;
mening zou zijn geweest dat P.H.M. van de&#13;
Ven niet of nauwelijks “verrekende” loonwerkzaamheden&#13;
voor hem had verricht, zou&#13;
algehele weigering van betaling voor de hand&#13;
hebben gelegen.&#13;
5.6 Hoewel de erven Heijmans op zichzelf&#13;
terecht betogen dat de erven Van de Ven in&#13;
beginsel de bewijslast dragen van (de omvang&#13;
van) de gestelde loonwerkzaamheden, ziet het&#13;
hof in het bovenoverwogene aanleiding tot&#13;
omkering van de bewijslast in die zin, dat het&#13;
aan de erven Heijmans zou zijn om te bewijzen,&#13;
dat in de periode 1977 tot en met 1989&#13;
niet als jaarlijkse tegenprestatie voor de loonwerkzaamheden&#13;
een bedrag globaal gelijk aan&#13;
de pachtprijs (die in de eerdere andere procedure&#13;
is vastgesteld op ƒ 3.000,–) is overeengekomen&#13;
en dat dit bedrag niet naar de bedoeling&#13;
van partijen jaarlijks middels verrekening&#13;
met de pachtprijs is betaald. De erven&#13;
Heijmans hebben in hoger beroep hun in eerste&#13;
aanleg gedane algemene bewijsaanbod herhaald,&#13;
maar het hof is van oordeel dat zij voor&#13;
hun standpunt onvoldoende feiten en omstandigheden&#13;
hebben gesteld om tot bewijslevering&#13;
te worden toegelaten. Het bewijsaanbod&#13;
wordt dan ook als – zeker in hoger beroep –&#13;
onvoldoende gespecificeerd verworpen.&#13;
5.7 De erven Heijmans hebben in eerste aanleg&#13;
een beroep gedaan op de redelijkheid en&#13;
billijkheid, welk beroep – naar het hof&#13;
begrijpt – middels grief IV in (principaal)&#13;
appèl wordt herhaald. Ten aanzien van hetgeen&#13;
boven is gesteld over de jaren 1977 tot en&#13;
met 1989 faalt dit beroep. Noch het feit dat&#13;
Heijmans aan Van de Ven loonwerk heeft&#13;
gegund, noch de vriendschappelijke verhouding&#13;
tussen beiden – met daaraan inherent de&#13;
mogelijkheid dat P.H.M. van de Ven zelf niet&#13;
tot terugvordering zou zijn overgegaan -,&#13;
noch het mogelijke gegeven dat partijen destijds&#13;
“in goed vertrouwen” afspraken hebben&#13;
gemaakt brengt naar het oordeel van het hof&#13;
met zich mee, dat algehele terugvordering van&#13;
teveel betaalde pacht naar maatstaven van&#13;
redelijkheid en billijkheid onaanvaardbaar&#13;
zou zijn. Ook kunnen deze factoren gezamenlijk&#13;
dit gevolg niet teweeg brengen. De&#13;
erven Heijmans hebben in dit verband nog&#13;
een beroep gedaan op (kennelijk) hun eigen&#13;
“maatschappelijke en persoonlijke belangen”&#13;
(conclusie van dupliek, nr. 4), maar zij hebben&#13;
deze belangen niet geconcretiseerd, zodat&#13;
hiermee geen rekening kan worden gehouden.&#13;
Voor zover grief IV niet eerder in dit arrest&#13;
behandeling heeft gevonden, faalt zij.&#13;
5.8 Uit de door de erven Van de Ven overgelegde&#13;
specificatie en hun stellingname zou&#13;
volgen, dat P.H.M. van de Ven (ook) in de&#13;
jaren 1975 en 1976 een grote hoeveelheid niet&#13;
afzonderlijk betaald loonwerk ten behoeve&#13;
van Heijmans heeft verricht (met een tegenwaarde&#13;
van ruim ƒ 10.000,–). Anders dan de&#13;
erven Van de Ven impliciet stellen, acht het&#13;
hof het niet vanzelfsprekend dat P.H.M. van&#13;
de Ven en W.F.L. Heijmans ook de tegenwaarde&#13;
van déze werkzaamheden in hun&#13;
onderlinge verrekening over de jaren 1977 tot&#13;
en met 1989 hebben betrokken. Er dient&#13;
immers van te worden uitgegaan dat de pachtovereenkomst&#13;
begin 1977 is aangevangen; het&#13;
onder 5.2 en 5.3 overwogene kan dan niet&#13;
zonder meer mede op loonwerk verricht in de&#13;
jaren 1975 en 1976 betrekking hebben. Niet is&#13;
gesteld of gebleken dat P.H.M. van de Ven en&#13;
W.F.L. Heijmans – hun onderlinge verhouding&#13;
mede in acht genomen – hebben beoogd&#13;
in de jaren 1977 tot en met 1989 anders dan&#13;
globaal met elkaar af te rekenen. De erven Van&#13;
de Ven stellen impliciet dat de loonwerkzaamheden&#13;
in de jaren 1975 en 1976 wèl in de verrekening&#13;
tussen P.H.M. van de Ven en W.F.L.&#13;
Heijmans zijn betrokken, maar zij hebben&#13;
niets gesteld waaruit dit zou kunnen blijken.&#13;
Van een bewijsopdracht ter zake kan dan geen&#13;
sprake zijn.&#13;
5.9 Het bovenstaande brengt met zich mee,&#13;
dat voor het vervolg als uitgangspunt heeft te&#13;
gelden dat feitelijk als pacht is verrekend (en&#13;
dus betaald): in 1977 ƒ 2.443,70, in 1978&#13;
ƒ 1.986,40, in 1979 ƒ 2.809,30, in 1980&#13;
ƒ 2.110,40, in 1981 ƒ 2.475,75, in 1982&#13;
ƒ 2.598,30, in 1983 ƒ 2.430,80, in 1984&#13;
ƒ 3.027,–, in 1985 ƒ 2.874,05, in 1986&#13;
ƒ 3.000,05, in 1987 ƒ 2.705,65, in 1988&#13;
ƒ 2.901,50 en in 1989 ƒ 1.770,20 (totaal is dan&#13;
betaald ƒ 33.133,10). De erven Van de Ven&#13;
kunnen over deze jaren niet méér als onverschuldigd&#13;
betaalde pacht terugvorderen dan&#13;
feitelijk is betaald. Uitgaande van de door de&#13;
grondkamer vastgestelde hoogste toelaatbare&#13;
pachtprijs over deze jaren van ƒ 1.540,– per&#13;
jaar is dan als onverschuldigd betaalde pacht&#13;
terugvorderbaar een bedrag van ƒ 33.133,10 –&#13;
(13 x ƒ 1.540,– =) ƒ 20.020,– = ƒ 13.113,10.&#13;
Hetgeen over deze jaren boven dit bedrag is&#13;
gevorderd is te begrijpen als een vordering ter&#13;
zake van (in 1975 en 1976) verricht loonwerk,&#13;
hetgeen niet kan worden beschouwd als een&#13;
vordering als bedoeld in de artikelen 128 en&#13;
129 van de Pachtwet. Het hiermee gemoeide&#13;
bedrag kan dan ook niet in een procedure&#13;
voor de pachtrechter worden gevorderd.&#13;
5.10 Uit het bovenoverwogene vloeit voort,&#13;
dat de grieven in principaal appèl in zaak&#13;
97/812 P voor een gedeelte gegrond zijn en&#13;
voor het overige tevergeefs zijn voorgesteld.&#13;
Het bewijsaanbod van de erven Van de Ven –&#13;
dat het loonwerk feitelijk is verricht – is gelet&#13;
op het boven overwogene niet van belang&#13;
voor de beslissing en wordt mitsdien gepasseerd.&#13;
5.11 De pachtkamer van het kantongerecht&#13;
heeft de vordering van de erven Van de Ven&#13;
afgewezen voor zover het betreft de terugvordering&#13;
van teveel betaalde pacht over de jaren&#13;
1990 tot en met 1995. De erven Van de Ven&#13;
hebben geen specificatie van loonwerk over&#13;
de jaren na 1989 overgelegd, zodat het hof&#13;
ervan uitgaat dat – zoals de erven Heijmans in&#13;
hun memorie van antwoord in zaak 97/821 P&#13;
en memorie van antwoord in incidenteel appèl&#13;
in zaak 97/812 P ook stellen – in de jaren 1990&#13;
tot en met 1995 voor Heijmans geen loonwerk&#13;
meer is verricht. De verrekeningsafspraak&#13;
die boven voor eerdere jaren is aangenomen,&#13;
kan dan ook niet voor deze periode&#13;
hebben gegolden. Dit roept de vraag op, of&#13;
– en zo ja, op welke wijze – de pacht in de&#13;
jaren 1990 t/m 1995 is betaald. De erven&#13;
Heijmans hebben gesteld dat de pachtprijs&#13;
niet is voldaan.&#13;
5.12 Het hof leidt uit het betoog van de erven&#13;
Van de Ven af, dat zij stellen dat de blijkens de&#13;
rekening van 20 december 1989 per saldo nog&#13;
aan P.H.M. van de Ven toekomende vergoeding&#13;
wegens verricht loonwerk over de jaren&#13;
1975 t/m 1989 is verrekend met de verschuldigde&#13;
pachtprijs over de jaren 1990-1995 ad&#13;
ƒ 3.000,– per jaar en dat aldus die pachtprijs is&#13;
betaald. Het hof verwerpt dit betoog. De&#13;
erven Heijmans hebben bij conclusie van dupliek&#13;
onder 3 gesteld dat W.F.L. Heijmans eind&#13;
1989 heeft geweigerd de hem uitgereikte rekening&#13;
voor wat betreft het loonwerk “1987-&#13;
1988-1989” ad ƒ 8.044,70 (excl. BTW) te betalen,&#13;
hetgeen erop wijst dat hij de vordering&#13;
van de erven Van de Ven niet erkende. De&#13;
erven Heijmans hebben voorts gesteld dat de&#13;
erven Van de Ven vervolgens niet op betaling&#13;
hebben aangedrongen.&#13;
Een en ander is door de erven Van de Ven in&#13;
hoger beroep niet weersproken. Niet is&#13;
gesteld of gebleken dat de erven Van de Ven in&#13;
de jaren na 1989 expliciet telkens jegens (de&#13;
erven) Heijmans hebben verklaard de door&#13;
hem verschuldigde pachtprijs ad ƒ 3.000,– te&#13;
verrekenen met hun vordering (gelet op het&#13;
bovenoverwogene: wegens loonwerk verricht&#13;
in de jaren 1975 en 1976, door Heijmans&#13;
betwist en wellicht reeds verjaard). Zelfs is&#13;
niet gesteld, dat zij achteraf hebben verklaard&#13;
de over meerdere jaren verschuldigde pachtprijs&#13;
aldus te verrekenen. Nu de erven Van de&#13;
Ven op dit punt onvoldoende ter zake van&#13;
hun betaling hebben gesteld, kan van een&#13;
bewijsopdracht geen sprake zijn. Reeds hierom&#13;
is het hof van oordeel, dat onvoldoende is&#13;
komen vast te staan dat de pachtprijs over de&#13;
jaren 1990-1995 (anders dan – deels – door de&#13;
gestelde betaling per band van een bedrag van&#13;
ƒ 5.467,03) is voldaan. Van terugvordering van&#13;
teveel betaalde pacht kan dan geen sprake&#13;
zijn. Voor het overige is dan ook hier het&#13;
onder 5.9 (slotgedeelte) overwogene van toepassing.&#13;
De erven Van de Ven zullen zich&#13;
– desgewenst – tot de gewone rechter moeten&#13;
wenden met een vordering wegens loonwerk.&#13;
5.13 Ook hier wordt het bewijsaanbod van de&#13;
erven Van de Ven gepasseerd als niet van&#13;
belang voor de beslissing.&#13;
5.14 Het zojuist overwogene brengt met zich&#13;
mee, dat de grieven in incidenteel appèl in&#13;
zaak 97/812 P en in zaak 97/821 P tevergeefs&#13;
zijn voorgesteld.&#13;
6 Slotsom in beide zaken&#13;
6.1 Wegens gedeeltelijke gegrondheid van de&#13;
grieven in principaal appèl zal het vonnis&#13;
waarvan beroep in zoverre worden vernietigd,&#13;
dat de door de erven Heijmans te betalen&#13;
hoofdsom wordt bepaald op ƒ 13.113,10 met&#13;
rente zoals door de pachtkamer van het kantongerecht&#13;
toegewezen. In verband met het&#13;
boven overwogene zal de vordering van de&#13;
erven Van de Ven ter zake van de hoofdsom&#13;
voor het overige worden afgewezen.&#13;
6.2 De veroordeling wegens buitengerechtelijke&#13;
incassokosten is niet door een grief bestreden&#13;
en zal dus in stand worden gelaten.&#13;
6.3 Ook de proceskostenveroordeling in eerste&#13;
aanleg zal gehandhaafd blijven. De uitkomst&#13;
van het hoger beroep geeft geen aanleiding&#13;
hierin wijziging te brengen.&#13;
6.4 Overzichtelijkheidshalve zal een geheel&#13;
nieuw dictum worden geformuleerd.&#13;
6.5 Voor wat betreft de proceskosten in hoger&#13;
beroep is het hof van oordeel, dat de gedeeltelijke&#13;
gegrondheid van het principaal appèl in&#13;
de zaak 97/812 P onverlet laat, dat de erven&#13;
Heijmans daarin als de meest in het ongelijk&#13;
gestelde partij dienen te worden beschouwd.&#13;
In het incidenteel appèl in zaak 97/812 P gelden&#13;
de erven Van de Ven als de in het ongelijk&#13;
gestelde partij, evenals in zaak 97/821 P. Het&#13;
hof zal daarbij de door de erven Heijmans in&#13;
beide procedures genomen identieke memorie&#13;
beschouwen als één processtuk.&#13;
7 Beslissing in beide zaken&#13;
Het hof, rechtdoende in hoger beroep in de&#13;
zaken 97/812 P en 97/821 P:&#13;
vernietigt het vonnis van de pachtkamer van&#13;
het kantongerecht te Venlo van 3 oktober&#13;
1997, waarvan beroep, en, opnieuw rechtdoende:&#13;
veroordeelt de erven Heijmans hoofdelijk,&#13;
aldus dat door de betaling van de één de ander&#13;
wordt bevrijd, om aan de erven Van de Ven&#13;
binnen twee dagen na betekening van dit&#13;
arrest te betalen, tegen behoorlijk bewijs van&#13;
kwijting, de somma van ƒ 13.113,10, vermeerderd&#13;
met de buitengerechtelijke kosten van&#13;
incasso ad ƒ 2.453,80, voormelde bedragen&#13;
vermeerderd met de wettelijke rente over de&#13;
hoofdsom vanaf 29 november 1995 tot aan de&#13;
dag der algehele voldoening;&#13;
compenseert de kosten van de procedure in&#13;
eerste aanleg tussen partijen aldus dat iedere&#13;
partij de eigen kosten draagt en wijst het te&#13;
dier zake meer of anders gevorderde af;&#13;
wijst het door de erven Van de Ven gevorderde&#13;
voor het overige af;&#13;
veroordeelt de erven Heijmans in de kosten&#13;
van het principaal appèl in zaak 97/812 P, aan&#13;
de zijde van de erven Van de Ven tot op heden&#13;
begroot op ƒ 590,– wegens verschotten en op&#13;
ƒ 1.200,– wegens salaris;&#13;
veroordeelt de erven Van de Ven in de kosten&#13;
van het incidenteel appèl in zaak 97/812 P en&#13;
in de kosten van het hoger beroep in zaak&#13;
97/821 P, aan de zijde van de erven Heijmans&#13;
tot op heden begroot op ƒ 650,– wegens verschotten&#13;
en op ƒ 1.200,– wegens salaris.</content><legacyfootnotes/><footnotes><footnote/></footnotes><auteurs/><published>2001-07-01 00:00:00</published><modified>1999-09-07 00:00:00</modified><editiondate>2001-07-01</editiondate><htmlpath>https://denhollander.info/artikel/4725</htmlpath></article>
</articles></edition>