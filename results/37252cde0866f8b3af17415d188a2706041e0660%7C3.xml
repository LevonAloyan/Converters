<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2003</searchword><id>4586</id><udhid>UDH:TvAR/4586</udhid><titel>Minisymposium Grond voor Landbouw; conferentiecentrum De Wageningse Berg, 19 september 2003</titel><searchwords><searchword>TvAR 12/2003</searchword><searchword>UDH:TvAR/4586</searchword></searchwords><attachments><attachment><name>2003_nr 12_Artikel_Schijf.pdf</name><extention>pdf</extention><url>https://denhollander.info/download/4531/ci</url></attachment></attachments><inleiding>1. Welkom en aanleiding&#13;
Graag heet ik U allen van harte welkom bij dit minisymposium over Landbouw en&#13;
Grond. U vormt bij en met elkaar het neusje van de zalm op het gebied van het agrarisch&#13;
recht. Zelf reken ik mij daar beslist niet toe en het is dan ook met enige schroom&#13;
dat ik vandaag de voorzittersrol op mij neem. Een rol overigens die ik in het bestuur&#13;
van de Stichting Instituut voor Agrarisch Recht al een aantal jaren met groot genoegen&#13;
vervul. Vandaar.&#13;
Wat is eigenlijk de aanleiding voor deze middag? Er zijn vier redenen voor ons Instituut&#13;
om deze bijeenkomst te beleggen en U daarvoor uit te nodigen. In de eerste&#13;
plaats is dat uiteraard het thema van deze middag: landbouw en grond. Dat thema&#13;
verdient uitvoerige behandeling, hetgeen vanmiddag in de vorm van voordrachten&#13;
dan ook zal geschieden. Een tweede aanleiding is het boek Inleiding Agrarisch Recht.&#13;
Dit boek, dat al welhaast mythische contouren heeft verkregen, zal vandaag dan toch&#13;
concrete vormen aannemen. Een derde aanleiding is het 10-jarig bestaan van het&#13;
Instituut voor Agrarisch Recht. Ook dit gegeven wilden we niet zonder speciale aandacht&#13;
voorbij laten gaan. Tenslotte wordt deze middag aangegrepen om afscheid te&#13;
nemen van twee emeriti die nauw bij het Instituut en bij het agrarisch recht als zodanig&#13;
betrokken zijn geweest: prof. De Haan en prof. Brussaard.&#13;
Prof. De Haan heeft aan de wieg gestaan van bijna alles wat zich op het terrein van&#13;
het agrarisch recht beweegt, en zo is hij ook vanaf het allereerste begin zeer nauw&#13;
betrokken geweest bij de ontwikkeling van het Instituut. Het zal u niet verbazen dat&#13;
ook hij het is die het initiatief heeft genomen voor het boek Inleiding Agrarisch&#13;
Recht.&#13;
Prof. Brussaard was onder meer hoogleraar agrarisch recht aan de Landbouwuniversiteit,&#13;
lid van de wetenschappelijke raad van het Instituut en van de redactie van&#13;
het tijdschrift Agrarisch Recht, alsmede redacteur van het boek Inleiding Agrarisch&#13;
Recht.&#13;
Het programma voor vanmiddag is U toegestuurd. Daaruit blijkt dat we vier sprekers&#13;
zullen horen. Naast De Haan en Brussaard zijn dat prof. Snijders en prof. Bruil.&#13;
Prof. De Haan zal het onderwerp Agrarische grondpolitiek in ruime maar toch&#13;
scherpe perspectieven behandelen. Prof. Brussaard zal een inleiding houden over&#13;
grond en ruimtelijke ordening.&#13;
Prof. Snijders zal spreken over landbouwgrond en marktordening. Prof. Snijders is&#13;
bijzonder hoogleraar agrarisch recht te Nijmegen, advocaat te Utrecht, schrijver van&#13;
(onder meer) het boek over Pacht in de Asser-serie en beoogd voorzitter van de&#13;
Wetenschappelijke Raad van het Instituut.&#13;
Prof. Bruil zal spreken over grond en milieu. Willem Bruil is zoals bekend directeur&#13;
van het Instituut, bijzonder hoogleraar agrarisch recht te Groningen en redacteur van&#13;
het boek Inleiding Agrarisch Recht.&#13;
Tussendoor zullen de andere genoemde onderwerpen aandacht krijgen.</inleiding><content>&#13;
2.	10-jarig bestaan Instituut voor Agrarisch Recht&#13;
&#13;
Om te beginnen wil ik kort stilstaan bij het tienjarig bestaan van de Stichting Instituut voor Agrarisch Recht. Eind jaren tachtig, begin jaren negentig werd duidelijk dat er veel behoefte was aan kennis op het zich almaar uitbreidende terrein van het agrarisch recht. Eén van de manieren waarop in die kennisbehoefte werd voorzien was via het tijdschrift Agrarisch Recht, dat zelf weer een verbreding en verdieping betekende ten opzichte van het oude ‘De Pacht’. Agrarisch Recht werd tot die tijd gemaakt onder het motto ‘liefdewerk – oud papier’. De Haan was redactievoorzitter. Bruil - die als redactiesecretaris de oude Hanegraaff had opgevolgd - deed dit werk erbij, naast een baan als ambtenaar en later docent. Dat kon toen ook nog wel, want ambtenaren werkten destijds nog niet zo hard en op universiteiten was de prestatiedruk ook nog niet zo groot.&#13;
	Alras bleek echter dat aan een verdergaande professionalisering niet viel te ontkomen. Niet langer kon worden volstaan met een paar artikelen en wat rechtspraak, er diende redactioneel beleid te worden ontwikkeld en uitgevoerd. Er moesten servicerubrieken, zoals een agenda, en overzichten van wetgeving en literatuur worden gemaakt. Daar was een bureau voor nodig. Eén van de eerste zaken die de staf van zo’n bureau zou moeten aanpakken was trouwens het produceren van een boek over agrarisch recht.&#13;
	De gedachte was dat de Stichting De Pacht – de eigenaar van het tijdschrift – zou kunnen fuseren met een andere Stichting, het Ceruttifonds. Het Ceruttifonds hield een leerstoel in Nijmegen in stand. Aldus geschiedde ook.&#13;
	Echter, een fusie van stichtingen is één ding, het realiseren van een wetenschappelijk bureau is nog weer heel wat anders. Daarvoor is ook geld nodig. Dat kwam er, dankzij de bijdragen van het Ministerie van LNV, het toenmalige Landbouwschap, de Wageningse Universiteit (toen nog gewoon Landbouwuniversiteit geheten), de Katholieke Universiteit Nijmegen en – niet te vergeten natuurlijk de organisatie die ik vertegenwoordig - de Rabobank.&#13;
	Eind 1993 konden we naar de notaris en was de Stichting Instituut voor Agrarisch Recht en daarmede het Bureau een feit.&#13;
 &#13;
Ik kan constateren dat het Instituut zich in de afgelopen 10 jaar een plaats heeft verworven. Voor een belangrijk deel bent U daar getuige van geweest. Velen van U hebben daaraan ook bijgedragen.&#13;
	Het Instituut geeft nog steeds het tijdschrift uit, maar daarnaast een boekenreeks en een scriptiereeks. We hebben een documentatiecentrum. Er worden vele cursussen georganiseerd. Er wordt onderzoek verricht, uit eigen beweging of in opdracht van de – vele – opdrachtgevers. De landbouwarbitrage is een groeiende tak van sport bij het Instituut geworden. Het tuchtrecht van de productschappen is momenteel in ontwikkeling. De Nijmeegse leerstoel bloeit (als men dat zo mag zeggen) door toedoen van prof. Snijders. Datzelfde geldt voor de leerstoel van prof. Bruil in Groningen.&#13;
	Het streven van het bestuur bij dit alles is steeds geweest: samenwerken. Zoals met de universiteiten, de Vereniging voor Agrarisch Recht, overheidsorganisaties, beroepsorganisaties, uitgevers en congresorganisaties. Dat allemaal ‘ter bevordering van onderwijs en onderzoek op het gebied van agrarisch recht, zulks in de ruimste zin des woords’, zoals de statutaire doelomschrijving van de Stichting dan ook luidt.&#13;
	Daarvoor is trouwens nog steeds geld nodig. Gelukkig is het Instituut allang niet meer geheel afhankelijk van subsidies, maar zonder subsidies gaat het toch ook niet. Er zijn nu eenmaal wetenschappelijke activiteiten die niet of nauwelijks ‘vermarkt’ kunnen worden, zoals dat heet.&#13;
&#13;
Dat brengt mij bij de vraag: hoe ziet de toekomst van het Instituut voor Agrarisch Recht er uit?&#13;
	Het vertrek van De Haan en Brussaard is te beschouwen als een zware slag voor het agrarisch recht in het algemeen en het Instituut in het bijzonder. De toekomst ziet er wat dat betreft dus weinig rooskleurig uit.&#13;
	Ook om andere redenen zal het niet meevallen om een kennisintensieve instelling als het Instituut in bedrijf te houden. Het gaat niet alleen in de landbouw niet zoals wij wel zouden wensen, maar de gehele economische ontwikkeling is zoals we weten toch wat in moeilijker vaarwater gekomen. Dat treft ook het Instituut: waar bedrijven sluiten zijn geen klanten meer, waar bedrijven moeten bezuinigen is geen geld meer voor kennisontwikkeling. Hoe onverstandig het ook is om te bezuinigen op vakkennis, we hebben er helaas wel mee te maken.&#13;
	Er blijft naar mijn smaak niettemin een belangrijke taak weggelegd voor het Instituut voor Agrarisch Recht. Er blijft in de praktijk behoefte bestaan aan informatie- en kennisoverdracht op dit terrein. Wel zal kennisoverdracht in toenemende mate plaats vinden via cursussen op maat, voor instellingen en bedrijven. Ook zal nog meer op de kosten worden gelet.&#13;
	Kennisoverdracht vindt eveneens plaats via publicaties. Vanouds is er uiteraard het Tijdschrift voor Agrarisch Recht. Het Instituut komt daarnaast tegemoet aan de behoefte aan informatie die op maat wordt gesneden.&#13;
	In een aantal opzichten zal het Instituut een verbreding, of zo men wil een differentiatie van de taken moeten nastreven. Deze kunnen tegenwoordig niet beperkt blijven tot het traditionele agrarisch recht. Ook onderwerpen als natuur en landschap en voedselveiligheid behoren in beeld te zijn. Een tweede verbreding betreft het territoir: Oost-Europa hoort er nu helemaal bij! Een derde verbreding betreft de rechtspraak. Nu ook de geschillenbeslechting en het strafrecht meer en meer gedereguleerd en geprivatiseerd worden, kan het Instituut ook hier werk oppakken.&#13;
	De toestand baart ons dus wel zorgen maar is zeker niet hopeloos.&#13;
 &#13;
3.	Brussaard en De Haan&#13;
&#13;
Bij deze gelegenheid willen we aandacht besteden aan het terugtreden van twee coryfeeën van het agrarisch recht: prof. Brussaard en prof. De Haan. Beiden namen natuurlijk al eerder afscheid, bijvoorbeeld als hoogleraar, maar pas nu komt ook een einde aan de betrokkenheid van Brussaard en De Haan bij het Instituut voor Agrarisch Recht.&#13;
	Ik zie ervan af om de verdiensten van De Haan en Brussaard volledig uit te meten. U allen kent deze verdiensten, en het zou ook teveel tijd kosten om ook maar bij benadering recht te doen aan hun waarde voor het agrarisch recht als geheel. Bovendien zou ik ook niet degene zijn die bij uitstek bevoegd is deze verdiensten uit te meten. Ik ben immers, zoals gezegd geen specialist op het terrein van het agrarisch recht. Maar als ex-bankjurist kan ik natuurlijk wel tellen en ik wil U enkele cijfers dan ook niet onthouden. Ik beperk me daarbij tot de directe relatie tussen De Haan, Brussaard en het Instituut voor Agrarisch Recht.&#13;
	Beiden zijn nauw betrokken geweest bij het tijdschrift. De Haan trad in 1975 toe tot de – wat toen nog heette – Commissie van Redactie van het tijdschrift De Pacht. Brussaard was vanaf het eerste verschijnen van Agrarisch Recht, in 1982, van de partij. De Haan heeft dus bij elkaar bijna 30 jaar en Brussaard meer dan 20 jaar bijgedragen aan de redactie van het tijdschrift.&#13;
	Beide hebben ook geschreven in Agrarisch Recht: Brussaard schreef 11 artikelen met in totaal 117 bladzijden en De Haan kwam tot maar liefst 46 artikelen met in totaal 617 bladzijden. Bij elkaar een onwaarschijnlijke hoeveelheid tekst en daarbij van een onwaarschijnlijk hoog niveau.&#13;
	De Haan en Brussaard hebben ook aan het bestuurswerk hun steentje bijgedragen. De term ‘steentje’ is wat ongelukkig in deze uitdrukking, men kan gerust spreken van hele bouwwerken. Brussaard heeft ervoor gezorgd dat er in 1993 door de Landbouwuniversiteit ‘om niet’ kantoorruimte ter beschikking werd gesteld en daarom zit het Instituut ook in Wageningen, waar aanvankelijk Den Haag als vestigingsplaats was gepland.&#13;
	Brussaard heeft, ook in ons bestuur waar hij als vertegenwoordiger van de Landbouwuniversiteit zitting had, vaak gepleit voor samenwerking met de Landbouwuniversiteit. Die samenwerking heeft ook inderdaad gestalte gekregen, op juridisch gebied, maar ook in multidisciplinair verband. Zij is helaas enige tijd in het slop geweest, door wat ik toch niet anders kan zien als afbraakpolitiek van de universiteitsbestuurders. Gelukkig krijgt zij nu nieuwe inhoud via de leerstoelgroep Recht en Bestuur, onder leiding van prof. Van der Meulen.&#13;
	Ik heb prof. Brussaard leren kennen als een uiterst deskundig, maar ook als een zeer aimabel man, die nooit tot een onvertogen woord kwam. In het ‘vriendenboek voor Wim Brussaard’, uitgebracht bij zijn emeritaat, heb ik gelezen dat er ooit één krachtterm – en dan wél een van de eerste categorie! - is geboekstaafd, namelijk op 29 oktober 1991, te Winterswijk. Daarna is het niet meer voorgekomen.&#13;
	De Haan nam deel aan de vergaderingen van het bestuur van het Instituut in zijn kwaliteit als voorzitter van de wetenschappelijke raad. De Haans meest opvallende eigenschap is voor mij een onvoorwaardelijke inzet voor de wetenschap, zowel inhoudelijk als voor wat betreft de organisatie en de financiering. Daarbij stond de wetenschap zelf steeds ver bovenaan. Als iets uit wetenschappelijk belang moest gebeuren, dan moest daar maar gewoon geld voor beschikbaar komen. Daar hadden we dan sponsors voor en verder moesten ze zich er niet mee bemoeien. Uiteindelijk kwamen we er natuurlijk altijd in goede harmonie uit, ook al omdat De Haan nooit de realiteitszin uit het oog verloor.&#13;
	Zonder Brussaard en de Haan zou het agrarisch recht er anders hebben uitgezien. Zonder Brussaard en De Haan zou het Instituut niet hebben bestaan en zonder Brussaard en De Haan zou dus ook deze dag niet zijn gehouden. En dat zou erg jammer zijn geweest. Beiden zullen dus vanaf nu niet meer bij het Instituut betrokken zijn. Brussaard heeft te kennen gegeven dat hij niet meer mee wil werken aan een nieuw boek. Hij gaat nu echt op zijn lauweren rusten. Van De Haan weet ik eigenlijk wel zeker dat hij gewoon doorgaat met wat hij altijd heeft gedaan: wetenschap bedrijven.&#13;
	We kijken in grote dankbaarheid terug op het verleden en wensen beiden alle goeds voor de toekomst.&#13;
&#13;
4.	Slot&#13;
&#13;
Uw aller actieve betrokkenheid bij ons Instituut is een zeer voorname reden, maar ook voorwaarde, om de toekomst met vertrouwen tegemoet te zien.&#13;
	Daar is trouwens nog een reden voor. En die reden wordt gevormd door het feit dat wij in Willem Bruil een eminent directeur van ons Instituut hebben. Als bestuur van het Instituut hebben wij grote waardering voor Bruil en voor de manier waarop hij in de afgelopen 10 jaar vorm en leiding heeft gegeven aan het Instituut. Hij is de nooit aflatende motor achter het instituut, zowel als wetenschapper als ook als manager, hetgeen een zeldzame combinatie mag heten.&#13;
	Ik zou dus graag deze gelegenheid willen aangrijpen om, namens het Bestuur van het Instituut, onze grote waardering uit te drukken voor Willem Bruil, en niet te vergeten natuurlijk zijn medewerksters, voor de manier waarop zij de laatste tien jaar vorm hebben gegeven aan de doelstellingen van het Instituut. Ik heb dus ook om die reden vertrouwen in de toekomst!&#13;
&#13;
</content><legacyfootnotes>* Voorzitter Stichting Instituut voor Agrarisch Recht.&#13;
</legacyfootnotes><footnotes><footnote/></footnotes><auteurs>mr. T.H.M. Schijf</auteurs><published>2003-12-01 00:00:00</published><modified>2003-12-01 00:00:00</modified><editiondate>2003-12-01</editiondate><htmlpath>https://denhollander.info/artikel/4586</htmlpath></article>
</articles></edition>