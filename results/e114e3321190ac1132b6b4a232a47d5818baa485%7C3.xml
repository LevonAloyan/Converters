<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1992</searchword><id>6161</id><udhid>UDH:TvAR/6161</udhid><titel>Rechter, recht en mestregelgeving</titel><searchwords><searchword>TvAR 3/1992</searchword><searchword>UDH:TvAR/6161</searchword></searchwords><attachments><attachment><name>1992_nr 3_Artikel_Nagel.pdf</name><extention>pdf</extention><url>https://denhollander.info/download/5955/ci</url></attachment></attachments><inleiding>INTERIMWET&#13;
Vrijdag 2 november 1984 kan worden aangemerkt als het begin van de moderne mestregelgeving.&#13;
1 De minister van toen nog Landbouw en Visserij, ir. G.J.M. Braks, dient onverwacht&#13;
een wetsvoorstel in, waarin wordt verboden nieuwe varkens- en&#13;
pluimveehouderij bedrij ven in Nederland te vestigen en waarbij de uitbreiding van bestaande&#13;
varkens- en pluimveehouderijbedrijven aan banden wordt gelegd. Dit voorstel is&#13;
wet geworden onder de naam Interimwet beperking varkens- en pluimveehouderijen&#13;
(hierna kortweg: Interimwet).&#13;
In grote lijnen heeft de Interimwet de volgende inhoud. Nederland wordt verdeeld in&#13;
twee gebieden, het z.g. concentratiegebied en de rest van Nederland.&#13;
Binnen het concentratiegebied mag vanaf 3 november 1984 geen nieuw varkens- of&#13;
pluim veebedrij f worden gevestigd. Uitbreiden van de reeds bestaande bedrijven is in beginsel&#13;
verboden. Als basis voor de omvang van de bestaande bedrijven wordt genomen&#13;
de opgave voor de landbouwtelling 1984. Wanneer men kan aantonen in 1984, vóór 3 november&#13;
1984, een ander aantal te hebben gehouden omdat het aantal tijdens de landbouwtelling&#13;
niet het gebruikelijke aantal was, dan mag dit aangetoonde aantal de basis vormen.&#13;
Een beperkte uitbreiding van deze basis met maximaal 10 % met een maximum van 75&#13;
varkenseenheden, 2000 henne-eenheden of 3000 slachtkuikens is toegestaan, mits men&#13;
aantoont bestaande ruimten met het oog op een efficiëntere bedrijfsvoering te hebben&#13;
aangepast.&#13;
Een uitzondering op het principe verbod tot uitbreiding of nieuwe vestiging is mogelijk&#13;
onder de voorwaarde dat er heel concrete plannen tot uitbreiding of vestiging waren. Die&#13;
plannen moeten bewezen worden doordat de ondernemer op 2 november 1984 in het bezit&#13;
was van een geldige bouw- en hinderwetvergunning of doordat de ondernemer uiterlijk&#13;
op 2 november 1984 complete aanvragen voor een bouw- en een hinderwetvergunning&#13;
had ingediend en concrete investeringsverplichtingen was aangegaan.&#13;
Buiten het concentratiegebied mogen bedrijven meer uitbreiden: met maximaal 75 %&#13;
tot een maximum van 200 varkenseenheden, 5000 henne-eenheden of 7500 slachtkuikens.&#13;
Hier bestaat eveneens een uitzondering op het uitbreidingsverbod. Een uitzondering&#13;
is mogelijk, wanneer er vóór 28 november 1984 investeringsverplichtingen zijn aangegaan&#13;
en bouw- en hinderwetvergunningen zijn verleend of complete aanvragen voor die&#13;
vergunningen zijn ingediend. </inleiding><content>WETSGESCHIEDENIS&#13;
De Interimwet kent gezien de latere ontwikkelingen inzake rechtsbescherming een interessante&#13;
wetsgeschiedenis.&#13;
In antwoord op schriftelijke vragen antwoordde de minister: 'Betrokkenen kunnen zelf&#13;
op vrij eenvoudige wijze nagaan of zij aan de criteria van artikel 3, eerste lid, voldoen2.&#13;
Opgemerkt wordt dat er uiteraard geen enkel bezwaar bestaat tegen het, op een daartoe&#13;
strekkende vraag afgeven van een verklaring of een concreet geval onder de werking van&#13;
het verbod valt of niet.'3&#13;
In de U.C.V. van 26 november 1984 zegde de minister toe in geval van gerede twijfel&#13;
op basis van de criteria een zo ruim mogelijke interpretatie te zullen toepassen. 4&#13;
In dezelfde vergadering merkte de minister op dat een hardheidsclausule niet nodig&#13;
was. Hij zou proberen bij de toepassing van de criteria de nodige souplesse aan de dag te&#13;
leggen om zo'n clausule te vermijden. 5&#13;
De minister heeft zich verzet tegen het opnemen van een hardheidsclausule in de wet&#13;
en er een afzonderlijke notitie voor de Tweede Kamer aan gewijd. 6&#13;
Voorts betoogde de minister in de Eerste Kamer: 'Bij het toezicht zal aan de hand van&#13;
door betrokkenen over te leggen stukken blijken of zij onder de vrijgestelde categorieën&#13;
vallen. Omtrent de investeringsverplichtingen zullen nog nadere regelen worden gesteld.&#13;
Deze nadere invulling geeft de mogelijkheid om in bepaalde gevallen te voorzien. Voorts&#13;
moet met name gedacht worden aan gevallen waarin betrokkenen door omstandigheden&#13;
buiten hun schuld strikt genomen niet onder de vrijgestelde categorieën zijn te brengen,&#13;
maar de redelijkheid en billijkheid met zich meebrengen dat betrokkenen in het kader van&#13;
de handhaving van de wet worden behandeld als vielen zij wel daaronder.'7&#13;
Tenslotte betoogde de minister in de Eerste Kamer: 'In dit kader is gevraagd naar de&#13;
zogenaamde interpretatieve verklaring. Een dergelijke verklaring geeft de inhoud van de&#13;
regels weer en moet dus niet worden gezien als een beslissing over een individueel voorgelegd&#13;
geval. De algemene regeling is de wet. De ondernemer beoordeelt of hij eronder&#13;
valt. Bij twijfel vraagt men naar een interpretatieve verklaring, in het kader waarvan men&#13;
meer details krijgt over onze opvattingen. Vervolgens moet men voor zichzelf bepalen of&#13;
men met de actie doorgaat.'8&#13;
RECHTSBESCHERMING&#13;
Ten tijde van de werking van de Interimwet vragen velen zich af wat in hun situatie wel&#13;
of niet mag. Zij leggen de vraag of zij mogen-uitbreiden voor aan de vertegenwoordiger&#13;
van de minister van Landbouw en Visserij in hun provincie, de Directeur Landbouw en&#13;
Voedselvoorziening, hierna te noemen de Directeur Lavo. Die geeft ofwel een z.g. 'interpretatieve&#13;
verklaring' af, hetgeen inhoudt dat men naar zijn interpretatie voldoet aan de uitzonderingsmogelijkheid van de Interimwet, ofwel hij geeft zo'n verklaring niet af. Een&#13;
zelfstandig onderzoek door die Directeur Lavo heeft niet plaats. Zijn bevindingen ontleent&#13;
hij aan de gegevens, die de aanvrager verstrekt. Daarom maakt de Directeur Lavo in&#13;
zijn antwoord op een verzoek om een interpretatieve verklaring alle voorbehoud, dat&#13;
noodzakelijkerwijs voortvloeit uit deze werkwijze. Sommige adressanten tekenen tegen&#13;
de opvatting van de Directeur Lavo beroep aan bij het College van Beroep voor het bedrijfsleven&#13;
(hierna CBB).&#13;
Het verweer van de minister is dat dit niet kan, want de brief van de Directeur Lavo is&#13;
geen besluit als bedoeld in artikel 6 van de Interimwet. Op verzoek van iemand leg ik de&#13;
wet uit in zijn concrete situatie. De wet, het wettelijk stelsel gaat ervan uit dat iedereen&#13;
zelf uitmaakt of hij al dan niet is uitgezonderd van het verbod. Het antwoord op de vraag&#13;
om een 'interpretatieve verklaring' is een enkele mededeling.&#13;
In een uitspraak van 20 augustus 1985 geeft het CBB zijn oordeel.9 Het vindt de bedoelingen&#13;
van de wetgever niet doorslaggevend. Het CBB constateert dat in een 'interpretatieve&#13;
verklaring' de concrete feiten worden bezien. Tevens constateert het College dat&#13;
de Algemene Inspectiedienst (hierna AID), belast met de opsporing van overtredingen&#13;
van de Interimwet, in geval een interpretatieve verklaring is afgegeven uitgaat van de&#13;
juistheid van het in die verklaring neergelegde oordeel en geen proces-verbaal opmaakt,&#13;
indien en zolang de werkelijke situatie niet afwijkt van de feiten, die aan de aanvraag ten&#13;
grondslag zijn gelegd. Daardoor vrijwaart in feite een interpretatieve verklaring de houder&#13;
tegen vervolging. Door die omstandigheden merkt het CBB een beslissing op een&#13;
aanvraag om een interpretatieve verklaring aan als een besluit, waardoor de betrokkene&#13;
rechtstreeks in zijn belang wordt getroffen. Dus is er sprake van een besluit als bedoeld in&#13;
artikel 6 van de Interimwet en de Interimwet stelt beroep open tegen dergelijke besluiten&#13;
bij het CBB. Daarmee biedt het CBB de aanvrager rechtsbescherming.&#13;
Verder zal de vreugde van de aanvrager van korte duur zijn geweest. Want in dezelfde&#13;
uitspraak oordeelt het CBB dat weliswaar bij de parlementaire behandeling was toegezegd&#13;
dat aanvragen tot afgifte van een interpretatieve verklaring met de nodige ruimhartigheid&#13;
zouden worden bezien, maar dat de wettelijke regeling daarvoor geen ruimte laat.&#13;
De minister dient uitsluitend te bekijken of aan de voorwaarden voor uitzondering is voldaan.&#13;
Er ligt geen ruimte voor beleidsvrijheid open. Deze strikte wetsuitleg is vaste jurisprudentie&#13;
geworden. Een voorbeeld is een latere uitspraak waarin het CBB zijn strikte&#13;
uitleg versterkt10. Een circulaire, die aan provincie- en gemeentebesturen is gezonden kan&#13;
ook niet het gerechtvaardigd vertrouwen oproepen dat van het bepaalde bij met name artikel&#13;
3, eerste lid, van de Interimwet zal worden afgeweken.&#13;
MESTSTOFFENWET&#13;
De Meststoffenwet behelst een scala van regels. Belangrijk vanwege de overschotproblematiek&#13;
is hoofdstuk V, waarin artikel 14 de uitbreiding aan banden legt en waarin artikel&#13;
15 verplaatsing tegengaat.&#13;
De norm voor een aanvaardbare hoeveelheid mest op de grond is gesteld op 125 kg&#13;
P2O5 (fosfaat) per ha. Produceert men meer dan deze norm, dan moet er overschotheffing worden betaald (art. 13). Bovendien is uitbreiding niet toegestaan als men al aan of&#13;
boven die norm zit (art. 14, eerste lid). Om te kunnen nagaan of uitbreiding van de produktie&#13;
plaatsvond kan men verplicht worden aan een registratie deel te nemen van de op&#13;
het bedrijf aanwezige dieren (art. 6).&#13;
In artikel 14, vijfde lid, dat verwijst naar die registratieplicht, is expliciet verwoord dat&#13;
het geregistreerde aantal dieren wat betreft varkens- en pluimveebedrijven niet meer mag&#13;
zijn dan hetgeen ingevolge de Interimwet was toegestaan. Hiermee leeft in feite de Interimwet&#13;
voort.&#13;
Op basis van artikel 6 is het Registratiebesluit dierlijke meststoffen tot stand gekomen.&#13;
Mestproducenten zijn op grond van dit besluit verplicht gesteld vóór 1 februari 1987 opgave&#13;
te doen van hun veebezetting (runderen, varkens, pluimvee). De opgave moest de&#13;
bezetting per 31 december 1986 behelzen. Indien die datum geen getrouw beeld gaf van&#13;
de gebruikelijke bezetting mocht daarnaast een andere teldatum in 1986 worden opgegeven.&#13;
De bewijslast, zowel wat betreft aantal dieren als wat betreft gebruikelijkheid, is bij&#13;
de producent gelegd.&#13;
JURISPRUDENTIE MESTSTOFFENWET&#13;
De Meststoffenwet is in werking getreden. De registratieformulieren zijn ingezonden en&#13;
de AID gaat op het controlepad. Is in de opgave niet een hoger aantal varkens en/of kippen&#13;
verwerkt dan was toegestaan ingevolge de Interimwet? Is de opgave te bewijzen? Is&#13;
het een gebruikelijk aantal? De onderzoekingen richten zich op dergelijke vragen en de&#13;
AID maakt rapport op van haar bevindingen. Als de bevindingen van de AID daartoe&#13;
aanleiding geven, schrijft de minister de betrokken mestproducent dat op basis van de bevoegdheid&#13;
van art. 9 van het Registratiebesluit de geregistreerde referentiehoeveelheid&#13;
wordt verlaagd tot de hoeveelheid die volgens de minister is toegestaan met het effect dat&#13;
niet meer dan die gecorrigeerde hoeveelheid mag worden geproduceerd.&#13;
Bij de minister is geen spoor van twijfel dat dergelijke berichten beschikkingen zijn.&#13;
Daartegen is beroep mogelijk. Maar bij welke rechter? Artikel 20 van de Meststoffenwet&#13;
stelt voor beschikkingen, genomen ter uitvoering van een aantal concreet opgesomde artikelen,&#13;
beroep open bij het CBB. Het Registratiebesluit is gebaseerd op artikel 6 van de&#13;
Meststoffenwet. Dat artikel wordt nu net niet genoemd in artikel 20.&#13;
Desondanks schrijft de minister in zijn beschikkingen dat beroep kan worden ingesteld&#13;
bij het College van Beroep voor het bedrijfsleven. En zo geschiedt veelvuldig.&#13;
Intermezzo: Raad van State&#13;
Sommige rechtsbijstandverleners gaan niet alleen af op de berichtgeving van een minister.&#13;
Dientengevolge stelt een mestproducent beroep in zowel bij het CBB als bij de Afdeling&#13;
rechtspraak van de Raad van State. De Afdeling rechtspraak stelt vast in een tweetal uitspraken dat twijfelachtig is of artikel&#13;
9 van het Registratiebesluit kan worden gebaseerd op artikel 6 van de Meststoffenwet.&#13;
11 Wel kan die bevoegdheid worden gebaseerd op artikel 19 van de Meststoffenwet.&#13;
Dat artikel wordt wel genoemd in artikel 20, dus het CBB is de bevoegde rechter. Dat is&#13;
ook de opvatting van de Voorzitter van dat College. De appellanten zijn niet-ontvankelijk in&#13;
hun beroep.&#13;
Verrassing: het CBB&#13;
De voorzitter van het CBB twijfelt in eerste instantie niet. Er is hier sprake van een beschikking.&#13;
Wel is twijfelachtig of artikel 9 van het Registratiebesluit voldoende basis&#13;
vindt in artikel 6 van de Meststoffenwet, maar voorzover nodig biedt artikel 19 van de&#13;
wet voldoende basis. Op grond daarvan staat beroep open op het CBB.12 Op 21&#13;
september 1990 doet de meervoudige kamer van het College uitspraak.13 Met een beroep&#13;
op de wetsgeschiedenis, met name de Memorie van Antwoord, betoogt het CBB dat&#13;
bedoeld is het College aan te wijzen als beroepsinstantie, zodat het bevoegd is van het&#13;
ingestelde beroep kennis te nemen.&#13;
Vervolgens stelt het CBB de vraag aan de orde of in casu sprake is van een beschikking.&#13;
Het CBB verwijst naar de geschiedenis van de totstandkoming van de Meststoffenwet.&#13;
Uit de tekst van de wet en de geschiedenis leidt het CBB af dat de wetgever heeft&#13;
gekozen voor een stelsel, waarin de wet zelf de norm bevat en de gevolgen daarvan voor&#13;
hun mestproductie door de mestproducenten zelf kunnen worden berekend aan de hand&#13;
van de daartoe gegeven uitvoeringsvoorschriften. Dit geldt zowel voor de toepassing van&#13;
de voorschriften inzake doelmatige afvoer van mestoverschotten als voor de verschuldigdheid&#13;
van de overschotheffing en voor de naleving van het uitbreidingsverbod. Dat&#13;
voert het CBB tot de conclusie dat voor individuele vaststelling door de minister van de&#13;
toegestane mestproduktie op een bedrijf, al dan niet door aanpassing van een opgave in&#13;
voormeld stelsel geen plaats is. Alles goed en wel, maar er bestaat nu eenmaal een Registratiebesluit,&#13;
welk besluit de bevoegdheid aan de minister toekent de gedane opgave aan&#13;
te passen. Het CBB overweegt hieromtrent:&#13;
'Het hiervoor overwogene leidt tot de conclusie dat de opgave, waarop het bepaalde&#13;
bij artikel 2 van het Besluit ziet, en de bij artikel 9 van het Registratiebesluit aan verweerder&#13;
toegekende bevoegdheid tot aanpassing van die opgave uitsluitend strekken tot doeleinden&#13;
van administratieve controle, als hiervoor bedoeld.'&#13;
Het CBB concludeert dat de loutere aanpassing van de opgave slechts strekt tot doeleinden&#13;
van administratieve controle en niet is gericht op enig rechtsgevolg. Het is dus&#13;
geen beschikking, zodat verzoeker in zijn beroep niet kan worden ontvangen. Voorts&#13;
volgt hieruit dat de minister ten onrechte heeft gemeend dat hij ingevolge artikel 9 van&#13;
het Registratiebesluit bevoegd is een beslissing te nemen terzake van de omvang van de&#13;
hoeveelheid dierlijke meststoffen, die op een bedrijf mag worden geproduceerd. De minister heeft gepretendeerd bevoegd te zijn referentiehoeveelheden vast te stellen.&#13;
Dat moet worden aangemerkt als een beschikking, die moet worden vernietigd.&#13;
DE CONSEQUENTIES&#13;
De rechtspraktijk reageert triomfantelijk. 'Minister, U bent niet bevoegd, dus alleen al&#13;
daarom is mijn bezwaarschrift gegrond.' Of sterker nog: 'Minister, wij zien af van een&#13;
motivering, U hebt toch geen bevoegdheid in deze.'&#13;
De situatie na de uitspraak van het CBB is de volgende. De minister heeft de bevoegdheid&#13;
voor administratieve doeleinden referentiehoeveelheden aan te passen. En dan: de&#13;
door de minister geadministreerde hoeveelheid is volgens de overheid het maximum dat&#13;
rechtmatig mag worden geproduceerd.&#13;
Er is evenwel niet één administratieve rechter, die uitmaakt of de overheid juist heeft&#13;
gerekend en de wetten juist heeft geïnterpreteerd.&#13;
De Meststoffenwet kent een strafrechtelijke sanctie. Overtreding van de Meststoffenwet&#13;
kan ingevolge de Wet Economische Delicten worden vervolgd. Deze strafrechtelijke&#13;
bepaling is intact gebleven. Er zal een overtreding van de geregistreerde hoeveelheid&#13;
moeten worden geconstateerd. Daarvan wordt proces-verbaal opgemaakt. Dan zal de&#13;
strafrechter bepalen of het standpunt van de overheid juist is. Dat betekent dat voor mestproducenten,&#13;
die het beslist oneens zijn met het aanpassen van hun referentiehoeveelheid&#13;
door de minister, geen andere weg openstaat dan de weg naar de strafrechter. En dat is&#13;
een weg, die velen liever niet begaan.&#13;
De juichtonen uit de rechtspraktijk zijn dan ook vrij snel verstomd. In plaats daarvan&#13;
komen vragen hoe buiten de strafrechter om toch een rechter over die aanpassing door de&#13;
minister zou kunnen oordelen. Er is zelfs een sommatie gekomen: 'Minister, geef mij een&#13;
voor beroep vatbare beslissing!' Gezien vorenaangehaalde jurisprudentie van het CBB en&#13;
van de Afdeling rechtspraak kan aan zo'n sommatie niet worden voldaan.&#13;
HET VERVOLG&#13;
Het CBB heeft zich definitief uitgesproken. Dat blijkt ook uit de afhandeling van beroepen&#13;
van degenen, die ontevreden over het standpunt van de minister, toch naar het CBB&#13;
gaan. De Voorzitter van het CBB doet deze zaken af, zonder verweer te vragen, zonder&#13;
partijen te horen, als kennelijk ongegrond.&#13;
Het CBB stuurt alle daar reeds aanhangig gemaakte zaken, die nog niet als bezwaarschrift&#13;
zijn behandeld, door naar de minister met het verzoek ze als bezwaarschrift aan te&#13;
merken. Op die vraag is in alle gevallen positief beslist.&#13;
Maar nu de afhandeling van de honderden aanhangige bezwaarschriften. Er is een eenvoudige&#13;
manier denkbaar, te weten: verwijzen naar de uitspraak van het CBB, de beslissing&#13;
- voorzover het een gepretendeerde beschikking was - intrekken en overigens de&#13;
bezwaarden niet-ontvankelijk verklaren. Met de automatisering van tegenwoordig zou dat&#13;
een eenvoudige administratieve afhandeling zijn.&#13;
Het nadeel van deze oplossing is dat niemand er echt veel wijzer van zou worden. Immers,&#13;
was nu wel of niet terecht besloten tot aanpassing van de administratieve gegevens? Per slot wel van belang, want blijkens artikel 35 van de Meststoffenwet is overtreding een&#13;
misdrijf. Strafrechtelijke vervolging blijft onverminderd dreigen.&#13;
Het doel van de Meststoffenwet is het voorkomen van een te grote mestproduktie.&#13;
Handhaving daarvan zou nu volledig afhankelijk zijn van de bereidheid van het Openbaar&#13;
Ministerie tot vervolging over te gaan en van een strafrechter overtreders te veroordelen.&#13;
Daarvoor kan een duidelijk, goed gemotiveerd standpunt van de overheid van belang zijn.&#13;
Voorts is het voor de mestproducenten bevredigend als zij een goed onderbouwd standpunt&#13;
van de overheid hebben ontvangen, op basis waarvan zij weten welke hoeveelheid&#13;
mest zij volgens die overheid mogen produceren voordat zij de Meststoffenwet overtreden.&#13;
Daarom is gekozen voor de weg, waarbij elk bezwaarschrift individueel wordt afgehandeld.&#13;
Indien nodig wordt de bezwaarde gehoord door de Commissie voor de Bezwaarschriften.&#13;
In de beslissing op het bezwaarschrift wordt eerst formeel recht gedaan aan de&#13;
opvatting van het CBB. Onder verwijzing naar de uitspraak van het CBB wordt de beschikking,&#13;
waartegen beroep is ingesteld, ingetrokken. Vervolgens wordt het wettelijk&#13;
stelsel uiteengezet, worden de relevante wetsartikelen en bestaande jurisprudentie aangehaald.&#13;
Daarna wordt datgene wat wel mag, de aanpassing voor administratieve doelen,&#13;
nog eens bekeken aan de hand van het A.I.D.-rapport en naar aanleiding van de aangevoerde&#13;
beroepsgronden. Als sprake is van een varkens- of pluimveebedrijf wordt eerst gezien&#13;
wat ingevolge de Interimwet is toegestaan. Daarna wordt de registratie onder de loep&#13;
genomen. Deze totale behandeling leidt tot handhaving van de aanpassing of tot wijziging&#13;
in voor betrokkene positieve of negatieve zin. Deze - bewerkelijke - methode lijkt redelijk&#13;
succesvol. Er zijn tenminste wel positieve, geen negatieve reacties op gekomen. Enkele&#13;
reacties geven aan dat men zich - wellicht in arren moede - neerlegt bij de beslissing&#13;
van de minister. De betrokkenen weten waar zij aan toe zijn.&#13;
De conclusie uit een en ander moet zijn dat het CBB in de eerste fase van de moderne&#13;
mestregelgeving - de Interimwet - rechtsbescherming bood, waar de minister daar geen&#13;
voorstander van was. Dit terwijl de minister de wetsgeschiedenis aan zijn zijde had. Terwijl&#13;
de wetsgeschiedenis anders aangaf koos het CBB voorts voor een strikte uitleg van&#13;
de wet, waardoor het doel van de wet zoveel mogelijk bereikt kon worden. In de tweede&#13;
fase heeft het CBB juist met een beroep op de wetsgeschiedenis de producenten de weg&#13;
naar de rechter ontzegd, die de minister wilde openstellen. Daarmee werd de rechtsbescherming&#13;
sterk ingeperkt en is de verantwoordelijkheid van de minister, die op dat gebied&#13;
niet door een administratieve rechter wordt gecontroleerd, flink toegenomen. In feite&#13;
is er weer een nieuwe variatie in het LNV-gebied van rechtsbescherming ontstaan.</content><legacyfootnotes>1 Moderne mestregelgeving ter onderscheiding van de bestaande Meststoffenwet 1947. Laatstgenoemde&#13;
wet legde niet de produktie aan banden, maar hield regelgeving omtrent de kwaliteit in.&#13;
2 Artikel 3, eerste lid, van de Interimwet behelst de uitzonderingsbepaling.&#13;
3 Antwoord op de vragen nrs. 94, 95, 96. Tweede Kamer 1984-1985, 18695, nr. 14, blz. 11.&#13;
4 Bijlage Handelingen Tweede Kamer, 1984-1985, U.C.V., blz. 25-17.&#13;
5 Idem, blz. 25-18.&#13;
6 Tweede Kamer, 1984-1985, nr. 18695, nr. 109a, blz. 3.&#13;
7 Eerste Kamer, 1984-1985, 18695, nr. 47.&#13;
8 Handelingen Eerste Kamer, 8 januari 1985, blz. 481.&#13;
9 CBB 20 augustus 1985, AB 1987, 25, (opgenomen in dit tijdschrift op blz. 195).&#13;
10 CBB 10 april 1987, nr. 86/0632/60/098.&#13;
11 Afd. rechtspraak Raad van State 28 maart 1989, nr. R01.89.0450/VE4122/S35, opgenomen in dit&#13;
nummer; ook Afd. rechtspraak 18 april 1989, nr. R01.89.1601/VE4194/S105.&#13;
12 Vz. CBB 3 november 1988, AB 1990, 78.&#13;
13 CBB 21 september 1990, AB 1991, 97. Deze uitspraak is ook in dit nummer opgenomen.&#13;
</legacyfootnotes><footnotes><footnote/></footnotes><auteurs>Mr. M. Nagel</auteurs><published>1992-03-01 00:00:00</published><modified>1989-10-31 00:00:00</modified><editiondate>1992-03-01</editiondate><htmlpath>https://denhollander.info/artikel/6161</htmlpath></article>
</articles></edition>