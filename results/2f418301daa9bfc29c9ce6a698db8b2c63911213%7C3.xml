<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2012</searchword><id>9987</id><udhid>UDH:TvAR/9987</udhid><titel>Pacht, een antwoord uit de praktijk</titel><searchwords><searchword>TvAR 7/8/2012</searchword><searchword>UDH:TvAR/9987</searchword></searchwords><attachments><attachment><name>TvAR2012_07_08_03_Pacht.pdf</name><extention>pdf</extention><url>https://denhollander.info/download/8629/ci</url></attachment></attachments><inleiding>1. Inleiding&#13;
Het bestuur van de Vereniging voor Agrarisch Recht heeft mij gevraagd een reactie uit de praktijk te geven op de pre­adviezen van Snijders1 en Nijman.2 Een verzoek waar ik als nieuw benoemd voorzitter van de Bond van Landpachters en Eigen-Grondgebruikers (hierna: BLHB) graag aan wilde voldoen. Die reactie diende dan wel met een juridische in­valshoek te gebeuren en niet vanuit het oogpunt van belan­genbehartiging. Daar sta je dan als niet-jurist voor een ge­zelschap agrarische topadvocaten.3 Weliswaar heb ik op mijn manier voor jurisprudentie gezorgd4, een jurist ben ik niet. Ik wilde boer worden. Momenteel ben ik pachter van een boerderij in de Biesbosch en zoals gezegd voorzitter van de BLHB.&#13;
</inleiding><content>2. Vragen over Pacht&#13;
De behoefte aan degelijk onderzoek&#13;
Ook ik sluit mijn ogen niet voor de afname van de regulie­re pacht. Om het tij te keren zal ingegrepen moeten worden. Terecht constateert Snijders dat naar de behoefte en de ge­volgen van de invoering van Titel 7.5 BW geen analyse van het probleem ten grondslag ligt. De liberalisering van de Pachtwet door introductie van de éénmalige pacht in 1995 en de daarop volgende ingrijpende herziening in 2007 mid­dels de introductie van de geliberaliseerde pacht hebben er in ieder geval niet toe geleid dat de daling van de regulie­re pacht tot staan is gebracht en evenmin dat het areaal grij­ze pacht is afgenomen. Is het antwoord op het afnemen van de reguliere pacht na het niet succesvol inzetten van libera­lisering nog verdere liberalisering? Ik ben het met Snijders eens dat het ongewijzigd laten voortbestaan van de huidi­ge regeling tot logische consequentie heeft dat de reguliere pacht als het ware door de geliberaliseerde pacht wordt ver­stikt. Met hem deel ik de mening dat thans het uitvoeren van degelijk onderzoek geboden is.&#13;
Van belang bij een analyse van de pacht is wat wil men met de pacht, waarom hebben we pacht nodig en wat zijn de functies van pacht. Slangen onderscheidt: financierings­functie, pacht als instrument voor risicodeling, pacht als in­strument voor doelmatig grondgebruik en pacht als instru­ment voor het beïnvloeden van de inkomensverdeling tussen pachter en verpachter5. Pacht vervult haar functies goed als zij voldoet aan de eisen die de samenleving stelt. Deze func­ties bestaan nog steeds. Echter gezien het gevoerde pachtbe­leid vindt men de functies niet belangrijk meer of men wil niet inzien dat het verkeerde medicijn wordt gebruikt. Dit blijkt uit de gebrekkige analyse van de terugloop van het pachtareaal, de voorgestelde pachtvormen en de methodiek voor het berekenen van de pachtprijzen.&#13;
Vanuit de juridische invalshoek vraag ik uw aandacht met name voor de rechtszekerheid van de zittende pachter. Deze heeft veelal jarenlang geïnvesteerd in zijn bedrijf. In de pe­riode 2001-2004 bedroeg het (pachters)vermogen, exclusief grond en immateriële activa ruim € 500.000 per bedrijf.6 Ik sluit niet uit dat dit anno 2012 het dubbele bedraagt.&#13;
Dient er een hoogst toelaatbare pachtprijs te gelden?&#13;
De vraag naar de noodzaak van prijsregulering is in wezen geen andere dan bijvoorbeeld de vraag of er huurbescher­ming moet zijn, of het noodzakelijk is dat er een minimum­loon is, of er een rust- en rijtijdenbesluit nodig is en meer in het algemeen de vraag of de overheid het maatschappelijk verkeer zou moeten reguleren. Op dit moment wordt deze vraag nog vaak negatief beantwoord. Er zou te veel over­heid zijn, de markt krijgt onvoldoende ruimte haar heilza­me werk te doen en meer in het algemeen dat burgers er sa­men wel uit komen. Na de bankencrisis lijkt het tij te keren. Is de overheid niet te ver teruggetreden? Kan de markt wel aan zichzelf overgelaten worden? Gaat niet het recht van de sterkste gelden als burgers er samen niet uit komen? De vraag naar de noodzaak van een hoogst toelaatbare pacht­prijs gaat ook over de rol van de overheid. Er vanuit gaande dat de continuïteit van de Nederlandse landbouw in het be­lang is van de Nederlandse economie en de Nederlandse sa­menleving en er van uitgaande dat een redelijke pachtprijs (waarbij een rendabele exploitatie mogelijk blijft) zonder overheidsingrijpen niet duurzaam tot stand kan komen, is in­grijpen in de prijsvorming van de pacht door de overheid ge­rechtvaardigd.&#13;
Snijders stelt dat de vrije pachtprijs bij geliberaliseerde overeenkomsten korter dan zes jaar niet tot problemen leidt. Ik vraag me dan af welke problemen zouden dan waar aan de orde gesteld moeten worden? Niet klagen betekent niet &#13;
dat de conclusie mag zijn dat niet klagen gelijk staat aan te­vredenheid. Daarnaast veronderstelt Snijders dat de vrije prijsvorming een belangrijk element voor verpachters zou zijn om tot geliberaliseerde verpachting over te gaan. De blijvende aanwezigheid van het verschijnsel grijze pacht doet anders vermoeden. &#13;
De vraag of reguliere pacht en geliberaliseerde pacht met een duur langer dan 6 jaren (art. 7:397 lid 2 BW) het zonder pachtprijsbeheersing (art. 7:327 BW) kunnen stellen beant­woord ik ontkennend. Allereerst omdat we hier volstrekt an­dere vormen van grondgebruik of zo u wilt appels met pe­ren vergelijken. Reguliere pacht is een duurzame vorm van grondgebruik, terwijl geliberaliseerde pacht korter dan 6 jaar veelal gebruikt wordt voor (de naam zegt het al) kortlopende overeenkomsten waarbij bijvoorbeeld vruchtwisseling niet vanzelfsprekend is. Het loslaten van prijsbeheersing voor langlopende geliberaliseerde overeenkomsten zal tot verde­re verdringing van de reguliere pacht leiden en is daarom ongewenst. Uit oogpunt van rechtszekerheid is het loslaten van regulering van de pachtprijs voor een lopende reguliere pachtovereenkomst eveneens onaanvaardbaar. &#13;
Om tegemoet te komen aan het probleem van de pachtdruk (het verschil tussen waarde in vrije staat en de waarde in verpachte staat) zou voor nieuwe reguliere pachtovereen­komsten en nieuwe geliberaliseerde overeenkomsten voor langer dan 6 jaar onderzoek gedaan kunnen worden naar de voor- en nadelen van handhaving van de bestaande prijs­regulering in combinatie met het betalen van een insteek­bedrag zoals dat bij het aangaan van een erfpachtovereen­komst gebruikelijk is. Aan het einde van de aldus ontstane pachtrelatie dient de pachter een vergoeding toe te komen voor zijn investeringen enerzijds en voor de opoffering van zijn pachtrecht anderzijds. Ik realiseer me dat het pachtrecht hiermee het karakter krijgt van een zakelijk recht. &#13;
Het betalen van een vergoeding voor het verkrijgen van een pachtrecht is echter in strijd met art. 7:399c lid 1 (voorzo­ver de verpachter een hogere prestatie bedingt dan wette­lijk is geoorloofd) en lid 2 BW, (voorzover tussen afgaande en opkomende pachter meer is bedongen dan een redelijke vergoeding voor de geleverde prestatie). Art. 7:399c BW is dwingend recht en de opvolger van art. 71 PW. Het staat me bij dat in het Voorontwerp voor Titel 7.5 BW in 2004 het be­paalde in art. 71 PW niet meer opgenomen was. Uiteindelijk is de oude Pachtwet grotendeels overgenomen in het BW en daarmee is art. 71 PW (oud) toch weer opgenomen als art. 7:399 c BW. Gelet op de hiervoor door mij aangehaal­de jurisprudentie is dit artikel inmiddels zinledig geworden nu het blijkbaar alleen toeziet op die situaties waarin door de verpachter nadat de grondkamer de pachtovereenkomst heeft vastgesteld een hogere tegenprestatie wordt bedongen. Ik kan me geen situatie voorstellen waarin een pachter be­reid zal zijn die te betalen. &#13;
In de praktijk wordt dit door de aspirant-pachter uit de weg gegaan door (overigens volstrekt legitiem) via verkoop van grond in verpachte staat en zich een pachtrecht voor te be­houden tot hetzelfde eindresultaat te komen. Bijvoorbeeld: een eigenaar-gebruiker verkoopt zijn grond aan een belegger (verpachter) voor de lagere waarde in verpachte staat en be­houdt zich een pachtrecht voor. Vervolgens wordt een regu­liere pachtovereenkomst gesloten waarbij de pachtprijs door het Pachtprijzenbesluit bepaald wordt. Dezelfde methode kan ook door een eigenaar-gebruiker of een pachter gebruikt worden om een bedrijfsuitbreiding in pacht te verkrijgen als vrije grond te koop komt. Op de aldus ontstane pachtrelaties is het Pachtprijzenbesluit van toepassing. &#13;
Dienen pachtovereenkomsten te worden verlengd? &#13;
Voor het geval de noodzakelijke evaluatie van de Pacht­wet, zoals door de griffier van de Centrale Grondkamer be­pleit7 voorlopig uitblijft beantwoord ik de vraag alvast be­vestigend. &#13;
Waar kortdurende pacht toe leidt laat de praktijk zien. De door Dienst Landelijk Gebied voor korte duur verpach­te percelen lijden onder het ontbreken van een belang bij de toekomst van het perceel voor de tijdelijk gebruiker. Inves­teringen in ontwatering en bestrijding van onkruiden blijven achterwege. Dankzij de ‘goedkope’ dierlijke mest is de be­mestingstoestand veelal wel in orde. &#13;
Een onderscheid in bedrijfspacht en losse pacht en de intro­ductie van loopbaanpacht zijn in strijd met de rechtszeker­heid van zittende reguliere pachters. Toepassing in nieuwe (reguliere) overeenkomsten leidt tevens tot keuzemoge­lijkheden voor verpachters en daarmee tot een verdere ver­dringing van de reguliere pacht. Voor het eerste genoemde onderscheid zie ik ook om praktische redenen van uitvoer­baarheid geen plaats noch in reguliere pacht noch in gelibe­raliseerde pachtvormen. Loopbaanpacht zou een plaats kun­nen krijgen in de geliberaliseerde pacht voor langer dan 6 jaar, daarbij is een goede regeling omtrent de vergoeding van pachtersinvesteringen van belang. &#13;
Voor de bedrijfsontwikkeling blijft verlenging (van rechts­wege) noodzakelijk. De continuïteit van landbouwbedrijven is in het belang van de Nederlandse Landbouw. &#13;
Is een regeling inzake indeplaatsstelling noodzakelijk? &#13;
U vraagt om een reactie uit de praktijk. Ik kan me geen er­ger scenario voorstellen dan dat ik mijn bedrijf niet zou kun­nen overdragen aan mijn kinderen / bedrijfsopvolgers. Om die reden en omdat de discussie over instandhouding van de Pachtwet mij niet ontgaan was heb ik uit oogpunt van rechtszekerheid in 2001 bedongen dat in de mij aangeboden pachtovereenkomst de regels inzake voorkeursrecht, meli­oratierecht en indeplaatsstelling krachtens de toen gelden­de Pachtwet in de pachtovereenkomst opgenomen dienden te worden zodat niet alleen sprake zou zijn van een wettelij­ke verplichting doch ook van een contractueel overeengeko­men verplichting. &#13;
In aansluiting op hetgeen hiervoor omschreven is in het ka­der van de verlenging dient indeplaatsstelling behouden te blijven voor de reguliere pacht. Loopbaanpacht zou een plaats kunnen krijgen in de geliberaliseerde pacht voor lan­ger dan 6 jaar uiteraard zonder indeplaatsstelling. &#13;
Moeten pachters een voorkeursrecht tot koop hebben? &#13;
Het voorkeursrecht tot koop in werd in 1963 ingevoerd. Ik neem aan - maar heb daarnaar geen verdere literatuurstudie gedaan - dat dit verband hield met de afschaffing van de Wet op de vervreemding van landbouwgronden. De wetswijzi­ging in 2007 met betrekking tot het opnemen van de moge­lijkheid tot het passeren van het voorkeursrecht bij verkoop aan een ‘veilige’ verpachter8 was naar mijn mening al een aantasting van de rechtszekerheid van de pachter. Het feit dat de pachter mag blijven pachten doet daar niet aan af. &#13;
Snijders stelt dat het een verpachter in het algemeen niet uit maakt aan wie hij verkoopt, immers van de pachter ontvangt hij dezelfde prijs als van een willekeurige derde. Waarom vraag ik me dan af zou de pachter dan toch niet mogen ko­pen? Hij is daarbij gebaat, het verkrijgen van (een deel van) zijn bedrijf in eigendom zal hem in staat stellen meer zeker­heid te bieden bij het verkrijgen van financiering voor het verder ontwikkelen van zijn bedrijf hetgeen door een ze­ker ‘hefboom’-effect tot een hoger inkomen leidt. De con­tinuïteit van het bedrijf is daarbij gebaat. Dat in de praktijk toch vaak aan een ‘veilige’ verpachter/belegger wordt ver­kocht lijkt meer in het belang van de continuïteit van beheer door de rentmeester dan in het belang van de verpachter of de pachter. &#13;
Grondkamers en pachtkamers &#13;
Snijders pleit voor een beperktere rol voor de grondkamer en het terug brengen van het aantal pachtkamers. Natuurlijk is het altijd de vraag of procedures voldoende efficiënt zijn ingericht en bevoegdheden op de juiste manier zijn afgeba­kend. Toch zou overmatige snoei in de taken en bevoegd­heden van deze instituten wel eens de roep om algehele af­schaffing kunnen bevorderen. Dat zou gezien de aanwezige expertise op het terrein van een betrekkelijk klein rechtsge­bied erg spijtig zijn. Natuurlijk past het in het tijdsbeeld om het bestaansrecht van allerlei instituten ter discussie te stel­len. Denk hierbij aan de waterschappen en de productschap­pen. Toch is de vraag waarom we aan de andere kant in het kader van de zelfregulatie het ontstaan van bijvoorbeeld tuchtrecht bevorderen en specifieke rechtspleging in de vorm van raden en centrale raden van beroep, om maar een voorbeeld te noemen, vooralsnog blijft bestaan. &#13;
Als lid van de Grondkamer Zuidwest past mij bescheiden­heid om een uitspraak te doen of de grondkamer dan wel de pachtkamer in voorkomende situaties bevoegd zou moeten zijn. Wel merk ik op dat de voorzitter van de grondkamer te­vens rechter is, de secretaris jurist en de leden taxatie-tech­nisch goed onderlegd zijn en een behoorlijke kennis van het pachtrecht hebben. Het lijkt me denkbaar dat er uiteindelijk een pachtcollege zal komen waarin de taken van de grond­kamer en pachtkamer verenigd kunnen worden . &#13;
Conclusies &#13;
Ik deel de zorg van Snijders over het behoud van de pacht. Naar mijn mening ligt de oplossing niet in verdergaande li­beralisering. Liberale pacht heeft niet bijgedragen aan een afname van het areaal grijze pacht, terwijl dit wel een hoofd­reden was om het systeem al vanaf 1995 te liberaliseren. &#13;
De liberale pacht heeft met name door een veel hoger per­centage van de normwaarde van onverpachte grond voor de vermogensrendementheffing een lager rendement dan menig verpachter vooraf verwacht had. Reguliere pacht is voor de grondeigenaar een veilige en door de forse stijging van zo­wel de pachtprijs als de waarde van zijn bezit een zeer goed renderende belegging gebleken . &#13;
Voor de pachter heeft uit oogpunt van rechtszekerheid even­eens reguliere pacht de voorkeur. Behoud en zo mogelijk uitbreiding van reguliere pacht zijn dus in het belang van beide partijen. Ik hoop met deze reaktie daaraan bijgedragen te hebben. &#13;
3. Het pachtrecht met een schaartje geknipt &#13;
Inleiding &#13;
Vanuit de praktijk bestaat behoefte aan evaluatie van het nieuwe pachtrecht, wat dat betreft is deze studiedag op voor­hand al geslaagd. Van verpachterszijde is hier met name door de Federatie Particulier Grondbezit op aangedrongen.9 &#13;
De griffier van de Centrale Grondkamer stelt dat, anders dan de evaluatie van het nieuwe pachtrecht, de evaluatie van het Pachtprijzenbesluit 2007 wel heeft plaatsgevonden, middels het rapport ‘De prijs van pacht’ van de commissie Pachtnor­men II, een nadere bezinning op het rapport ‘Evenwicht in pachtnormen’ van de commissie Pachtnormen I uit 2006.10 Wat daar ook van zij, gelet op de in de praktijk geconstateer­de snelle en voortdurende stijging van de pachtprijzen is er alle aanleiding bij de evaluatie ook het Pachtprijzenbesluit (opnieuw) te betrekken. &#13;
Als lid en taxateur van de Grondkamer Zuidwest ervaar ik - en vele taxateurs met mij - het Pachtprijzenbesluit 2007 in samenhang met de voorgaande Pachtnormenbesluiten als met moeite werkbaar en niet als redelijk. De voorzitter van de Centrale Grondkamer onderstreepte zeer recent de noodzaak van evaluatie (en heroverweging) van het nieuwe pachtrecht op het punt van de herziening van de pachtprijs in zijn redactionele bijdrage in Agrarisch Recht.11 &#13;
Voor de jaarvergadering van uw vereniging in 2008 heeft Louis Slangen de door de commissie Pachtnormen I ontwik­kelde methode voor het berekenen van de pachtprijzen, de afname van het pachtareaal en de gevolgen van de invoering van de geliberaliseerde pacht geanalyseerd en de sterke stij­ging van de pachtprijzen reeds voorspeld.12 Weliswaar is dit preadvies door de secretaris van de commissie op de onder­delen 6 ‘De pacht in het Pachtprijzenbesluit’ en 7 ‘Ontwik­kelde methodiek voor het berekenen van de pachtprijzen’ in scherpe bewoordingen van commentaar voorzien13, de ont­wikkeling van de pachtprijzen tussen 2007 en 2012 toont het gelijk van Slangen op dit punt onweerlegbaar aan. &#13;
Nijman heeft er -vanuit zijn opdracht de regeling kritisch te bezien en onvolkomenheden te signaleren- voor gekozen niet in te gaan op de keuze van de wetgever om bijvoorbeeld uitsluitend bedrijfsmatig gebruik (meer dan 50% van de boeren heeft noodgedwongen neveninkomsten! bron: CBS / LTO) als pacht aan te merken of geliberaliseerde pacht en het passeren van het voorkeursrecht door een ‘veilige’ ver­pachter mogelijk te maken. De bijdrage van Nijman is juri­disch wel interessant maar de vraag is voor welk probleem levert dit een oplossing. De Titanic vergaat en men praat over de kleur van de gordijnen van het schip. &#13;
Werkwijze &#13;
Met waardering heb ik overigens kennis genomen van de nauwgezetheid waarmee Nijman en voor hem met name ook Harbers in haar preadvies14 te werk zijn gegaan. Mijn op­merkingen vanuit de praktijk beperken zich wat dat betreft tot enkele onderdelen. &#13;
Opzegging en beëindiging &#13;
Het ontbreken van een schadevergoedingsregeling bij be­stemmingswijziging voor de pachter overeenkomstig art. 48 PW (oud) is een voor de praktijk ongewenste situatie. Ove­rigens kwam het ook vóór 2007 al voor dat verpachters de pachtovereenkomst niet wensten te verlengen vanuit de (on­juiste) overtuiging dat in dat geval geen schadeloosstelling aan de pachter betaald behoefde te worden.15 &#13;
Gelet op de jurisprudentie dient de schadeloosstelling geba­seerd te zijn op de uitgangspunten van de Onteigeningswet, met andere woorden de pachter heeft recht op een volledige schadeloosstelling. Het verdient mijns inziens dan ook aan­beveling in het wijzigingsvoorstel met betrekking tot arti­kel 7:370 een verwijzing op te nemen naar (art. 42a van) de Onteigeningswet.16 &#13;
Voorkeursrecht &#13;
Hoe nauwgezet het werk van Nijman ook is, ik meen toch een kleine verschrijving gevonden te hebben. Dat betreft on­derdeel 3.4 Artikel 7:380, lid 1, sub e waar sub d bedoeld wordt. Voor het overige ben ik het met Nijman en voor hem met Harbers eens. Mijn meer inhoudelijke bezwaren tegen de verruiming van de mogelijkheden om het voorkeursrecht van de pachter te passeren zijn al aan de orde gekomen in mijn reactie op het preadvies van Snijders. &#13;
Herziening van de pachtprijs &#13;
Ik onderschrijf de door Nijman geconstateerde spanning tussen art. 733 BW , art. 21 van het Pachtprijzenbesluit en de werkwijze van de (Centrale) Grondkamer. De uit­spraak van de Centrale Grondkamer van 6 februari 2012 GP 11.679 maakt het er niet eenvoudiger op.17 Als niet-ju­rist waag ik het er maar op de vraag te stellen of de inhoud van art. 21 van het Pachtprijzenbesluit niet in strijd is met de wet i.c. art. 733 BW. In mijn woorden: volgens art. 21 dient de hoogst toelaatbare pachtprijs vastgesteld te worden, art. 7:333 BW stelt met zoveel woorden dat de grondkamer de tegenprestatie herziet indien redelijkheid en billijkheid dit verlangen of gewijzigde omstandigheden dit rechtvaardigen. Behoort tot die redelijkheid en billijkheid dan niet ook de door partijen (contractueel) overeengekomen prijs? &#13;
Een herziening van de begrenzing van de pachtprijsgebieden zou mij zeer welkom zijn. Daarnaast heb ik als taxateur van de grondkamer behoefte aan de mogelijkheid om rekening te houden met afwijkende bedrijfstypen en afwijkende grond­soorten die het opbrengend vermogen beïnvloeden ook als de grens van 2% van de (sterk gestegen) vrije verkeerswaar­de nog niet bereikt is. &#13;
Slot &#13;
Hiervoor haalde ik reeds de door de voorzitter van de Cen­trale Grondkamer bepleite noodzaak van evaluatie en her­overweging van het nieuwe pachtrecht op het punt van de herziening van de pachtprijs aan. Het zal u duidelijk zijn dat ik eveneens hoop dat die evaluatie en heroverweging nu spoedig ter hand zal worden genomen, het is beter om de Pacht van koers te doen veranderen dan deze met man en muis te laten vergaan. &#13;
&#13;
 &#13;
</content><legacyfootnotes>* Piet van der Eijk is landbouwer in de Dordtse Biesbosch (Hoeve de Biesbosch) te Dordrecht, lid van de Grondka­mer Zuidwest en voorzitter van de Bond van Landpachters en Eigen-Grondgebruikers. De auteur is drs. J.G. Meijer en dr. ir. L.H.G. Slangen erkentelijk voor hun inbreng en commentaar.&#13;
1. G.M.F. Snijders, ‘Vragen over pacht, Preadvies Vereniging voor Agrarisch Recht’, Agr.r. 2012, p. 57 e.v.&#13;
2. B.Nijman, ‘Het pachtrecht met een schaartje geknipt, Preadvies Vereniging voor Agrarisch Recht’, Agr.r. 2012, p. 62 e.v.&#13;
3. De Boerderij, 17 april 2012, p. 6-9.&#13;
4. Pachtkamer Hof Arnhem 19 augustus 2008, Agr.r. 2008, 5455, m.nt. D.W. Bruil en Hoge Raad 11 september 2009, Agr.r. 5539, m.nt. G.M.F. Snijders.&#13;
5. Louis Slangen, 2009, ‘Pacht als vorm van grondgebruik’, in: J. Peerlings en C. Gardebroek (Eds), Van Boterberg naar biobased, Wageningen Academic Publishers, p..205 – 223. ISBN 978-90-8686-126-2.&#13;
6. LEI bedrijven informatienet, tabel 3.3 Evenwicht in pacht­normen, Adv.c. Pachtn. 2006.&#13;
7. Mr. J.G. Bongers ‘Pacht in passend perspectief’, De Land­eigenaar december 2011 p. 43. &#13;
8. Art. 7:380 BW lid 1 sub e, BW. &#13;
9. Pachtvisie FPG 2011 ‘De kracht van pacht’ op basis van het rapport ‘Hoe nu verder met pacht en pachtprijsbepa­ling’ van drs. E.J. Bennema en mr. P.S.A. Overwater. &#13;
10. Mr. J.G. Bongers ‘Pacht in passend perspectief’, De Land­eigenaar, december 2011, p. 43. &#13;
11. Mr. W.L. Valk ‘Kort &amp; Bondig, Complexe pachtprijzen’, Agr.r. 2012, pag. 55 en 56. &#13;
12. Dr. ir. L.H.G. Slangen ‘Pacht: stand van zaken en toe­komst’, preadvies Vereniging voor Agrarisch Recht, Agr.r. 2008, onderdeel 6, 7, 8 en 9, p. 125-129. &#13;
13. Drs. J. Luijt, ‘Commentaar op het preadvies ‘Pacht: stand van zaken en toekomst’ van Louis Slangen’, Agr.r. 2008, p. 201-204. &#13;
14. E.H.M. Harbers ‘Knelpunten in het nieuwe pachtrecht?’, Agr.r. 2008, p. 88 e.v. &#13;
15. Pachtkamer Gouda, 7 april 2006, Van den Hoek / Zeven­huizen NV niet gepubliceerd. &#13;
16. Zie in dit verband eerder J.R. Vermeulen, ‘Publiekrech­telijke beschikking over agrarische grond: verwerving / onteigening’ Preadvies Vereniging voor Agrarisch Recht, Agr.r. 1997, onderdeel 4.4 p. 164 -165 en P.J. van der Eijk, ‘De prijs van vrijwillige grondverwerving’, Land- en Tuin­bouw Bulletin 1997 / 5 p 1-3. &#13;
17. CG 6 februari 2012, GP 11.679 (te vinden op de website van de grondkamers: www.grondkamers.nl). &#13;
</legacyfootnotes><footnotes><footnote/></footnotes><auteurs>ir. P.J. van der Eijk&#13;
</auteurs><published>2012-08-01 00:00:00</published><modified>2012-08-01 00:00:00</modified><editiondate>2012-08-01</editiondate><htmlpath>https://denhollander.info/artikel/9987</htmlpath></article>
</articles></edition>