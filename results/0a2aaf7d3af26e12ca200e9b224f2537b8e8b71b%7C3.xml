<edition><articles><article><jaar>1983</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1983</searchword><id>6439</id><udhid>UDH:TvAR/6439</udhid><titel>De Wet Agrarisch Grondverkeer onder vuur</titel><searchwords><searchword>TvAR 4/1983</searchword><searchword>UDH:TvAR/6439</searchword></searchwords><attachments><attachment><name>1983_nr 4_Artikel_Lopes.pdf</name><extention>pdf</extention><url>https://denhollander.info/download/6221/ci</url></attachment></attachments><inleiding>Alle plaatsen waren bezet in de zaal waar op de jaarvergadering van de Vereniging&#13;
voor Agrarisch Recht (14 mei 1982 te Utrecht) de Wet Agrarisch Grondverkeer aan&#13;
de orde kwam. Van de 120 deelnemers voerden weinigen het woord en van hen lieten&#13;
de meesten zich gematigd of negatief uit. Aldus moest mr Th. J. Joustra, invaller&#13;
voor de op medische gronden afwezige preadviseur mr A.C. Loeb, nogal wat aanvallen&#13;
trachten af te slaan. Dat deed hij, zo is zijn karakter, graag, doch zonder al&#13;
te veel succes. De preadviseurs F.M. Borgman en J.H. Kappert die in het aprilnummer&#13;
1982 van dit tijdschrift de wet negatief recenseerden, hadden een gemakkelijke&#13;
dag.</inleiding><content>Algemeen, geschiedenis&#13;
Van de weinige sprekers heeft mr L.P.J. Mertens, hoofd van de Rechtskundige&#13;
Dienst van de Noordbrabantse Christelijke Boerenbond, de meeste pretentie. Hij&#13;
heeft zich goed voorbereid op zijn aanval over een breed front en begint met de aanleiding&#13;
tot de wettelijke regeling en met haar parlementaire geschiedenis. Het&#13;
verontrustend hoge prijspeil van de latere jaren zeventig dat aanleiding was tot de&#13;
voorbereiding van de nieuwe Wet Vervreemding Landbouwgronden, behoort thans&#13;
tot het verleden. (Na inflatiecorrectie is het gehalveerd, R.L.). De markt heeft&#13;
zichzelf hersteld, ingrijpen van de wetgever is overbodig geworden.&#13;
De eerste reacties op de uit de hand gelopen prijzen kwamen indertijd van de&#13;
standsorganisaties. Vestiging en bedrijfsoverneming leken schier onmogelijk en er&#13;
waren fiscale consequenties te vrezen. De landbouwkundige toetsing van overdrachten,&#13;
behalve die van vader aan zoon, zou een gunstige invloed op de vraag uitoefenen.&#13;
Het hoofdberoep-criterium zou industrie en part-timer uitsluiten. Bedrijfsgebonden&#13;
criteria zouden ook structuurbeleid mogelijk maken.&#13;
De Wet Agrarisch Grondverkeer (WAG, Staatsblad 19 mei 1981) week tenslotte&#13;
sterk af van het ontwerp. Haar doelstelling is indirecte prijsbeheersing van onverpacht&#13;
agrarisch land en van natuurterreinen, alsmede schepping van de mogelijkheid&#13;
tot structuurbeleid. Eind 1981 stelde de minister twee persoonsgebonden criteria,&#13;
opleiding en ervaring en wenste hij voorlopig niet te denken aan bedrijfsgebonden&#13;
criteria. Wel kwam hij op 15 februari 1982 met een ontwerp-Landbouwvestigingswet.&#13;
Joustra herinnert aan de kabinetsformatie van 1977. CDA en PvdA kwamen tot&#13;
directe toewijzing van landbouwgrond door de overheid. Het CDA-VVD kabinet&#13;
beperkte zich tot de veel minder directe vorm van beperking van de vraag. Wat de&#13;
structuurpolitiek betreft, met de behandeling van het ontwerp-Landbouwvestigingswet&#13;
is nauwelijks begonnen. De mogelijkheden die de WAG biedt, zijn vooralsnog&#13;
zeker niet overbodig. Art. 5 oud Pachtwet gaf de grondkamers de mogelijkheid structuurpolitiek te bedrijven&#13;
in het verpachte gedeelte van het landbouwareaal, toch nog altijd 40%.&#13;
Volgens mr D.L. Rodrigues Lopes hebben de grondkamers nog geen begin met&#13;
structuurbeleid gemaakt en is er aanleiding tot twijfel omtrent hun toekomstige&#13;
activiteiten terzake van overdrachten en verpachtingen. Joustra heeft alle&#13;
vertrouwen, omdat de nieuwe landbouwkundige toetsing kwantitatief van aard is&#13;
en die van art. 5 oud Pw. kwalitatief.&#13;
Niet slecht te spreken over de WAG is ir T.T. Wind (Landbouwschap), zeker&#13;
niet in vergelijking met het wettelijke regime waarop de PvdA aandrong. We&#13;
hebben nu een wettelijk instrument waarnaar de minister kan grijpen wanneer de&#13;
toestand op de grondmarkt daartoe aanleiding geeft. Een en ander houdt wel in dat&#13;
de kwaliteit van statistische gegevens over de grondmarkt sterk moet&#13;
verbeteren.&#13;
De grondmarkt&#13;
Blijkens door de minister verstrekte gegevens waren in 1979/80 van de kopers&#13;
12% niet-agrariërs. De nieuwe gegevens wijzen uit dat dit percentage tot 25 is gestegen&#13;
en dat de objecten 15% van de verhandelde oppervlakte vertegenwoordigen.&#13;
Het is maar goed dat Mertens deze gegevens verder wil analyseren. De markt omvat&#13;
familietransacties en verpachte gronden als twee zeer grote categorieën.&#13;
Spreker schat dat het aandeel van niet-agrarische kopers in de orde van 3% ligt.&#13;
Het grond-prijspeil wordt dus voornamelijk bepaald door de boeren zelf, onder&#13;
meer met hun behoefte aan grond voor mestafzet en ruwvoedervoorziening en&#13;
met het oog op de verbetering van hun verkaveling. Joustra ziet hier een argument&#13;
voor bedrijfs- en oppervlakte-criteria.&#13;
Indertijd, bij de Memorie van Toelichting, noemde de minister een prijs in de orde&#13;
van ƒ 25.000, - a ƒ 30.000, - per ha als redelijk. Mertens constateert dat bij het huidige&#13;
prijspeil de zin aan de wet is ontvallen. Dat neemt niet weg dat de markt&#13;
wederom de weg omhoog kan inslaan en dat de tweede doelstelling,&#13;
structuurpolitiek, een belangrijker plaats kan gaan innemen.&#13;
Structuurpolitiek&#13;
Enig passief structuurbeleid noemt Mertens de bepalingen dienaangaande. Zijdelings&#13;
werd al structuurbeleid gevoerd via Hinderwet en Wet op de ruimtelijke&#13;
ordening; nu komt daar de WAG bij en later nog de thans in ontwerp zijnde&#13;
Meststoffenwet. Thans is de minister gekomen met het ontwerp-&#13;
Landbouwvestigingswet; de bedoeling is kennelijk het structuurbeleid eindelijk&#13;
langs eigenlijke weg in banen te leiden. Het ontwerp is echter reeds op veel kritiek&#13;
gestuit en zal misschien zelfs nooit wet worden. In dat geval zou de WAG mogelijk&#13;
toch nog enige zin kunnen hebben.&#13;
Het groene front; standsorganisaties&#13;
Het Landbouwschap heeft, desgevraagd, de minister op 6 januari 1982 zijn mening&#13;
gegeven over de toetsingscriteria, zoals die in een algemene maatregel van&#13;
bestuur zouden moeten worden opgenomen. De meerderheid van het bestuur&#13;
sprak zich uit voor beperking tot de twee persoonsgebonden criteria,&#13;
opleiding en ervaring, en tegen actief structuurbeleid en het stellen van vestigingseisen. In gelijke&#13;
zin adviseerde de Commissie Beheer Landbouwgronden die zich bovendien negatief&#13;
uitliet over geregionaliseerde toepassing van de toetsing en over de toetsing bij vervreemding&#13;
van natuurterreinen. Andersdenkenden, minderheden namen soms een&#13;
nog afwijzender standpunt in dan de meerderheid. Aldus een verkorte weergave van&#13;
de opsomming van Mertens ten deze.&#13;
De standpunten van sommige organisaties die in Landbouwschap en Commissie&#13;
Beheer Landbouwgronden vertegenwoordigd zijn, vermeldt Mertens afzonderlijk,&#13;
alsmede die van andere organisaties. Zo verwacht de KNBTB in de naaste toekomst&#13;
geen effect van de toetsing vanwege het beperkte aantal niet-agrarische kopers en&#13;
de geringe beperking van het aantal agrarische kopers. Als nadeel verwacht de bond&#13;
een zware administratieve last, met name voor boeren, gemeenten, kadaster, grondkamers,&#13;
notarissen en raadslieden.&#13;
Definities&#13;
Over de wettelijke definities is zeker wel iets op te merken, zowel in vergelijking&#13;
met die in de Pachtwet als intrinsiek.&#13;
Het valt Rodrigues Lopes op dat, anders dan in de Pachtwet, landbouw bosbouw&#13;
omvat, de hoeve bedrijf heet en de bedrijfsleider niet dezelfde is als de zetboer. A.&#13;
Hartman (Cromstrijen) vraagt zich af of de bedrijfsleider alleen de onderneming&#13;
leidt of dat hij ook feitelijk de landbouw uitoefent.&#13;
Het meeste is te doen over het begrip vervreemding. Ik noem bijvoorbeeld de executie&#13;
die niet past bij de wettelijke bewoordingen, doch zeer wel een vervreemding&#13;
kan camoufleren; deze zou daardoor ongetoetst blijven. Inbreng in een maatschap&#13;
is niet eenvoudig te kwalificeren. De maatschap is geen rechtspersoon, veelal wordt&#13;
alleen het genot overgeheveld, soms is de inbrenger de enige maat die gebruikt.&#13;
Ook Mertens stelt een goede vraag over het karakter van de afstand van een zakelijk&#13;
recht. In het BW is afstand een eenzijdige rechtshandeling, in het NBW nadert&#13;
deze tot overdracht. Het lijkt even, althans aan mij, dat reeds onder het BW wel&#13;
van een vervreemder, doch niet van vervreemding sprake is. In het NBW is afstand&#13;
vervreemding.&#13;
Desgevraagd door mr C.M. Lubbers meent Borgman dat de WAG niet op de&#13;
ouderlijke boedelverdeling van toepassing is, wel op de boedelscheiding; deze wordt&#13;
door de grondkamer goedgekeurd (toetsingsvrijstelling, art. 6, lid 2 onder h). Toch&#13;
blijft (ook) voor mij hier een vraag. De ouderlijke boedelverdeling omvat een boedelscheiding,&#13;
bij wijze van een door de de erflater opgelegde overeenkomst. Dit is&#13;
een contradictio in terminis; wilsovereenstemming ontbreekt. Althans, zij wordt gefingeerd,&#13;
behoudens succesrijk beroep op laesio enormis. Mijn conclusie is dat de&#13;
ouderlijke boedelverdeling onder de WAG dezelfde positie inneemt als de boedelscheiding.&#13;
Borgman wijst er nog op dat de WAG de erfrechtelijke verkrijging niet&#13;
kan aantasten. Zo is een verklaring van erfrecht in de openbare registers niet meer&#13;
dan een aantekening, geen overdracht, laat staan een vervreemding in de zin van de&#13;
WAG.&#13;
De wet definieert in art. 7 het landgoed, althans gaat uit van art. 1 Natuurschoonwet,&#13;
respectievelijk kent de ministriële aanwijzing. Op een nogal kwantitatief gestelde vraag van Ph. A. Steinmetz antwoordt Joustra dat vastgehouden wordt aan&#13;
de interpretatie van de Natuurschoonwet. De benodigde informatie is afkomstig van&#13;
de Nederlandse vereniging van landeigenaren.&#13;
Banken, kredietwezen, veilingen&#13;
Met Borgman en Kappert mist Mertens een veiligstelling van de positie van hypotheekhouders&#13;
wier recht dateert van vóór de inwerkingtreding van de WAG. Hij&#13;
noemt lagere opbrengst door uitdunning van het aantal gegadigden ter veiling (blz.&#13;
198), voorkeursrecht van het Bureau Beheer Landbouwgronden en aanwijzing van&#13;
voorkeursrechtgebieden. Een van de gevolgen moet wel zijn vermindering van het&#13;
kredietvolume in de toekomst.&#13;
Het voorkeursrecht van het Bureau verplicht de vervreemder tot opgave aan dat&#13;
Bureau (art. 41, lid 1). De hypotheekhouder is geen vervreemder en kan die opgave&#13;
dus niet doen. Volgens prof. mr G. Heida in WPNR 5597 zou voor hem de veiling&#13;
dus vrij zijn. Deze conclusie zou Mertens ook wel willen trekken, doch hij is van&#13;
mening dat die moeilijk te verdedigen valt. Hij vraagt zich dus ook af wat de hypotheekhouder&#13;
te doen staat, wanneer de eigenaar weigert mede te werken aan de aanbieding&#13;
aan het Bureau bij verkoop ex art. 1223, lid 2 BW., met name of hij een&#13;
vordering heeft tegen de eigenaar en dus de weg van het korte geding zou kunnen&#13;
bewandelen. Dat lijkt mij niet het geval: de eigenaar heeft een wettelijke plicht jegens&#13;
het Bureau, niet jegens de hypotheekhouder. Zou deze dus ex art. 1401 BW&#13;
ageren, dan zou hij de Schutznorm niet mee hebben.&#13;
Zijn er geen kopers op de executieveiling, dan kan de notaris op verzoek van de&#13;
hypotheekhouder de rechtbank verzoeken te bepalen dat het Bureau tot koop verplicht&#13;
is (art. 53, lid 3). Daarmee gaat vanwege de waardebepaling, een jaar heen.&#13;
Hypotheekhouders zouden dus veel eerder dan thans geneigd kunnen zijn tot veiling&#13;
over te gaan en banken zouden lagere leningen verstrekken in voorkeursrechtgebieden.&#13;
Daarbij komt dat het Borgstellingsfonds voor de landbouw met het oog op de&#13;
WAG reeds een waarschuwend voorbeeld zou kunnen geven. Mertens noemt een en&#13;
ander, constateert zelfs reeds tendenzen en voorspelt weinig goeds voor bedrijven&#13;
en voor banken.&#13;
Kleine percelen&#13;
Een overeenkomst tot vervreemding van minder dan 50 are land, dat een eenheid&#13;
vormt met een niet-agrarische opstal, wordt door de grondkamer goedgekeurd (art.&#13;
6, lid 2 onder f). Lubbers en Mertens hebben constructies verzonnen met meer&#13;
bestemmingen, respectievelijk vervreemding aan man en vrouw, al dan niet in algehele&#13;
gemeenschap gehuwd. De preadviseurs Borgman en Kappert hopen dat de&#13;
grondkamers soepel zullen zijn, anders zou te veel gebruik moeten worden gemaakt&#13;
van de ministeriële ontheffing (art. 64).&#13;
Conclusie&#13;
Preadviseur Loeb en Joustra spreken over de WAG in exegetische en verdedigende&#13;
trant. Zij kunnen moeilijk anders, als ontwerpers vereenzelvigen zij zich met hun&#13;
product. Anderzijds staan de preadviseurs Borgman en Kappert, onafhankelijke critici, nogal afwijzend. Het afwijzingsfront wordt echter aangevoerd door Mertens.&#13;
In het centrum vinden we Winden mr N.M. Zijp die voor de laatste maal als voorzitter&#13;
fungeert. Wind stelt voor de WAG op praktische uitvoerbaarheid te toetsen,&#13;
te beginnen met de landbouwkundige criteria. Zijp verwerpt invoering van een wet&#13;
waarvan de zin niet vaststaat of die zelfs schadelijk zou kunnen zijn. Zijn suggestie&#13;
is eerst over invoering te beslissen nadat in proefgebieden met de wet ervaring is opgedaan.&#13;
Hij herinnert er aan dat in Duitsland sedert 1954 een Wet Vervreemding&#13;
Landbouwgronden bestaat die mede de eenheid van exploitatie en eigendom (boerenland&#13;
in boerenhand) beoogt te bevorderen. Invloed van de toetsing op het&#13;
prijspeil is niet waarneembaar.</content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1983-04-01 00:00:00</published><modified>1983-04-01 00:00:00</modified><editiondate>1983-04-01</editiondate><htmlpath>https://denhollander.info/artikel/6439</htmlpath></article>
</articles></edition>