<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1988</searchword><id>6280</id><udhid>UDH:TvAR/6280</udhid><titel>Het (voor)ontwerp Flora- en faunawet en kan de Jachtwet daarin opgaan?</titel><searchwords><searchword>TvAR 6/1988</searchword><searchword>UDH:TvAR/6280</searchword></searchwords><attachments><attachment><name>1988_nr 6_Artikel_Jansen.pdf</name><extention>pdf</extention><url>https://denhollander.info/download/6074/ci</url></attachment></attachments><inleiding>De motie Beekmans van 2 februari 1977 verzocht de regering op korte termijn een&#13;
nader onderzoek in te stellen naar de vraag of het mogelijk is de verschillende op&#13;
de inheemse fauna betrekking hebbende wetten dusdanig op elkaar af te stemmen,&#13;
dat het geheel van wetten tot een optimaal faunabeheer leidt.&#13;
De indiener van de motie vroeg derhalve primair naar een onderzoek tot een betere&#13;
afstemming van op de inheemse fauna betrekking hebbende wetten onderling.&#13;
Dat deze vraag zou leiden tot een flora- en faunawet, die de Vogelwet, Jachtwet,&#13;
Natuurbeschermingswet en de Wet BUD zal gaan vervangen lag dan ook niet direct&#13;
in de verwachting.&#13;
Dit te meer omdat géén overheids-onderzoeksrapport, zoals gevraagd door Beekmans,&#13;
bekend is, terwijl een onderzoek van (destijds) enige biologiestudenten dat in&#13;
november 1985 is verschenen onder de naam Integrale Faunawetgeving1 zich uitdrukkelijk&#13;
beperkt tot de fauna, met name de inheemse fauna (althans van de gewervelde&#13;
diersoorten) en derhalve de Visserij wet mede in de studie betrekt (doch met&#13;
name niet de Natuurbeschermingswet (voor zover het de flora betreft), noch de Wet&#13;
BUD.) Nu dit artikel zich blijkens de aanhef beperkt tot de vraag of de Jachtwet&#13;
op de voorgestelde wijze te integreren is, kan het betrekken van de flora in het ontwerp&#13;
buiten bespreking blijven. Wanneer er vanuit gegaan zou mogen worden dat&#13;
voor het door Beekmans gevraagde onderzoek de studie van Brinkman en Koreman&#13;
zou kunnen dienen, omdat géén andere studies ter zake bekend zijn en omdat vanuit&#13;
Staatsbosbeheer begeleiding plaatsvond, dan springen een aantal essentiële verschillen&#13;
in het oog tussen enerzijds het ontwerp (op het stuk van de fauna) en de inhoud&#13;
van de studie anderzijds. Het ontwerp betrekt immers óók de uitheemse diersoorten&#13;
in de wettelijke regeling, doch laat de visserij belangen, die in de Visserijwet zijn geregeld,&#13;
ongemoeid, terwijl 'de Integrale Faunawetgeving' zich beperkt tot inheemse&#13;
diersoorten en uitdrukkelijk de Visserijwet integreert.&#13;
Of het integreren van de regelingen ter zake de uitheemse fauna in één faunawet&#13;
een voordeel is, kan in het licht van het onderwerp onbesproken blijven. Dat is echter&#13;
niet het geval ten aanzien van het niet integreren van de Visserijwet, welke integratie&#13;
in meergenoemde studie immers juist wordt bepleit.&#13;
Het is van belang na te gaan waarom de wetgever er niet toe is overgegaan de visserijbelangen&#13;
in de integrale faunawetgeving op te nemen, omdat visserij en jacht&#13;
al vanuit de vroegste geschiedenis van de mens een innige samenhang vertonen. Art. 641 BW erkent de vis- en jachtrechten van de grondeigenaar. De vraag derhalve&#13;
waarom klaarblijkelijk de jachtbelangen wèl en de visserij belangen niet onder te&#13;
brengen waren in één regeling, is dan ook, nu deze samenhang dreigt te worden&#13;
doorbroken, voor het beantwoorden van de vraag die deze bijdrage als titel meekreeg,&#13;
essentieel. Daartoe is het nodig weer even terug te gaan naar de inhoud van&#13;
de motie Beekmans.&#13;
Gevraagd is immers in deze motie onderzoek te doen naar een wettelijk kader&#13;
voor optimaal faunabeheer. Voorshands laat ik in het midden hoe de definitie, die&#13;
men aan het begrip fauna 'beheer' meent te moeten geven - waarop nog nader&#13;
wordt ingegaan - zal luiden. De bepalingen in de Visserijwet hebben het oog op&#13;
een doelmatige bevissing, met andere woorden de wet geeft regels omtrent de wijze&#13;
waarop de mens zijn op vangst van vis gerichte wens kan en mag vervullen.&#13;
Wanneer er van 'beheer' van vis sprake is, zoals bij uitzetten of respecteren van&#13;
minimumafmetingen, vindt dit beheer steeds plaats binnen het kader van het gestelde&#13;
doel: de vangst. De mens derhalve, uitoefenende het recht van bevissing van het&#13;
viswater (als eigenaar, pachter, of vergunninghouder) staat centraal, het beheer&#13;
staat in functie van het gestelde doel. Dat daarmede de diersoort van de vissen slecht&#13;
'beheerd' zou worden, is duidelijk niet het geval.&#13;
Bij het uitoefenen van jachtrechten ligt de zaak iets gecompliceerder. De jacht,&#13;
met name op de cultuurgronden, wordt immers geacht zich te begeven binnen het&#13;
spanningsveld van landbouwbelangen (in de zin van schadepreventie) en natuurbescherming&#13;
(in de zin van instandhouding c.q. bevordering van een redelijke wildstand)&#13;
naast het doel van bemachtigen van het wild, binnen de daartoe in de wet&#13;
vastgelegde regelen. Het voeren van een faunabeheer (in welke definitie dan ook)&#13;
zal dan ook steeds binnen de grenzen, die voor de landbouw toelaatbaar zijn, moeten&#13;
plaatsvinden en de wildsoort zal verder door de jacht niet bedreigd mogen worden</inleiding><content>Dit zijn althans in grote trekken de uitgangspunten die tot op heden voor de jacht&#13;
in Nederland gelden.&#13;
Het ontwerp Fauna- en florawet wil daarin wezenlijke veranderingen aanbrengen.&#13;
Dit is een gevolg van de achterliggende visie op de wilde fauna (althans de gewervelde&#13;
diersoorten, behoudens de vissen) en het beheer daarvan. Daarbij kan worden&#13;
vastgesteld, dat de denkbeelden van Brinkman en Koreman op dit stuk vrijwel volledig&#13;
zijn overgenomen.&#13;
Blijkens de preambule is de Flora- en fauna wet bedoeld als een beschermingswet,&#13;
zoals de Vogel wet en de Natuurbeschermingswet. De meergenoemde onderzoekers&#13;
definiëren faunabeheer als 'faunabescherming'.&#13;
Vooreerst stellen zij (en de wetgever met hen) de in het wild voorkomende fauna&#13;
in haar eigen belang boven de menselijke belangen bij het omgaan met deze fauna,&#13;
vervolgens gaan zij van de premisse uit dat de natuur zichzelf in evenwicht houdt&#13;
of brengt, zodat iedere ingreep van de mens in de natuur (fauna) als schadelijk moet&#13;
worden aangemerkt.&#13;
Het is vanuit deze visie op faunabeheer dan ook verklaarbaar, dat de Visserijwet&#13;
onmogelijk te integreren is in het meergenoemde wetsvoorstel.&#13;
Dat de Jachtwet naar de opvatting van de wetgever wél zou zijn te integreren, is echter slechts mogelijk door het jachtrecht als eigenstanding recht van de grondeigenaar&#13;
(of de pachter of huurder in zijn naam) teniet te doen en vanuit belangen van&#13;
de landbouw of de jacht (als oogstbeginsel) ontheffingen te verlenen op de als regel&#13;
vastgelegde toestand van bescherming.&#13;
Bij een zo fundamentele ingreep in aan de mens als eigenaar en beheerder van zijn&#13;
eigendom, van origine toekomende rechten, zoekt men allereerst naar een rechtvaardiging&#13;
daarvan. Zulks klemt te meer, nu alle internationale Conventies inzake de&#13;
fauna, waartoe Nederland is toegetreden, de jacht als zelfstandig belang erkennen&#13;
en met name de Benelux-overeenkomst 1970 de jachtrechten concreet gestalte geeft&#13;
door het vermelden van bejaagbare soorten, zoals thans de Jachtwet. Het ligt daarbij&#13;
voor de hand deze rechtvaardiging te zoeken in de belangen van de fauna zelf,&#13;
die immers tot grondslag van het ontwerp zijn gekozen. Rechtvaardiging voor deze&#13;
ingreep zou derhalve te vinden zijn ingeval de jacht in zijn algemeenheid of in belangrijke&#13;
mate zou hebben bijgedragen tot bedreiging of sterke terugloop van diersoorten&#13;
of populaties. Dit is niet het geval. Niet alleen is er geen enkele aanwijzing&#13;
in deze richting, veeleer kan gesteld worden dat de jacht heeft bijgedragen tot een&#13;
gunstige evolutie (reewild) of dat de jacht geen beletsel is voor instandhouding of&#13;
zelfs toename van de soort. Wanneer bepaalde diersoorten, ondergebracht in de&#13;
Jachtwet, in aantal teruglopen, zijn er duidelijk andere aanwijsbare oorzaken (bijv.&#13;
biotoopverlies). Tevens kan middels de regeling van sluiting van de jacht de feitelijke&#13;
bejaging van die diersoort al reeds lang zijn beëindigd (korhoen). Dat de jacht, die&#13;
in hoofdzaak in het najaar wordt uitgeoefend, overigens schadelijk zou zijn voor de&#13;
fauna, is evenmin gebleken of aangetoond. Veeleer is het tegendeel het geval: omdat&#13;
de jacht immers gebaat is bij bescherming en rust in het voorjaar, profiteren andere&#13;
niet bejaagbare dieren daar mede van. Aangezien blijkens de toelichting op het&#13;
ontwerp, de jachtuitoefening, op wat de wetgever buitsoorten (eetbaar wild) noemt,&#13;
behoudens de principiële (en niet te rechtvaardigen) wijziging van uitoefening op basis&#13;
van een ontheffing (vergunning) in plaats van op grond van een recht inhoudelijk&#13;
niet veel zal wijzigen, zal vooral de jacht als dienstbaar aan de menselijke belangen&#13;
(ter voorkoming van schade aan de landbouw) meer aandacht krijgen omdat de ingreep&#13;
in die rechten niet slechts principieel, doch uiterst fundamenteel zal zijn. De&#13;
rechtvaardiging daarvan is zo mogelijk nog verder te zoeken.&#13;
Te meer is een nadere analyse gewettigd omdat de MvT een drietal criteria heeft&#13;
ontwikkeld op basis waarvan bejaagbaarheid van een diersoort zou zijn te toetsen:&#13;
1. de mate van bedreiging of schaarste van de soort;&#13;
2. de mogelijkheid voor de jager om met betrekking tot de soort een actief beheer&#13;
te voeren zowel ten aanzien van voorkoming en bestrijding van schade als de in&#13;
standhouding van de soort;&#13;
3. de wens van de jager om de soort te bejagen.&#13;
Deze criteria lijken bij uitstek van toepassing te zijn op het hierbedoelde 'schadelijk'&#13;
wild. In art. 8 van de huidige Jachtwet wordt aan de grondgebruiker het recht&#13;
toegekend (ongeacht verhuur van de jachtrechten) om op de door hem gebruikte&#13;
grond op enige diersoorten te jagen, die tot aan de wijziging van de Jachtwet in 1977&#13;
nog werden aangeduid met 'schadelijk wild', ook wel 'boerenwild' genoemd. Omdat&#13;
de meeste diersoorten in deze categorie niet eetbaar zijn (vos, verwilderde kat, kraaiachtigen, kleine marterachtigen) is dit 'recht' duidelijk voortgekomen uit het belang&#13;
dat de grondgebruiker heeft bij het reguleren van deze diersoorten in het licht van&#13;
schadepreventie en -bestrijding. Juist bij het uitoefenen van deze vorm van jacht&#13;
vanuit duidelijk economische motieven, is de wetgever merkwaardigerwijze overgegaan&#13;
tot drastische inperking. Niet slechts is het aan de grondgebruiker thans toekomende&#13;
recht, verbonden aan het gebruik van de grond, hem ontnomen. De diersoorten&#13;
die thans nog in de wet zijn vermeld en die in principe het gehele jaar bejaagbaar&#13;
zijn, komen in het ontwerp niet meer voor, doch voor het verlenen van een ontheffing&#13;
is bovendien de voorwaarde geïntroduceerd, dat de grondeigenaar eerst moet&#13;
aantonen belangrijke schade te verwachten of te lijden.&#13;
Ook hier weer zoekt men naar een rechtvaardiging voor deze fundamentele inperking&#13;
van rechten. Slechts ten aanzien van de kleine marterachtigen is door de Natuurbeschermingsraad&#13;
geadviseerd om de belangen van de grondgebruiker (jager)&#13;
ondergeschikt te maken aan die van de natuurbescherming.&#13;
Het betreft hier inderdaad een categorie diersoorten die niet in grote aantallen&#13;
voorkomt en die schade ondervindt van biotoopverlies en die dus op basis van ontheffingen&#13;
incidenteel bejaagbaar zou kunnen worden.&#13;
Met de overige diersoorten uit deze categorie is juist van het tegendeel sprake: de&#13;
mens bevordert met name in het agrarisch buitengebied de toename van deze diersoorten,&#13;
dikwijls in verontrustende mate. Het aantal zwerfkatten loopt in de honderdduizenden,&#13;
plaatselijk heeft de vossenstand verre de door de Wereldgezondheidsorganisatie&#13;
aangegeven maximale aantallen overschreden, met als gevolg dat&#13;
deze dieren zich meer en meer gaan voeden met kleine huisdieren en afval; de kraaiachtigen&#13;
ten slotte, eveneens in de kaart gespeeld door open stortplaatsen van huisvuil,&#13;
drijf mest en afval langs wegen en recreatieplaatsen, domineren zichtbaar in&#13;
sterk toenemende aantallen het gehele buitengebied.&#13;
Een rechtvaardiging tot verbod van de jacht vanuit de praktijk der ontwikkeling&#13;
van deze soorten is er dan ook allerminst en Nederland kan, voor zover het internationale&#13;
verplichtingen is aangegaan die mede op diersoorten uit deze categorie betrekking&#13;
hebben, volstaan met op deze aantalsontwikkelingen te wijzen.&#13;
Het heeft er dan ook de schijn van, dat met de introductie van het ontwerp&#13;
- mede de jachtbelangen insluitend - gekozen is voor een visie op de gehele landelijke&#13;
ruimte, waarbij deze in feite op het stuk van de fauna volledig als beschermd&#13;
natuurgebied wordt gezien. Dat deze visie minstens aanvechtbaar is en zeker niet&#13;
aantoonbaar juist is - óók als men de belangen van 'de fauna' laat prevaleren boven&#13;
die van de mens als grondgebruiker - moge ik hieronder nader aantonen.&#13;
Wanneer de wetgever zich in casu opwerpt als beschermer van 'de fauna' in de&#13;
zin van het verbieden van een actief beheer, dan beslist deze wetgever (en dus toch&#13;
de mens) tevens over de ontwikkeling van diersoorten. Omdat hogere predatoren&#13;
binnen ons cultuurland zijn uitgestorven c.q. sterk zijn verminderd, betekent de&#13;
keuze van het niet-ingrijpen binnen ontwikkelingen in de fauna, dat met name die&#13;
(lagere) predatoren, die door de leefwijze van de mens en zijn gebruikswijze van de&#13;
grond worden bevoordeeld in hun ontwikkeling, zich ten koste van andere diersoorten&#13;
verder zullen vermenigvuldigen.&#13;
De wetgever beslist dus dat er méér katten en kraaien moeten voorkomen en dat dit ten koste mag gaan van bijvoorbeeld zang- en weidevogels. Hierbij wordt aangetekend,&#13;
dat het ontwerp zelfs geen aanzet geeft tot een visie op het vlak van aantalsontwikkelingen,&#13;
hoewel bijvoorbeeld Vogelbescherming daar uitdrukkelijk naar&#13;
heeft gevraagd in het commentaar op eerdere recente wetsontwerpen.&#13;
De denkfout van de wetgever is derhalve dat 'de fauna', zoals die mede door menselijk&#13;
ingrijpen is ontstaan en die permanent ook indirect onder invloed staat van&#13;
menselijk handelen, een samenhangend en zelfregulerend geheel zou vormen. Dit is&#13;
een ideaalbeeld, dat zelfs in de meest geïsoleerde natuurgebieden in Nederland niet&#13;
is waar te nemen. Het zich terugtrekken van de mens in Nederland anno 1990 uit&#13;
het actief beheer van de fauna, zou dan ook voor diezelfde fauna per definitie een&#13;
slechte zaak zijn.&#13;
Het is merkwaardig dat de wetgever het omgaan van de mens met de flora zo volledig&#13;
anders benadert als in het ontwerp met betrekking tot de fauna.&#13;
Het is immers buiten discussie dat een actief beheer van de mens met betrekking&#13;
tot de flora als goed en heilzaam wordt gezien.&#13;
We hebben vele concrete voorbeelden van het inrichten van natuurgebieden,&#13;
waarbij een vooraf gewenste toestand werd geschapen of wordt in stand gehouden&#13;
middels door de mens eenmalig of terugkerend getroffen beheersactiviteiten (regelen&#13;
waterstand, verwijderen vogelkers, introductie runderen).&#13;
Het ontwerp laat derhalve deze actieve beheersvorm in stand en bij AMvB zullen&#13;
dan ook slechts met name genoemde plantensoorten als beschermd worden aangewezen.&#13;
Het zou ook van weinig inzicht getuigen wanneer de vogelkers eerst beschermd&#13;
zou worden, waarna op basis van vergunning tot verwijdering zou mogen&#13;
worden overgegaan.&#13;
Het ontwerp verklaart echter alle gewervelde diersoorten beschermd, met uitzondering&#13;
van vissen.&#13;
Hoewel de wetgever uitdrukkelijk in de toelichting kenbaar maakt, dat het ontwerp&#13;
op het vlak van de fauna betrekking heeft op bescherming van diersoorten en&#13;
niet van individuele dieren, moet men toch concluderen dat dierenbeschermingsinzichten&#13;
mede bepalend zijn geweest. Uit de nota Rijksoverheid en Dierenbescherming&#13;
valt op te tekenen dat een steeds grotere afstand te constateren valt tussen mensen&#13;
die wel en mensen die niet professioneel met dieren omgaan. Er is een groot verschil&#13;
in belevingswereld. De mens, zeker in de verstedelijkte gebieden, staat steeds&#13;
verder van het dier af. De vraag is dan ook of het redelijk en aanvaardbaar is om&#13;
de inzichten van diegenen, die kennelijk niet professioneel met dieren omgaan, (in&#13;
de zin van het voeren van een actief beheer door de grondgebruiker of de jager namens&#13;
hem) te laten prevaleren, juist in het agrarisch buitengebied. Want dat het (beschermings)&#13;
ontwerp juist daar van betekenis zal worden, is evident omdat reeds nu&#13;
door beheerders van natuurgebieden bejaging geheel of ten dele wordt uitgesloten.&#13;
Naar mijn mening is het antwoord ontkennend. De grondgebruiker en met name degene&#13;
die van de opbrengst van de grond moet leven heeft reeds met vele voorschriften&#13;
en beperkingen te maken die de overheid in ons dichtbevolkte cultuurland hem&#13;
oplegt. Soms heeft de wetgever zelf grenzen gesteld, zoals in de Natuurbeschermingswet,&#13;
waarin in de MvT op art. 7 wordt aangegeven dat landbouwgronden&#13;
slechts bij uitzondering tot beschermd natuurmonument zullen worden aangewezen. Soms ook wordt de grondgebruiker de mogelijkheid gegeven om zijn beheer middels&#13;
een geldelijke vergoeding aan te passen aan natuurbeschermingsbelangen. Het is een&#13;
goed uitgangspunt, dat er in geval van bescherming ingevolge de Natuurbeschermingswet&#13;
sprake moet zijn van een algemeen belang, gelegen in natuurschoon of natuurwetenschappelijke&#13;
betekenis. Stelt men daartegenover de geïntroduceerde voorgenomen&#13;
belemmeringen en de gestelde eisen (belangrijke schade) bij bestrijding van&#13;
'schadelijk' wild, dan valt terstond de incongruentie op. Noch legioenen verwilderde&#13;
katten, noch vuilnisbakkenlegende vossen en noch langs wegen en akkers rondtrekkende&#13;
kluchten kraaiachtigen kunnen onder voornoemde kwalificaties worden ondergebracht.&#13;
Reeds werd gesteld, dat de grondgebruiker een zodanig beheer heeft gevoerd ten&#13;
aanzien van het overig (schadelijk) wild, dat ondanks regulering, de aantallen slechts&#13;
zijn toegenomen. Daar komt bij dat onder aanmoediging van de overheid de jacht&#13;
in toenemende mate wordt uitgeoefend middels wildbeheereenheden, samenwerkingsverbanden&#13;
van jagers, grondgebruikers en natuurbeschermers, waarbij beheersplannen&#13;
per diersoort worden opgezet en bejaging conform deze plannen&#13;
plaatsvindt. Ook de Natuurbeschermingswet laat actief beheer toe middels een beheersplan.&#13;
Er zijn dan ook geen valabele argumenten aan te voeren om de voorgestelde bescherming&#13;
van juist deze diersoorten te overwegen. Wanneer de wetgever zich in de&#13;
MvT afvraagt welk redelijk doel zou zijn gediend met afschot van deze diersoorten,&#13;
dan heeft men enerzijds géén oog voor de evidente grondgebruikersbelangen, daarnaast&#13;
miskent men ook het natuurbeschermingsbelang om door regulering van deze&#13;
soorten bij te dragen tot herstel van verstoord evenwicht.&#13;
De grondgebruiker mag dan ook niet onttrokken worden van zijn recht, van oudsher&#13;
in het zakenrecht van het BW vastgelegd om het 'schadelijk' wild te reguleren.&#13;
Het is niet juist hem met het bewijs van belangrijke schade op te zadelen (en alle&#13;
minder belangrijke schade maar voor lief te nemen?) en weer een administratieve&#13;
maatregel te introduceren die zijn rechten wezenlijk beperkt. Het is ook geen goede&#13;
zaak wanneer de grondgebruiker in toenemende mate naar het Jachtfonds wordt&#13;
verwezen.&#13;
De onderzoekers Brinkman en Koreman noemen als doel van een integrale Faunawet&#13;
een harmonieus samengaan van mens en natuur binnen één ecosysteem; de wetgever&#13;
noemt als doel het in stand houden of tot stand brengen van een zo gevarieerd&#13;
mogelijke fauna. Daarbij zal wel gedacht moeten worden aan aantallen per soort&#13;
van enige betekenis, zodat de mens ook deze variëteiten kan waarnemen.&#13;
Beide doelen sluiten geenszins een actief beheer van de fauna door de mens, mede&#13;
middels bejaging, uit. Het is zeer opmerkelijk dat de onderzoekers in hun rapport&#13;
op de twee meest fundamentele aspecten van bejaging enerzijds constateren dat er&#13;
onvoldoende onderzoek is gepleegd dat tot bepaalde conclusies zou kunnen leiden&#13;
en anderzijds desondanks concluderen dat het van ouds gevoerde faunabeheer moet&#13;
worden verboden. Zij stellen immers ten aanzien van het oogsten van overschotten&#13;
(de jacht op eetbaar wild), dat onvoldoende bekend is over de functie van overschotten&#13;
en dat er daarom dus maar beschermd moet worden. Dat actief menselijk beheer, vaak ondanks ongunstige ontwikkelingen zoals verstedelijking, verlies aan biotopen,&#13;
milieu-onvriendelijke landbouwmethoden, heeft geleid tot instandhouding of&#13;
toename van deze soorten, wordt ten onrechte niet in aanmerking genomen.&#13;
En ten aanzien van regulering van 'schadelijk' wild stellen zij dat iedere ingreep&#13;
per definitie schade aan de fauna toebrengt, terwijl ook hier de praktijk aantoont&#13;
dat deze diersoorten ondanks bejaging sterk toenemen terwijl de overige fauna,&#13;
waarbij met name valt te denken aan de prooidieren zoals zang- en weidevogels,&#13;
slechts voordeel heeft bij dit actief beheer. Het lijkt derhalve alleszins gewettigd om&#13;
vanuit de vaststelling dat uit onderzoeken niet anderszins is gebleken, er zeker voor&#13;
de cultuurgronden vanuit te gaan dat er geen sprake is van een autonome ontwikkeling&#13;
waarbij de mens kan volstaan met toe te zien.&#13;
Er bestaat dan ook niet een belang van 'de' fauna. Het belang van diersoorten&#13;
binnen de fauna kan gelegen zijn in ingrijpen van de mens, bij anderen kan het belang&#13;
gelegen zijn in niet-ingrijpen. Alsdan zal dit belang moeten worden afgewogen&#13;
tegen belangen van de mens als grondgebruiker en van andere diersoorten die van&#13;
de mens afhankelijk zijn geworden in onze volledig door de mens herschapen natuur.&#13;
Mijn conclusie is dan ook dat de jacht niet is in te passen in een op bescherming&#13;
van alle diersoorten gerichte wettelijke regeling en evenals de visserij in een eigen&#13;
wettelijke regeling gehandhaafd moet worden. Dit niet slechts vanuit het wettelijk&#13;
'grond'recht op jacht en visserij, doch mede omdat de keuze vóór bescherming en&#13;
de noodzaak daartoe, tegenover de praktijk tot nu toe, onvoldoende is onderbouwd.&#13;
Met name ontbreken doelstellingen ten aanzien van gewenste aantallen diersoorten&#13;
en onderzoek hoe deze doelen te realiseren.&#13;
De definitie van wat faunabeheer, zoals door Beekmans in zijn motie genoemd,&#13;
inhoudt naar plaats en tijd, zal eerst inhoud gegeven moeten worden.&#13;
Er is géén noodzaak om de Jachtwet te integreren vanuit bedreiging of aantalsvermindering&#13;
van diersoorten. De Jachtwet zelf immers kent en past de methode toe&#13;
van niet-opening van de jacht, hetgeen een goed, snel en efficiënt middel is ter bescherming,&#13;
maar óók ter verbetering van de soort (uitzetten dassen, korhoenders).&#13;
Het is een onverantwoorde en gevaarlijke zaak om juist de sterk in aantal toegenomen&#13;
diersoorten in de categorie 'schadelijk' wild bescherming te gaan geven. De&#13;
nadelige gevolgen voor de grondgebruiker zijn onaanvaardbaar; de schade aan de&#13;
fauna, voor bejaagbare en niet-bejaagbare diersoorten zal sterk toenemen.&#13;
Een alternatief voor de jacht op met name deze diersoorten op cultuurgronden&#13;
is er niet. Kerjagen verschuift het probleem naar de buurman.</content><legacyfootnotes>1. Integrale Faunawetgeving, R. Brinkman, R. Koreman, RU Utrecht, november 1985.</legacyfootnotes><footnotes><footnote/></footnotes><auteurs>Mr. M.T.H.M. Jansen</auteurs><published>1988-06-01 00:00:00</published><modified>1988-06-01 00:00:00</modified><editiondate>1988-06-01</editiondate><htmlpath>https://denhollander.info/artikel/6280</htmlpath></article>
</articles></edition>