<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2001</searchword><id>5623</id><udhid>UDH:TvAR/5623</udhid><titel>Onteigening: (d)evaluatie van een instituut?</titel><searchwords><searchword>TvAR 5/2001</searchword><searchword>UDH:TvAR/5623</searchword></searchwords><attachments><attachment><name>2001_nr 5_Artikel_Hoog.pdf</name><extention>pdf</extention><url>https://denhollander.info/download/5555/ci</url></attachment></attachments><inleiding>1. Inleiding&#13;
Het beleid van de overheid wordt sedert de jaren negentig van de twintigste eeuw&#13;
gekenmerkt door de uitgangspunten van marktwerking en deregulering. Het mag als&#13;
een reactie worden beschouwd op de voorgaande decennia, waarin regulering en&#13;
overheidstoezicht – de ‘maakbare samenleving’ – centrale begrippen waren. Op zich&#13;
zijn zowel marktwerking en deregulering als regulering en overheidstoezicht neutrale&#13;
begrippen. De ene situatie kan overheidstoezicht vereisen, terwijl in de andere situatie&#13;
het marktevenwicht de optimale situatie is. Wat in een concrete situatie de voorkeur&#13;
verdient, is afhankelijk van die situatie en derhalve – als het goed is – een rationele&#13;
keuze. Wie het overheidsbeleid van de afgelopen tijd nader beschouwt, kan zich niet&#13;
aan de indruk onttrekken, dat de beoogde marktwerking en deregulering niet berusten&#13;
op een rationele van de omstandigheden afhangende keuze, doch zijn gebaseerd&#13;
op een principiële niet van de omstandigheden afhankelijke keuze. Discussie over&#13;
deze uitgangspunten blijkt in veel gevallen niet mogelijk.1 Deze situatie lijkt zich&#13;
thans voor te doen bij het voorstel tot wijziging van de Onteigeningswet van de&#13;
Werkgroep Evaluatie Onteigeningswet van de Commissie Marktwerking, Deregulering&#13;
en Wetgevingskwaliteit.&#13;
In zijn brief d.d. 9 oktober 2000 aan de Tweede Kamer2 heeft de minister van Justitie&#13;
namens de regering uiteengezet wat de reden was voor de opdracht aan de werkgroep:&#13;
In het kader van de operatie Marktwerking, Deregulering en Wetgevingskwaliteit (MDW) is&#13;
door een werkgroep de onteigeningswet geëvalueerd. De onteigeningswet dateert van 1851&#13;
en is in een aantal opzichten verouderd. Daarnaast zijn in verschillende wetten die het&#13;
instrument onteigening bevatten bijzondere bepalingen over de onteigeningsprocedure&#13;
opgenomen. Deze bijzondere bepalingen lijken niet op elkaar te zijn afgestemd. Hetzelfde&#13;
geldt voor de diverse bijzondere procedures die in de onteigeningswet zelf zijn toegevoegd aan de normale procedure. Daardoor is een verbrokkeld stelsel ontstaan. Het systeem van&#13;
rechtsbescherming wordt daardoor ondoorzichtig. Voorts wordt door verschillende ministeries&#13;
als knelpunt ervaren dat de onteigeningswet op een aantal punten verouderd is. Zo wijkt&#13;
het administratieve deel van de procedure af van de tegenwoordig onder de Algemene wet&#13;
bestuursrecht (Awb) gangbare procedures. Onder meer deze omstandigheden gaven het&#13;
kabinet aanleiding om een werkgroep te belasten met de evaluatie van de onteigeningswet.&#13;
Over deze redenen is al een aantal opmerkingen te maken. Ten eerste betekent het feit&#13;
dat de Onteigeningswet (Ow) van 1851 dateert niet per definitie dat zij inhoudelijk&#13;
verouderd is. Of er daadwerkelijk sprake is van een veroudering is slechts aan de&#13;
hand van de praktijk vast te stellen. Hetzelfde geldt met betrekking tot de in andere&#13;
wetten opgenomen onteigeningsbepalingen: ook hier dient bepalend te zijn de wijze&#13;
waarop deze in de praktijk functioneren. Ook het feit dat de administratieve onteigeningsprocedure&#13;
in zijn huidige vorm afwijkt van de tegenwoordig onder de Algemene&#13;
wet bestuursrecht gangbare procedures – als dat al het geval is – hoeft op zich geen&#13;
negatief element te zijn. Ook hier dient het functioneren in de praktijk centraal te&#13;
staan. De door de regering gebruikte formulering – waarin conclusies worden vermeld&#13;
nog voordat er van enig onderzoek sprake is geweest – doet vermoeden dat de&#13;
discussie over een eventuele wijziging van de Onteigeningswet geen open discussie&#13;
zal zijn.&#13;
In dezelfde brief van 9 oktober 2000 is de opdracht van de regering aan de werkgroep&#13;
weergegeven. Het ging daarbij – globaal gesproken – om het maken van een&#13;
inventarisatie van alle mogelijke onteigeningsvormen en het doen van voorstellen ter&#13;
aanpassing van het onteigeningssysteem.3 De werkgroep gaat zowel in op de systematiek&#13;
van de Onteigeningswet als op de in andere wettelijke regels opgenomen onteigeningsbepalingen.</inleiding><content>2. De diverse onteigeningsprocedures binnen de Onteigeningswet&#13;
Zowel in de Onteigeningswet als in andere wetgeving zijn titels te vinden op grond&#13;
waarvan tot onteigening kan worden overgegaan. De in de Onteigeningswet neergelegde&#13;
titels zijn de volgende:&#13;
– onteigening voor aanleg, herstel, versterking of onderhoud van waterkeringen en&#13;
bouw van militaire verdedigingswerken (Titel II);&#13;
– onteigening van wegen, bruggen, bermen, bermsloten en kanalen en onteigening&#13;
voor aanleg en verbetering van wegen, bruggen, spoorwegwerken, kanalen, havenwerken,&#13;
werken ten behoeve van de bestrijding van verontreiniging van oppervlaktewateren&#13;
en terreinen en werken voor de luchtvaart, alsmede ten behoeve van verbetering&#13;
of verruiming van rivieren (Titel IIa);&#13;
– onteigening ten behoeve van de openbare drinkwatervoorziening en van de verwijdering&#13;
van afvalstoffen (Titel IIb);&#13;
– onteigening in het belang van de winning van oppervlaktedelfstoffen (Titel IIc);&#13;
– onteigening in geval van buitengewone omstandigheden (Titel III); – onteigening in het belang van de ruimtelijke ontwikkeling en van de volkshuisvesting&#13;
(Titel IV);&#13;
– onteigening van octrooien van uitvinding (Titel V);&#13;
– onteigening van de rechten, voortvloeiende uit een aanvrage om octrooi (Titel Va)&#13;
– onteigening in het belang der verkrijging door landarbeiders van land met woning&#13;
in eigendom of van los land in pacht (Titel VI);&#13;
– onteigening in het belang van de landinrichting (Titel VII);&#13;
– onteigening in het belang der natuurbescherming (Titel VIII).&#13;
De werkgroep beperkt zich tot de behandeling van de titels II, IIa en IV: onteigening&#13;
voor aanleg, herstel, versterking of onderhoud van waterkeringen en bouw van militaire&#13;
verdedigingswerken, onteigening van wegen, bruggen, bermen, bermsloten en&#13;
kanalen en onteigening voor aanleg en verbetering van wegen, bruggen, spoorwegwerken,&#13;
kanalen, havenwerken, werken ten behoeve van de bestrijding van verontreiniging&#13;
van oppervlaktewateren en terreinen en werken voor de luchtvaart, alsmede&#13;
ten behoeve van verbetering of verruiming van rivieren en onteigening in het belang&#13;
van de ruimtelijke ontwikkeling en van de volkshuisvesting. De reden daarvoor is dat&#13;
deze onteigeningstitels het meeste voorkomen. Dat moge zo zijn, toch verdient het de&#13;
voorkeur de titels VII en VIII, onteigening in het belang van de landinrichting en&#13;
onteigening in het belang der natuurbescherming niet buiten beschouwing te laten.&#13;
Met name deze laatste titel neemt in belang toe in verband met het door de regering&#13;
voorgenomen natuurbeleid.4&#13;
In de vraagstelling aan de werkgroep ligt de suggestie besloten dat de verschillende&#13;
onteigeningstitels binnen de Onteigeningswet administratieve procedures kennen die&#13;
onderling van elkaar verschillen, en wel in dusdanige mate dat wijziging van die procedures&#13;
geïndiceerd zou zijn. Het is de vraag of die suggestie juist is.&#13;
Ten aanzien van onteigening voor aanleg, herstel, versterking of onderhoud van&#13;
waterkeringen en bouw van militaire verdedigingswerken bepaalt artikel 62 Ow dat&#13;
deze plaats heeft uit krachte van een koninklijk besluit, de Raad van State gehoord.&#13;
Het gaat hier om een landelijk belang; de beslissing wordt dan ook op landelijk&#13;
niveau genomen. Artikel 63, eerste lid, bepaalt dat op de voorbereiding van de beslissing&#13;
tot onteigening de in afdeling 3.4 van de Algemene wet bestuursrecht geregelde&#13;
procedure van toepassing is. Op de procedure zijn verder de algemene regels van onteigening&#13;
van toepassing. Artikel 65, eerste lid, bepaalt dat wanneer de grond zelf niet&#13;
onteigend wordt, maar slechts tot het verrichten van de in deze titel vermelde werken&#13;
zekere speciën uit de grond nodig geacht worden – in het geval van ‘aardhaling’ derhalve&#13;
– dit ook mag geschieden op grond van een besluit van Gedeputeerde Staten of&#13;
van het bestuur van het waterschap, het veenschap of de veenpolder indien een van&#13;
deze tot onteigening overgaat. Worden partijen bij de onteigening het in minnelijk&#13;
overleg niet eens, dan wordt de onteigening bij vonnis van de rechtbank uitgesproken.&#13;
Van belang is artikel 66, elfde lid, dat bepaalt dat tegen het vonnis waarbij de&#13;
onteigening is uitgesproken in dit geval geen verzet, hoger beroep of beroep in cassatie&#13;
is toegelaten. De procedure in geval van onteigening als bedoeld in titel IIa (onteigening ten&#13;
behoeve van de aanleg van wegen e.d.) is geregeld in artikel 72a en komt in grote&#13;
lijnen overeen met de procedure op basis van titel II.&#13;
Onteigening in het belang van de ruimtelijke ontwikkeling en van de volkshuisvesting&#13;
is geregeld in de artikelen 77 tot en met 96. Wanneer precies onteigening kan&#13;
plaatsvinden, is geregeld in artikel 77, eerste lid. Samengevat is dat ter uitvoering van&#13;
een bestemmingsplan, een bouwplan of een bouwwerk. De onteigening geschiedt ten&#13;
name van de gemeente, van een ander publiekrechtelijk lichaam of van een rechtspersoon&#13;
met volledige rechtsbevoegdheid, toegelaten ingevolge artikel 70 of 70j van&#13;
de Woningwet (art. 78).&#13;
De onteigening ten name van de gemeente heeft plaats uit kracht van een besluit&#13;
van de gemeenteraad, dat bij koninklijk besluit dient te worden goedgekeurd (art. 79).&#13;
Dat de primaire besluitvorming in dit geval op gemeentelijk niveau plaatsvindt, is&#13;
logisch nu de vaststelling van het bestemmingsplan ook op gemeentelijk niveau&#13;
plaatsvindt. Vindt de onteigening plaats ten behoeve van een ander publiekrechtelijk&#13;
lichaam dan de gemeente of van een rechtspersoon als bedoeld in artikel 78, dan&#13;
geschiedt die uit krachte van een koninklijk besluit, de Raad van State gehoord&#13;
(art. 87, eerste lid). Hier geldt dezelfde systematiek als bij de hiervoor genoemde onteigeningen&#13;
die een bovengemeentelijk belang hebben.&#13;
Zoals aangegeven ontbreken in het rapport van de werkgroep twee onteigeningstitels:&#13;
die ten behoeve van landinrichting en die ten behoeve van natuurbescherming.&#13;
Onteigening ten behoeve van landinrichting geschiedt ten behoeve van de Staat&#13;
(art. 122, tweede lid). Zij vindt plaats uit krachte van een koninklijk besluit, de Raad&#13;
van State gehoord (art. 122, derde lid).&#13;
Onteigening in het belang van de natuurbescherming heeft betrekking op onroerende&#13;
zaken, waarvan het behoud uit een oogpunt van natuur- of landschapsschoon&#13;
of door zijn betekenis voor de natuurwetenschappen van algemeen belang is, van&#13;
andere onroerende zaken, daaraan grenzend of in de nabijheid daarvan gelegen, alsmede&#13;
van de daarop rustende rechten. De onteigening geschiedt ten name van het&#13;
Rijk, van een ander openbaar lichaam of een andere rechtspersoon met volledige&#13;
rechtsbevoegdheid, die in het belang der natuurbescherming werkzaam is, mits zij&#13;
door de kroon als zodanig is toegelaten.&#13;
In dit geval vindt de onteigening plaats uit krachte van een nutswet. Dat de procedure&#13;
hiermee afwijkt van de andere onteigeningstitels, die op basis van een bestuurlijk&#13;
besluit plaatsvinden, wordt gemotiveerd met het argument dat artikel 31 van de&#13;
Natuurbeschermingswet de mogelijkheid van conservatoire maatregelen bevat. Daarnaast&#13;
kan de onteigening in het geval het te beschermen gebied als zodanig in het&#13;
bestemmingsplan is opgenomen, plaatsvinden op basis van titel IV van de Onteigeningswet.&#13;
3. Onteigeningsprocedures buiten de Onteigeningswet&#13;
Voor de beoordeling van onteigeningstitels in andere wetten dan de Onteigeningswet&#13;
heeft de werkgroep de volgende criteria gehanteerd. Het moet gaan om een wet in&#13;
formele zin, die nog niet is uitgewerkt en die het mogelijk maakt dat de eigendom van&#13;
een ander tijdelijk of blijvend wordt ontnomen. De eigendomsontneming dient ter verwezenlijking van overheidsbeleid of een overheidsdoelstelling te zijn en schade toe&#13;
te brengen of deze toe te kunnen brengen.&#13;
Een aantal wetten die op zich wel aan de genoemde criteria voldoen, is buiten&#13;
beschouwing gelaten, omdat het daarin opgenomen instrument tot onteigening in&#13;
feite niet meer inhoudt dan het van toepassing verklaren van de Onteigeningswet,&#13;
eventueel via daarin opgenomen bijzondere titels. Het gaat daarbij om de Wegenwet5&#13;
waarbij titel IIa van de Onteigeningswet is ingevoegd, de Wet op de stads- en dorpsvernieuwing6&#13;
waarbij onder meer artikel 77, eerste lid, onder 3, is ingevoegd, de&#13;
Landinrichtingswet7, waarbij titel VII van de Onteigeningswet is ingevoegd, de&#13;
Waterschapswet8 en de Wet op de Ruimtelijke Ordening9.&#13;
Uiteindelijk is de werkgroep tot de volgende lijst van wetten gekomen: de Herinrichtingswet&#13;
Oost-Groningen en de Gronings-Drentse Veenkoloniën, de Inkwartieringswet,&#13;
de Oorlogswet voor Nederland, de Reconstructiewet Midden-Delfland,&#13;
de Rijkswet Noodvoorzieningen Scheepvaart, de Vorderingswet 1962, de Waterleidingwet,&#13;
de Wet bodembescherming, de Wet militaire inundatiën, de Wet op de&#13;
waterkering, de Wet procedures vijfde baan Schiphol en de Reconstructiewet concentratiegebieden10.&#13;
De Herinrichtingswet Oost-Groningen en de Gronings-Drentse Veenkoloniën11&#13;
en de Reconstructiewet Midden-Delfland12 zijn aan elkaar verwante wetten. Zij zijn&#13;
beide als voorloper te beschouwen van de Landinrichtingswet, die de Ruilverkavelingswet&#13;
1954 verving. Zoals de naam van de wetten al aangeeft, hebben beide een&#13;
beperkte territoriale werking. In beide wetten vindt onteigening plaats ten behoeve&#13;
van de Staat, bij koninklijk besluit, de Raad van State gehoord.&#13;
De Inkwartieringswet,13 de Oorlogswet voor Nederland,14 de Wet militaire inundatiën,&#13;
15 de Vorderingswet 196216 en de Rijkswet Noodvoorzieningen Scheepvaart17&#13;
zijn alle wetten die van toepassing zijn in noodsituaties, zoals oorlog, oorlogsgevaar&#13;
en daaraan verwante of daarmee verband houdende buitengewone omstandigheden.&#13;
De Waterleidingwet18 kent een bijzondere onteigeningsprocedure, die de ontneming&#13;
van eigendom van een waterleverancier ten behoeve van een nieuwe waterleverancier,&#13;
op basis van door de Kroon goedgekeurde plannen, regelt.&#13;
De Wet bodembescherming19 geeft een mogelijkheid tot onteigening indien dit&#13;
noodzakelijk is met het oog op de sanering van een ernstige bodemverontreiniging. Ook hier gaat het derhalve om een zeer specifieke situatie waarin wordt onteigend.20&#13;
De in de Wet op de waterkering21 opgenomen onteigeningsprocedure is gelijk aan&#13;
de onteigeningsprocedure ex titel II, al dan niet in samenhang met titel IIa van de&#13;
Onteigeningswet, zij het dat van een aantal bepalingen is afgeweken in verband met&#13;
de doelstelling van de Wet op de waterkering: het waarborgen van het veiligheidsbelang&#13;
en het kunnen treffen van spoedeisende maatregelen. Zo is de verplichte advisering&#13;
door de Raad van State geschrapt, is in de gerechtelijke procedure geen cassatie&#13;
mogelijk en kan indien nodig ‘onverwijlde inbezitneming’ plaatsvinden (art. 30).&#13;
De Wet procedures vijfde baan Schiphol22 is van recente datum en is ingevoerd in&#13;
verband met de uitbreidingsproblematiek van de luchthaven. De wet geeft regels ter&#13;
beheersing en versnelling van de procedures inzake de aanleg van de vijfde baan. De&#13;
bedoeling is een stroomlijning van alle procedures te bereiken. De wet geeft een&#13;
afzonderlijke en specifieke onteigeningstitel. De procedure van titel IIa van de Onteigeningswet&#13;
is in dit geval van toepassing.&#13;
In verband met het streven naar een herstructurering van de intensieve veehouderij&#13;
is het voorstel voor de Reconstructiewet concentratiegebieden23 ingediend. Het wetsvoorstel&#13;
bevat een onteigeningstitel, die overeenkomt met die in de Landinrichtingswet.&#13;
Het motief om desondanks voor een afzonderlijke onteigeningstitel te kiezen, is&#13;
gelegen in de wens gezien het spoedeisend belang van de reconstructie, tot een snelle&#13;
mogelijkheid van onteigening te komen.&#13;
Niet door de werkgroep besproken is de Deltawet Grote Rivieren.24 Weliswaar&#13;
had de wet slechts een tijdelijk karakter – zij diende tot het op korte termijn realiseren&#13;
van verbetering van onveilige dijkvakken – maar gezien de huidige discussie over&#13;
de klimaatveranderingen en de daarmee samenhangende stijging van de waterspiegel&#13;
in de komende decennia, is het niet ondenkbaar dat zij opnieuw actueel wordt.&#13;
Behoudens de wetgeving in geval van oorlogssituaties, waarvan niet is te verwachten&#13;
dat die ooit in de praktijk zal worden toegepast, wijken de procedures in geval&#13;
van onteigening in de bijzondere wetten nauwelijks af van de reguliere onteigeningsprocedures.&#13;
De aard van de onteigeningstitels in de bijzondere wetten geven in ieder&#13;
geval geen aanleiding het onteigeningsrecht aan te passen.&#13;
4. Het rechtskarakter van onteigening&#13;
Onteigening is een rechtsfiguur met een bijzondere status binnen het Nederlandse&#13;
rechtssysteem, hetgeen verband houdt met de positie van de particuliere eigendom in&#13;
het algemeen. Eigendom werd van oudsher gezien als een van de wezenlijke bestanddelen&#13;
van de westerse samenleving. Zowel in het Nederlandse rechtsstelsel als in het&#13;
Europese is deze status erkend. In het Nederlandse door opneming van een bepaling&#13;
in de Grondwet, in het Europese door middel van een bepaling in het EVRM.&#13;
Artikel 14 Grondwet bepaalt dat onteigening alleen kan geschieden in het algemeen belang en tegen vooraf verzekerde schadeloosstelling, een en ander naar bij of&#13;
krachtens de wet te stellen voorschriften. Dit laatste is uitgewerkt in de Onteigeningswet.&#13;
In de rechtspraak is dit uitgewerkt in het beginsel van de volledige schadeloosstelling.&#13;
25&#13;
De Nederlandse tekst van artikel 1 (Bescherming van eigendom) van het Eerste&#13;
Protocol bij het EVRM luidt:26&#13;
Iedere natuurlijke of rechtspersoon heeft recht op het ongestoord genot van zijn eigendom.&#13;
Aan niemand zal zijn eigendom worden ontnomen behalve in het algemeen belang en onder&#13;
de voorwaarden voorzien in de wet en in de algemene beginselen van internationaal recht.&#13;
De voorgaande bepalingen tasten echter op geen enkele wijze het recht aan, dat een Staat&#13;
heeft om die wetten toe te passen, die hij noodzakelijk oordeelt om het gebruik van eigendom&#13;
te reguleren in overeenstemming met het algemeen belang of om de betaling van belastingen&#13;
of andere heffingen of boeten te verzekeren.&#13;
Opgemerkt dient te worden dat de Nederlandse tekst spreekt over ‘eigendom’ waar&#13;
de Engelse tekst het begrip ‘possessions’ hanteert. Het begrip ‘possessions’ heeft een&#13;
grotere reikwijdte dan het begrip eigendom. Rechten als huur en pacht vallen hier&#13;
ook onder. In het arrest Spaanse Vereniging Het Witte Paard / Gemeente Rotterdam27&#13;
heeft de Hoge Raad ten aanzien van huur zich daarover expliciet uitgesproken. In&#13;
zijn conclusie in de zaak vermeldt advocaat-generaal Loeb:&#13;
Bij wet van 22 mei 1981, Stb. 319 is het uitgangspunt dat de onteigende volledige vergoeding&#13;
dient te ontvangen voor alle schade, die het rechtstreeks en noodzakelijk gevolg is van de&#13;
onteigening, in art. 40 Ow neergelegd. (vgl. voor dit beginsel vaste jurisprudentie sinds HR&#13;
23 december 1864, W. 2652)28&#13;
De Hoge Raad legt het verband met artikel 1 van het Eerste Protocol in de volgende&#13;
overweging:29&#13;
Het Europese Hof voor de rechten van de mens heeft in zijn uitspraak van 21 februari 1986&#13;
in de zaak James en anderen (Serie A, nr. 98, blz. 36, § 54) met betrekking tot voormeld&#13;
artikel 1 onder meer overwogen:&#13;
,,The Court further accepts the Commission’s conclusion as to the standard of compensation:&#13;
the taking of property without payment of an amount reasonably related to its value&#13;
would normally constitute a disproportionate interference which could not be justifiable&#13;
under Article 1. Article 1 does not, however, guarantee a right to full compensation in all&#13;
circumstances. Legitimate objectives of ,,public interest”, such as pursued in measures of&#13;
economic reform or measures designed to achieve greater social justice, may caIl for less&#13;
than reimbursement of the full market value.” Ontneming van eigendom als bedoeld in artikel 1 van het Protocol zonder betaling van een&#13;
bedrag dat in een redelijke verhouding staat tot de waarde van die eigendom levert derhalve&#13;
in de regel een niet met artikel 1 van het Protocol te verenigen aantasting van het eigendomsrecht&#13;
op, maar in het algemeen belang nagestreefde geoorloofde doeleinden kunnen lagere&#13;
vergoedingen rechtvaardigen.&#13;
Het uitgangspunt van de Hoge Raad is derhalve in beginsel een volledige schadeloosstelling.&#13;
Zoals uit het arrest blijkt, wordt zelfs wetgeving in formele zin aan dit beginsel&#13;
getoetst. Hetzelfde dient te gelden voor de voorstellen van de werkgroep.&#13;
5. Voorstellen van de MDW-werkgroep&#13;
Alvorens de voorstellen van de werkgroep te bespreken, is het zinvol na te gaan&#13;
waarop deze zijn gebaseerd. In dit kader is het de moeite waard een aantal overwegingen&#13;
van de werkgroep letterlijk te citeren:30&#13;
Een aantal ministeries heeft aangegeven de duur van de huidige onteigeningsprocedure als&#13;
een knelpunt te ervaren. Voorts lijken de in de onteigeningswet en andere wetten neergelegde&#13;
procedures niet op elkaar te zijn afgestemd. Het is echter niet wenselijk dat er bij herhaling&#13;
en op verschillende wijze wordt afgeweken van de onteigeningswet. Voorts wordt als knelpunt&#13;
ervaren dat de onteigeningswet op een aantal punten verouderd is. Zo wijkt de procedure&#13;
af van de onder de Awb gebruikelijke procedures. De knelpunten en de behoefte aan&#13;
aanpassing van de procedure worden gevoeld, ondanks het feit dat de praktijk naar redelijke&#13;
tevredenheid een invulling heeft weten te geven aan de huidige procedure van de onteigeningswet.&#13;
De analyses van de werkgroep waren erop gericht oplossingen te vinden voor de genoemde&#13;
knelpunten. Op basis van deze analyses concludeert de werkgroep dat er aanleiding bestaat&#13;
om de onteigeningsprocedure geheel te herzien. De nieuwe onteigeningsprocedure zou&#13;
geheel administratiefrechtelijk van aard moeten zijn, zowel wat betreft de bestuurlijke als de&#13;
gerechtelijke fase. Hiermee wordt zo dicht mogelijk aangesloten bij de Awb. De werkgroep&#13;
komt tot deze conclusie op grond van de volgende overwegingen: behoefte aan verbeteringen&#13;
in het kader van de rechtssystematiek, behoefte aan vereenvoudiging en het verbeteren&#13;
van de inzichtelijkheid van de procedure, alsmede behoefte aan versnelling van de procedure.&#13;
Ten aanzien van de behoefte aan verbetering in het kader van rechtssystematiek wijst de&#13;
werkgroep op opvallende verschillen tussen de onteigeningsprocedure en andere procedures.&#13;
Dit zijn: de reeds genoemde verplichte betrokkenheid van de rechter, de situatie dat de rechter&#13;
eigenlijk op de stoel van het bestuur gaat zitten door het uitspreken van de onteigening&#13;
en de mogelijkheid dat de civiele rechter zich uitspreekt over een administratief besluit. Vanuit&#13;
rechtssystematisch oogpunt verdient het dan ook voorkeur om tegen de onteigeningsbeslissing,&#13;
te nemen door een bestuursorgaan, de administratieve rechtsgang in plaats van de&#13;
civiele rechtsgang open te stellen. Voorts moet voor wat betreft de procedure zoveel mogelijk&#13;
worden aangesloten bij de Awb.&#13;
Ten aanzien van de behoefte aan vereenvoudiging en het verbeteren van de inzichtelijkheid&#13;
van de procedure merkt de werkgroep op dat de onteigeningswetgeving een beeld geeft van&#13;
een lappendeken. Het is een groot complex van moeizaam te doorgronden regelgeving.&#13;
Door middel van het zoveel mogelijk aansluiten bij de Awb een stroomlijning van regelgeving en procedures plaatsvindt. De procedures worden eenvoudiger van opzet, inzichtelijker&#13;
en sluiten beter aan bij reeds bestaande procedures die op Awb-leest geschoeid zijn.&#13;
Ten aanzien van de behoefte aan versnelling van de procedure merkt de werkgroep het volgende&#13;
op. De huidige procedure kent een aantal verplichte stappen om tot onteigening te&#13;
komen, zoals de verplichte gang naar de rechter. Deze verplichte stappen leiden ertoe dat&#13;
onteigeningsprocedures (vaak onnodig) lang duren. Bovendien is met name de verplichte&#13;
betrokkenheid van de rechter een atypische situatie. In andere juridische procedures, ook die&#13;
waarbij veel belangen van justitiabelen op het spel staan, wordt het aan partijen in het geding&#13;
overgelaten of zij zich tot de rechter wenden. Wanneer dit uitgangspunt ook wordt gehanteerd&#13;
bij de onteigeningsprocedure, kunnen veel onteigeningszaken sneller worden afgerond.&#13;
Er kan immers sneller een onherroepelijke situatie ontstaan. Hiermee komt een instrument&#13;
tot stand dat slagvaardig is en recht doet aan ieders belangen. Het feit dat een onteigening&#13;
tot stand moet kunnen komen zonder verplichte inmenging van de rechter brengt mee&#13;
dat het onteigenende bestuursorgaan zowel een titelbesluit als een schadebesluit zal moeten&#13;
nemen. Tegen beide staat afzonderlijk rechtsbescherming open. Deze rechtsgangen hoeven&#13;
niet noodzakelijkerwijs gescheiden of na elkaar te verlopen.&#13;
Onteigening is één van de manieren waarop eigendomsinbreuk mogelijk is. Het is het meest&#13;
ingrijpende instrument dat voorhanden is. Gelet op het evenredigheidsbeginsel is het van&#13;
belang dat de voorgenomen ingreep wordt gerechtvaardigd door het belang dat daarmee&#13;
wordt behartigd. Er moet daarom zowel bij het in de wet neerleggen van het instrument&#13;
onteigening als bij het toepassen ervan de afweging gemaakt worden of het beoogde doel de&#13;
ingreep rechtvaardigt. Naar mate de eigendomsinbreuk steeds sterker wordt, moet het&#13;
daartegenover staande belang (de noodzaak) ook steeds groter worden, wil het de ingreep&#13;
kunnen rechtvaardigen.&#13;
Voordat besloten wordt tot het in de wet neerleggen van het instrument onteigening moet&#13;
derhalve (in de MvT bij deze wet) de vraag worden beantwoord of niet met een lichter, minder&#13;
ingrijpend middel kan worden volstaan. Indien de noodzaak tot het verwerven van&#13;
eigendom vast staat moet minnelijke verwerving het uitgangspunt zijn. Er moet daarom&#13;
worden gezocht naar methoden om de fase van het minnelijk verwerven succesvol te doen&#13;
zijn, bijvoorbeeld door het openstellen van de mogelijkheid van arbitrage over de hoogte&#13;
van de schadeloosstelling in de bestuurlijke fase van de procedure.&#13;
Het eerste dat opvalt is dat de wens om tot een wijziging van de Onteigeningswet te&#13;
komen afkomstig is van een aantal ministeries. De commissie – die geheel ambtelijk is&#13;
samengesteld uit vertegenwoordigers van diverse ministeries en de Vereniging van&#13;
Nederlandse Gemeenten – conformeert zich aan deze wens, hoewel zij zelf aangeeft&#13;
dat de praktijk naar redelijke tevredenheid een invulling heeft weten te geven aan de&#13;
huidige procedure van de Onteigeningswet. Het zet in ieder geval vraagtekens bij de&#13;
objectiviteit van de werkgroep.&#13;
Een tweede punt is dat de werkgroep constateert dat het onteigeningsrecht in de&#13;
ruime zin des woords het beeld geeft van een lappendeken: er zouden allerlei verschillende&#13;
procedures bestaan die niet op elkaar zijn afgestemd. Uit het voorgaande&#13;
overzicht van de in de Onteigeningswet en de overige wetten neergelegde procedures&#13;
blijkt dat de constatering van de werkgroep onjuist is: het patroon van het totstandkomen&#13;
van onteigeningsprocedures is veeleer uniform te noemen: of een besluit van&#13;
een lager orgaan, dat goedkeuring van de Kroon behoeft, of een besluit op landelijk&#13;
niveau, waarover de Raad van State dient te worden gehoord. Met het oog op de&#13;
diverse doelen waarvoor onteigend wordt, zijn voorzover nodig verfijningen in het&#13;
systeem aangebracht. De diverse wetten die onteigeningstitels bevatten hebben voor het merendeel slechts betrekking op buitengewone omstandigheden, zoals oorlog en&#13;
rampen. Het feit dat eigendomsontneming in die situaties langs een andere weg van&#13;
besluitvorming plaatsvindt, zal niemand – behalve kennelijk de werkgroep – tot de&#13;
conclusie brengen dat het onteigeningsrecht om die reden dient te worden gewijzigd.&#13;
De huidige administratieve fase van het onteigeningsrecht functioneert goed, zoals de&#13;
werkgroep zelf ook al aangeeft. Er is derhalve geen enkele aanleiding tot wijziging&#13;
van het wettelijk systeem over te gaan.&#13;
Het is overigens de vraag welk systeem de werkgroep precies voor ogen staat.&#13;
Kort samengevat is dit een bestuurlijke en gerechtelijke procedure, die zich alle&#13;
binnen de sfeer van de bestuursrechtspraak afspelen. De werkgroep komt tot de conclusie&#13;
dat een eenvormige procedure niet mogelijk is, doch dat de praktijk de nodige&#13;
varianten nodig maakt. De werkgroep adviseert al deze varianten zoveel mogelijk op&#13;
elkaar af te stemmen. De vraag dringt zich op wat nu eigenlijk de meerwaarde van het&#13;
voorstel is ten opzichte van de huidige procedure. Die meerwaarde lijkt niet aanwezig&#13;
te zijn, nog daargelaten dat binnen de bestuursrechtelijke rechtspraak de know-how&#13;
op het gebied van het schadeloosstellingsrecht voor een groot deel zal moeten worden&#13;
opgebouwd. Daarnaast is van belang hoe de uiteindelijke beoordeling van met name&#13;
het onteigeningsbesluit plaatsvindt: is dit een volle toetsing of slechts een rechtmatigheidstoetsing?&#13;
Is het laatste het geval, dan betekent dit een verslechtering van de&#13;
rechtspositie van de onteigende ten opzichte van diens huidige rechtspositie.&#13;
Een meerdere malen terugkerend bezwaar van de werkgroep tegen de huidige onteigeningsprocedure&#13;
is dat er sprake is van een verplichte rechterlijke beoordeling. Er&#13;
zou gestreefd moeten worden naar een systeem waarin dit niet meer noodzakelijk is&#13;
en partijen gezamenlijk tot een oplossing zouden moeten kunnen komen. In dat&#13;
kader stelt de werkgroep voor dat het bestuursorgaan dat het onteigeningsbesluit&#13;
neemt, tevens een schadebesluit neemt, waartegen ook weer een administratiefrechtelijke&#13;
voorziening open staat.&#13;
Ook hier kan weer de vraag gesteld worden wat de meerwaarde van het voorstel&#13;
van de werkgroep is, als er sprake is van een meerwaarde. De huidige onteigeningsprocedure&#13;
kent drie fasen: de administratieve fase, waarin het onteigeningsbesluit tot&#13;
stand komt, de onderhandelingsfase en de gerechtelijke fase, waarin de onteigening&#13;
wordt uitgesproken en de schadeloosstelling wordt vastgesteld. De onderhandelingsfase&#13;
is een verplichte fase, voorgeschreven in artikel 17 Onteigeningswet, dat bepaalt&#13;
dat de onteigenende partij hetgeen onteigend moet worden bij minnelijke overeenkomst&#13;
tracht te verkrijgen. Deze verplichting is geen loze bepaling: de onteigenaar zal&#13;
serieus dienen te onderhandelen, wil hij de onteigening uiteindelijk uitgesproken&#13;
zien.31&#13;
Het kenmerk van de onderhandelingsfase is dat zij door de gehele onteigeningsprocedure&#13;
heen loopt, van vóór de administratieve fase tot in de gerechtelijke procedure.&#13;
Zeker bij grote infrastructurele werken, waarbij vaak vele onteigeningen tegelijk&#13;
plaatsvinden en bedrijfsverplaatsingen aan de orde zijn, is het onderhandelingsproces&#13;
flexibel en strekt het zich soms uit over verschillende zaken tegelijk: reconstructie van&#13;
een bedrijf naar elders geheel op kosten van de onteigenaar bijvoorbeeld kan diens instemming hebben omdat daarmee gronden vrijkomen die als compensatiegronden&#13;
voor andere bedrijven kunnen worden aangewend, terwijl dezelfde reconstructie bij&#13;
rechterlijk vonnis zou kunnen leiden tot een benodigde eigen investering van de&#13;
onteigende, bijvoorbeeld als gevolg van een toegepaste aftrek nieuw voor oud. Het&#13;
achterwege laten van deze aftrek in de onderhandelingsfase is dan gelegen in de meerwaarde&#13;
die de compensatiegrond heeft voor de onteigenaar.&#13;
Het systeem van onderhandelingen in het huidige systeem is derhalve uiterst flexibel;&#13;
de vorm en inhoud ervan wordt geheel door partijen bepaald. De onteigende&#13;
partij hoeft in eerste instantie geen concreet aanbod te doen, doch kan zijn potentiële&#13;
bod gedurende de onderhandeling steeds opnieuw bijstellen. Het door de werkgroep&#13;
voorgestelde systeem is minder flexibel: het gaat uit van een door het bestuursorgaan&#13;
te nemen schadebesluit, dat vatbaar is voor beroep bij de bestuursrechter. Op welk&#13;
moment het schadebesluit genomen dient te worden, wordt niet aangegeven: in de&#13;
visie van de werkgroep kan dit op verschillende momenten plaatsvinden. Vast staat in&#13;
ieder geval, dat het schadebesluit een individueel karakter zal hebben en bij de hoogte&#13;
van de schadeloosstelling geen rekening gehouden kan worden met externe factoren,&#13;
zoals de hiervoor geschetste behoefte aan compensatiegronden. Het voorstel van de&#13;
werkgroep zal – zeker wanneer het schadebesluit in een vroeg stadium wordt genomen&#13;
– een kwalitatieve achteruitgang van de onteigeningsprocedure betekenen voor&#13;
zowel de onteigenaar als de onteigende. Het door de werkgroep voorgestelde systeem&#13;
betekent naar het zich laat aanzien juist een gang naar de rechter waar nu partijen in&#13;
onderling overleg tot een regeling komen. Daarmee is de grondslag aan een van de&#13;
belangrijkste motieven van de werkgroep, het niet langer per definitie naar de rechter&#13;
behoeven te gaan, ontvallen.&#13;
Overigens kan men zich afvragen waar het door de werkgroep voorgestelde systeem&#13;
van onteigeningsbesluit met beroep daartegen, gevolgd door een schadebesluit met&#13;
beroep daartegen, procedureel afwijkt van het huidige systeem van onteigeningsbesluit&#13;
met goedkeuring daarvan dan wel de Raad van State gehoord, onderhandelingen&#13;
gevolgd door een formeel aanbod, en de gerechtelijke procedure waarin de onteigening&#13;
wordt uitgesproken en de schadeloosstelling wordt vastgesteld.&#13;
6. Zelfrealisatie en aanbesteding&#13;
De werkgroep heeft tenslotte nog aandacht besteed aan twee specifieke onderwerpen.&#13;
Het eerste is beantwoording van de vraag of het recht op zelfrealisatie door de kandidaat-&#13;
onteigende in strijd is met het Europese aanbestedingsrecht. De werkgroep heeft&#13;
deze vraag voorgelegd aan het Interdepartementaal Overleg Europese Aanbestedingen&#13;
(IOEA).32 Het IOEA geeft in haar – overigens slechts globale – advies allereerst&#13;
aan wanneer de Europese aanbestedingsregels gelden:&#13;
1. er moet sprake zijn van een werk (bijvoorbeeld: bouwproduct, wegenbouwkundig werk),&#13;
levering (bijvoorbeeld: aankoop, leasing huur of huurkoop van producten) of dienst&#13;
(overheidsopdrachten die niet onder de werking van de Richtlijnen Werken en Levering&#13;
vallen, vallen in beginsel onder de Richtlijn Diensten); 2. er moet sprake zijn van een overheidsopdracht;&#13;
3. er moet sprake zijn van een aanbestedende dienst.&#13;
In veel gevallen kopen projectontwikkelaars gronden op waarop de overheid een&#13;
bepaalde bestemming gerealiseerd wenst te zien. Zijn de projectontwikkelaars bereid&#13;
en in staat de beoogde bestemming zelf te realiseren, dan is onteigening uitgesloten.33&#13;
De problematiek ligt bij de wijze waarop de zelfrealisatie uiteindelijk plaatsvindt.&#13;
Bouwt de projectontwikkelaar op de verworven gronden een woonwijk, waarvan de&#13;
woningen uiteindelijk worden verkocht, dan spelen de aanbestedingsregels geen rol.&#13;
De uitvoering geschiedt evenwel in veel gevallen op complexere wijze. In het advies&#13;
worden drie modellen onderscheiden:&#13;
1. Het bouwclaimmodel: Private partijen met grondposities verkopen deze grond aan de&#13;
overheid in ruil voor het recht om op die grond te mogen bouwen.&#13;
2. Het joint venture-model: Publieke en private partijen richten gezamenlijk een ontwikkelingsmaatschappij&#13;
op, waaraan de gronden binnen het plangebied worden overgedragen.&#13;
Deze ontwikkelingsmaatschappij is verantwoordelijk voor het verwerven van de benodigde&#13;
grond, voor het bouwrijp en woonrijp maken en voor de gronduitgifte.&#13;
3. Het concessiemodel: De overheid beperkt zich tot het stellen van randvoorwaarden aan&#13;
de volledig private ontwikkeling van een locatie. Naast bouw- en woonrijp maken en de&#13;
gronduitgifte worden ook de publieke voorzieningen door marktpartijen ontwikkeld.&#13;
Het IOEA komt tot de conclusie dat het bouwclaimmodel strijdig lijkt te zijn met de&#13;
Europese aanbestedingsrichtlijnen, terwijl ook beide andere modellen, althans onderdelen&#13;
daarvan in strijd met de richtlijnen zouden kunnen komen.&#13;
Op Europees niveau refereert het IOEA aan twee gevallen. Het eerste was een in&#13;
een ambtelijk overleg aan de orde gestelde casus. Het tweede geval was een uitspraak&#13;
van commissaris Bolkestein, die stelde:&#13;
Een beperking van de gunning aan uitsluitend degene met de grondpositie is in strijd met de&#13;
verplichtingen ingevolge het gemeenschapsrecht. Nederland dient dit probleem op te lossen&#13;
door deze beperking in het kader van de Onteigeningswet op te heffen (bij de totstandkoming&#13;
waarvan destijds de huidige problematiek van grondposities niet was voorzien).&#13;
Het IOEA komt tot de conclusie dat wanneer projectontwikkelaars grond verwerven&#13;
met het oog op overheidsopdrachten en daarmee de betreffende overheid geen andere&#13;
keuze laten dan met deze projectontwikkelaar in zee te gaan, het recht op zelfrealisatie&#13;
oneigenlijk gebruikt lijkt te worden. De werkgroep ontwikkelt zelf in feite geen&#13;
visie op dit punt; zij staat verder onderzoek voor.&#13;
Het lijkt mij dat op de visie van met name Bolkestein het nodige valt af te dingen.&#13;
Er is immers in beginsel geen sprake van gunnen: de grondeigenaar gaat tot zelfrealisatie&#13;
over. Slechts over de wijze waarop daaraan uitvoering wordt gegeven, vindt&#13;
overleg met de overheid plaats. Dat is een wezenlijk andere situatie dan waarin de&#13;
overheid het initiatief heeft en werken wenst te laten uitvoeren.34 Een probleem dat niet door de werkgroep wordt behandeld in het kader van zelfrealisatie&#13;
is dat van de ‘free riders’, projectontwikkelaars die winstgevende projecten&#13;
wensen te realiseren zonder enige bijdrage te geven aan de niet rendabele onderdelen&#13;
van een plan, terwijl dit maatschappelijk toch als een groot probleem gezien wordt.&#13;
Inmiddels is de Nota Grondbeleid35 verschenen, waarin zelfrealisatie gekoppeld&#13;
wordt aan het vereiste van een exploitatievergunning, bij gebreke waarvan onteigening&#13;
kan plaatsvinden. Aangenomen mag worden dat dit systeem de problematiek&#13;
van de ‘free riders’ in voldoende mate zal oplossen.&#13;
7. Ondergronds bouwen&#13;
In de praktijk van het onteigeningsrecht zal ondergronds bouwen zich met name&#13;
voordoen in het geval van aanleg van tunnels. Het actuele gebruik en de gebruiksmogelijkheden&#13;
van de grond worden in beginsel niet beperkt, doch op grote diepte&#13;
wordt de eigendom aangetast. De huidige wetgeving geeft enkele bepalingen die op&#13;
deze situatie zien.&#13;
De eigendom van onroerende zaken is geregeld in de artikelen 5:20 en 5:21 BW.&#13;
Artikel 5:21 BW regelt de bevoegdheden van de eigenaar: deze zijn het gebruik van de&#13;
grond en van de ruimte boven en onder de oppervlakte. Van belang is de uitzonderingsbepaling&#13;
van lid 2: het gebruik van de ruimte boven en onder de oppervlakte is&#13;
aan anderen toegestaan, indien dit zo hoog boven of zo diep onder de oppervlakte&#13;
plaatsvindt, dat de eigenaar geen belang heeft zich daartegen te verzetten. Op zich&#13;
lijkt deze beperking voldoende om problemen in de praktijk te voorkomen. In de&#13;
minnelijke fase zou ondergronds bouwen gerealiseerd kunnen worden op basis van&#13;
beperkte rechten, zoals erfpacht, opstalrecht of erfdienstbaarheden. In het uiterste&#13;
geval kan onteigening plaatsvinden.&#13;
In het kader van dit artikel voert het te ver op dit aspect nader in te gaan. Verwezen&#13;
wordt naar de ook door de werkgroep aangehaalde dissertatie van Ploeger.36&#13;
8. Het kabinetsstandpunt&#13;
Het kabinetsstandpunt is neergelegd in de eerder genoemde brief van 9 oktober&#13;
2000.37 De kern van het kabinetsstandpunt is weergegeven in de volgende passage:&#13;
Het kabinet onderschrijft de conclusies en aanbevelingen van de werkgroep op het punt van&#13;
de herziening van de procedures. Zij bieden de mogelijkheid om de onteigeningsregelgeving&#13;
rechtssystematisch te verbeteren, te stroomlijnen door een verbeterde afstemming op elkaar&#13;
en op de Awb. Voorts bieden zij de mogelijkheid om het onteigeningsinstrument een slagvaardig&#13;
instrument te laten zijn, dat recht doet aan ieders belangen. Dit lost enerzijds het&#13;
door verschillende ministeries gevoelde knelpunt op dat onteigeningsprocedures onnodig&#13;
veel tijd vergen en leidt er anderzijds toe dat de procedures worden vereenvoudigd en meer&#13;
inzichtelijk worden gemaakt. Dit laatste is (met name voor de burger) van belang voor de&#13;
doorzichtigheid van het systeem van rechtsbescherming. Op basis van de aanbevelingen van de werkgroep zal door het kabinet een herziening van de&#13;
onteigeningswet en een aanpassing van de bijzondere onteigeningswetten worden voorbereid.&#13;
(.....)&#13;
Uit deze passage blijkt niet dat het kabinet de voorstellen van de werkgroep kritisch&#13;
bekeken heeft: het kabinet conformeert zich eenvoudigweg aan de voorstellen van de&#13;
werkgroep. De inhoudelijke discussie zal derhalve van de Tweede Kamer moeten&#13;
komen.&#13;
9. Conclusie&#13;
Welke conclusies zijn nu uit het rapport van de werkgroep te trekken?&#13;
De werkgroep concludeert dat het huidige onteigeningsrecht een lappendeken is,&#13;
die dient te worden vervangen door een beter gestructureerd systeem. Wat de werkgroep&#13;
zelf voorstelt, is een systeem dat niet meer is dan een anders gestructureerde&#13;
lappendeken. De werkgroep heeft niet kunnen waarmaken dat haar voorstellen een&#13;
meerwaarde hebben ten opzichte van het huidige wettelijke systeem. Invoeren van de&#13;
voorstellen van de werkgroep betekent wel een zware belasting voor de rechterlijke&#13;
macht: de bestuursrechter zal een kennis dienen op te bouwen die zij thans in het&#13;
geheel niet heeft. Ook qua ervaring zal de rechterlijke macht bij nul moeten beginnen.&#13;
Dat zou slechts anders zijn wanneer de huidige onteigeningsrechters en masse&#13;
zouden worden benoemd als plaatsvervangend bestuursrechter. In die situatie is er&#13;
echter geen enkele reden meer het huidige systeem te wijzigen.38&#13;
De redenering van de werkgroep dat haar voorstel tot gevolg heeft dat partijen&#13;
minder dan voorheen verplicht zijn de zaak aan de rechter voor te leggen, is onjuist:&#13;
het tegendeel is waar. De huidige onteigeningsprocedure kent een maximale vrijheid&#13;
voor partijen om tot overeenstemming te komen. In verreweg de meeste gevallen&#13;
blijkt dat ook te lukken.39 Het lijkt weinig zinvol dit systeem te vervangen door een&#13;
systeem dat sterker gereguleerd is en partijen verplicht eerder een beroep op de rechter&#13;
te doen. Overigens laat het rapport van de werkgroep een aantal belangrijke punten&#13;
onbeantwoord. Met name geldt dat voor de overgang van de eigendom van het&#13;
onteigende. Artikel 3:84 BW bepaalt dat voor overdracht van een goed levering&#13;
noodzakelijk is. Daarnaast bestaan – hier niet relevante – vormen van verkrijging&#13;
onder algemene titel. De huidige Onteigeningswet bevat de specifieke bepaling dat&#13;
door inschrijving van het onteigeningsvonnis de eigendom overgaat (art. 59, derde&#13;
lid). Ook de Landinrichtingswet kent een bijzondere wijze van eigendomsovergang. In beide gevallen gaat het om situaties waarin een rechterlijke beoordeling heeft&#13;
plaatsgevonden.&#13;
Het is de vraag of ten aanzien van het onteigeningsbesluit zoals door de werkgroep&#13;
voorgesteld hetzelfde geldt. Is de betrokkene het niet eens met het besluit, dan kan hij&#13;
zich tot de bestuursrechter wenden. Uiteindelijk komt er dan een rechterlijke uitspraak.&#13;
Maar wat indien het onteigeningsbesluit de betrokkene in het geheel is ontgaan,&#13;
en hij daartegen geen rechtsmiddel heeft aangewend? Is dan een niet rechterlijk&#13;
getoetst bestuurlijk besluit voldoende om de eigendom te doen overgaan? Het is niet&#13;
ondenkbaar dat een dergelijke ‘lichte’ vorm de toets aan de Grondwet – zo die kan&#13;
plaatsvinden – en aan het EVRM niet kan doorstaan.&#13;
Hetgeen voor de kandidaat-onteigende geldt, geldt tevens voor derden-belanghebbenden.&#13;
In het huidige onteigeningsrecht dienen zij in het geding te worden&#13;
geroepen, dan wel kunnen zij daarin interveniëren (art. 3, tweede lid); in de voorstellen&#13;
van de werkgroep verliezen zij deze positie. In hun geval is het risico dat zij niet&#13;
tijdig rechtsmiddelen aanwenden nog groter.&#13;
In alle gevallen van – reguliere – onteigening vindt een besluitvorming in twee&#13;
gedeelten plaats: het onteigeningsbesluit van meestal de gemeente en de goedkeuring&#13;
daarvan door de Kroon, dan wel het onteigeningsbesluit van de centrale overheid en&#13;
het horen van de Raad van State. Voorgesteld wordt dit systeem te vervangen door&#13;
een vorm van een enkelvoudig besluit met een rechterlijke toetsing. Welke rechter dit&#13;
ook zal zijn, de civiele rechter of de bestuursrechter, van belang is of er een volledige&#13;
toetsing of slechts een rechtmatigheidstoetsing plaatsvindt. Een rechtmatigheidstoetsing&#13;
is beperkter dan een doelmatigheidstoetsing en beperkt derhalve de rechten van&#13;
de onteigende. Juist bij een zwaar middel als onteigening is een beperking van rechten&#13;
niet wenselijk.&#13;
Een ander belangrijk punt dat de werkgroep met haar voorstellen beoogde is tijdwinst.&#13;
De werkgroep constateert dat met name tijdwinst wordt geboekt wanneer&#13;
tegen de besluiten van het bestuursorgaan geen beroep wordt ingesteld. Dat lijkt niet&#13;
meer dan logisch: waar geen conflict bestaat, behoeft daaraan ook vanzelfsprekend&#13;
geen tijd te worden besteed. Een tijdwinst ten opzichte van de huidige situatie wordt&#13;
daarmee evenwel in het geheel niet geboekt: in de huidige situatie zal bij overeenstemming&#13;
tussen partijen gewoon minnelijke overdracht van de betreffende onroerende&#13;
zaak plaatsvinden, zonder dat daartoe een onteigeningsbesluit en een schadebesluit&#13;
nodig zijn. Verwacht mag worden dat de voorstellen van de werkgroep eerder leiden&#13;
tot tijdsverlies dan tot tijdwinst.&#13;
Vooralsnog lijken er in ieder geval geen praktische redenen te zijn het onteigeningsrecht&#13;
– waarvan de werkgroep zelf constateert dat het in de praktijd goed werkt!&#13;
– aan te passen.40 Desondanks komt de werkgroep toch met haar voorstellen. Het zal&#13;
interessant zijn in het politieke debat te vernemen wat de onderbouwing van de voorstellen&#13;
is en welke meerwaarde de voorstellen naar het oordeel van de werkgroep en&#13;
de regering ten opzichte van het huidige onteigeningsrecht hebben. Vooralsnog lijken&#13;
argumenten voor de voorstellen niet reëel te zijn. Een idee dat de werkgroep – die geheel uit aan de overheid gebonden personen bestond – evenwel voor ogen zou hebben&#13;
kunnen gestaan, zou kunnen zijn gelegen in de aard van de schadeloosstelling in&#13;
geval van onteigening. Het uitgangspunt bij onteigening – vaste jurisprudentie, die&#13;
geënt is op artikel 1 van het Eerste Protocol bij het Europese Verdrag ter Bescherming&#13;
van de Rechten van de Mens en artikel 14 Grondwet – is een volledige vergoeding&#13;
van de schade die de onteigende als gevolg van de onteigening lijdt. De basisregel&#13;
in het bestuursrecht voor wat betreft door betrokkenen geleden schade is een&#13;
andere. Zo gaat het bij planschade41 om schade welke redelijkerwijs niet of niet geheel&#13;
ten laste van de betrokkene behoort te blijven. Dit uitgangspunt verschilt in essentiële&#13;
zin van het uitgangspunt bij onteigening. Bij planschade vindt een correctie plaats&#13;
voor het maatschappelijk risico dat voor rekening van de betrokkene dient te blijven.&#13;
In geval van onteigening komt dat risico voor rekening van de onteigenaar, de overheid.&#13;
Wellicht beoogt de werkgroep en met haar de regering door het onderbrengen&#13;
van het onteigeningsrecht onder het bestuursrecht een verschuiving in de rechtspraak&#13;
te bewerkstelligen van een volledige schadeloosstelling van de onteigende naar de&#13;
situatie waarin het maatschappelijk risico dat onteigend wordt althans voor een deel&#13;
op de onteigende wordt afgewenteld. Een dergelijk motief is geenszins ondenkbaar,&#13;
gezien de steeds weer terugkerende opmerkingen van de overheid over de hoge&#13;
grondprijzen die bij onteigening moeten worden betaald. Als dat het werkelijke&#13;
motief van de regering is geweest – en de regering is niet alleen bestuurder, maar als&#13;
overheid ook partij en belanghebbende – had zij dit openlijk behoren aan te geven en&#13;
niet met een verborgen agenda behoren te werken. </content><legacyfootnotes>1. Dit verschijnsel doet zich bijvoorbeeld voor bij de discussie over de herziening van de Pachtwet. Zie in&#13;
dit kader mijn artikel ‘Evaluatie van de Pachtwet: de geschiedenis herhaalt zich’, Agr.r. 2000, p. 274 e.v.,&#13;
K.D. Meersma en N.S. Commijs, ‘Een nadere beschouwing van de aanbevelingen van de Commissie&#13;
Pachtbeleid’, Agr.r. 2000, p. 294 e.v., L.P.J. Mertens, ‘Ruimte voor oude en nieuwe pacht’, Agr.r. 2000,&#13;
p. 301 e.v., S. Bezemer, ‘Pacht in beweging – een studiedag naar aanleiding van het rapport Ruimte voor&#13;
Pacht’, Agr.r. 2000, p. 422 e.v., A.H.T. Heisterkamp, ‘Pachtovereenkomsten: kanttekeningen bij het&#13;
rapport Ruimte voor Pacht’, Agr.r. 2000, p. 427 e.v., G.M.F. Snijders, ‘De paradox van de pacht: kanttekeningen&#13;
bij het rapport Ruimte voor Pacht’, Agr.r. 2000, p. 431 e.v., M. Schreuder-Vlasblom, ‘Pachtwetgeving:&#13;
van nood naar deugd’, Agr.r. 2000, p. 438 e.v. en G. Heida, ‘De pacht in een ruimere jas?’,&#13;
Agr.r. 2000, p. 518 e.v.&#13;
2. Kamerstukken II 2000-2001, 24 036, nr. 174.&#13;
3. De concrete vraagpunten zijn opgenomen in de Startnotitie, bijlage 1 bij het rapport van de werkgroep.&#13;
4. Waar met name boeren zich verzetten tegen het instrument onteigening, lijkt op dat punt langzamerhand&#13;
een kentering te komen. Zie bijvoorbeeld de berichtgeving over de uitvoering van het natuurbeleid&#13;
in het gebied ‘De Venen’ in Utrecht, Agrarisch Dagblad 5 januari 2001, p. 1 en 5.&#13;
5. Wet van 31 juli 1930, Stb. 342.&#13;
6. Wet van 5 september 1984, Stb. 406.&#13;
7. Wet van 9 mei 1985, Stb. 299.&#13;
8. Wet van 6 juni 1991, Stb. 379.&#13;
9. Wet van 5 juli 1962, Stb. 1985, 626.&#13;
10. Op het moment van opstellen van het rapport was deze laatste nog slechts een voorstel van wet.&#13;
11. Wet van 23 november 1977, Stb. 694.&#13;
12. Wet van 24 maart 1977, Stb. 233.&#13;
13. Wet van 18 juni 1953, Stb. 305.&#13;
14. Wet van 3 april 1996, Stb. 368.&#13;
15. Wet van 15 april 1896, Stb. 71.&#13;
16. Wet van 12 december 1962, Stb. 587.&#13;
17. Rijkswet van 23 juni 1972, Stb. 416.&#13;
18. Wet van 6 april 1957, Stb. 150.&#13;
19. Wet van 3 juli 1986, Stb. 374.&#13;
20. Zie over onteigening in geval van bodemverontreiniging mijn artikel ‘Onteigening van verontreinigde&#13;
landbouwgrond’, Agr.r. 1994, p. 361 e.v.&#13;
21. Wet van 21 december 1995, Stb. 1996, 8.&#13;
22. Wet van 24 december 1998, Stb. 1999, 17.&#13;
23. Kamerstukken II 26 356.&#13;
24. Wet van 20 april 1995, Stb. 210.&#13;
25. Vaste rechtspraak sinds HR 23 december 1864, W 2652.&#13;
26. Dit is de officiële tekst, zoals opgenomen in de uitgave van het Directoraat voor de Mensenrechten van&#13;
de Raad van Europa.&#13;
27. HR 30 november 1994, NJ 1995, 668; zie ook de verhandeling daarover in mijn artikel ‘Leeftijdsdiscriminatie&#13;
in het pachtrecht’, Agr.r. 1999, p. 590 e.v.&#13;
28. Onderdeel 6.1 van de conclusie.&#13;
29. Overweging 3.7.&#13;
30. Hoofdstuk 4: een nieuwe rompprocedure voor onteigeningen. De taalfouten in de geciteerde tekst zijn&#13;
integraal overgenomen.&#13;
31. Zie HR 6 juni 1962, NJ 1962, 280, Rb. Dordrecht 6 februari 1985 (Gemeente Dordrecht / Bloksma&#13;
Radiateurenfabriek), NJ 1987, 185 en Rb. Middelburg 28 september 1988 (niet gepubliceerd).&#13;
32. Het advies van het IOEA is als bijlage VII bij het rapport van de werkgroep gevoegd.&#13;
33. Zie over de problematiek die zich hierbij kan voordoen HR 27 oktober 1999 (Overkerk c.s. / Gemeente&#13;
Dordrecht), NJ 1999, 1269.&#13;
34. Het is duidelijk dat de vraag wat maatschappelijk de meeste gewenste situatie is, een geheel andere vraag&#13;
is die hier niet aan de orde komt.&#13;
35. Op grond van nieuw beleid – Nota Grondbeleid, Kamerstukken II 2000-2001, 27 581, nr. 2. Zie ook de&#13;
redactionele bijdrage in NJB 2001, p. 52.&#13;
36. H.D. Ploeger: Horizontale splitsing van eigendom, diss. (1997).&#13;
37. Zie voetnoot 2.&#13;
38. De discussie over de vraag of onteigening uit dogmatische overwegingen dient te worden ondergebracht&#13;
in het bestuursrecht laat ik buiten beschouwing, hoewel de werkgroep dit element wel een rol lijkt te&#13;
laten spelen. Een soortgelijke discussie doet zich voor met betrekking tot de vraag of de pachtovereenkomst&#13;
moet worden opgenomen in het Burgerlijk Wetboek. Ook hier vond een discussie plaats tussen&#13;
dogmatici – die daarvan voorstander waren – en pragmatici – die daarvan tegenstander waren. In beide&#13;
gevallen schaar ik mij aan de zijde van de pragmatici. Daarbij zij opgemerkt dat het pragmatische standpunt&#13;
zelfs dogmatisch goed te verdedigen is.&#13;
39. De vraag of in die gevallen de onteigende werkelijk volledig schadeloos gesteld is, of dat partijen uiteindelijk&#13;
water in de wijn hebben gedaan om de zaak zo snel mogelijk af te wikkelen, valt buiten het kader&#13;
van dit artikel.&#13;
40. Bedoeld is hier een principiële aanpassing: het kan wel zinvol zijn te denken over verbetering van het&#13;
huidige systeem, zoals het laten vervallen van de bezwaarprocedure tegen het deskundigenrapport in&#13;
zijn huidige vorm, en het uitbreiden van de werking van artikel 61 tot minnelijke onteigeningen.&#13;
41. Artikel 49 Wet op de Ruimtelijke Ordening.&#13;
</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>2001-03-24 00:00:00</published><modified>2001-03-24 00:00:00</modified><editiondate>2001-03-24</editiondate><htmlpath>https://denhollander.info/artikel/5623</htmlpath></article>
</articles></edition>