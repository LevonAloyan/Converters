<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2011</searchword><id>9067</id><udhid>UDH:TvAR/9067</udhid><titel>Wateroverlast en de zorgplicht van waterschappen</titel><searchwords><searchword>TvAR 3/2011</searchword><searchword>UDH:TvAR/9067</searchword></searchwords><attachments><attachment><name>TvAR2011_03_02_Wateroverlast.pdf</name><extention>pdf</extention><url>https://denhollander.info/download/7991/ci</url></attachment></attachments><inleiding>1.Inleiding&#13;
Waterschappen zorgen van oudsher voor het waterbeheer in Nederland. Rijkswaterstaat voert daarbij grofweg het beheer van het hoofdwatersysteem uit en de waterschappen voeren het beheer uit van de overige, regionale watersystemen. On­derdeel van de taak van de waterschappen is het zoveel mo­gelijk voorkomen van wateroverlast. De vraag is hoe ver een waterschap daarbij moet gaan. Tot hoe ver reikt de zorg­plicht van een waterschap bij het voorkomen van waterover­last? Wanneer is een waterschap aansprakelijk voor geleden schade als gevolg van wateroverlast? In dit artikel zal wor­den ingegaan op deze vragen. Eerst zal worden ingegaan op de wettelijke grondslag voor aansprakelijkheid. Vervol­gens zal worden bekeken hoe de zorgplicht van waterschap­pen is omschreven op basis van de wetgeving tot eind 2009 en op basis van de nieuwe Waterwet,1 die eind 2009 in wer­king is getreden. Daarbij zal uitvoerig stil worden gestaan bij de jurisprudentie. Omdat er nog geen jurisprudentie is op basis van de nieuwe Waterwet(geving) zal aan het eind van het artikel worden ingegaan op mogelijke consequenties van de nieuwe wetgeving.2 Tot slot worden nog enkele opmer­kingen gemaakt over de vele technische en theoretische as­pecten die spelen bij het vraagstuk van wateroverlast en aan­sprakelijkheid.&#13;
</inleiding><content>2. Grondslag aansprakelijkheid: art. 6:162 Burgerlijk Wetboek&#13;
Om te bepalen wanneer een waterschap aansprakelijk kan zijn voor geleden schade als gevolg van wateroverlast zal eerst de grondslag hiervoor bekeken moeten worden. Art. 162 van boek 6 van het Burgerlijk Wetboek bepaalt dat hij die een onrechtmatige daad pleegt jegens een ander, welke hem kan worden toegerekend, verplicht is de schade te ver­goeden, die de ander lijdt als gevolg van de onrechtmatige daad. Van een onrechtmatige daad is sprake bij een inbreuk op een recht of het doen of nalaten in strijd met een wettelij­ke plicht of hetgeen volgens ongeschreven recht in het maat­schappelijk verkeer betaamt. Een waterschap kan een on­rechtmatige daad plegen, bijvoorbeeld als er sprake is van een doen of nalaten in strijd met een wettelijke zorgplicht. De schade als gevolg van deze onrechtmatige daad zal moe­ten worden vergoed. Om te weten wanneer een waterschap deze onrechtmatige daad pleegt, zal onderzocht moeten wor­den hoe ver de wettelijke zorgplicht reikt.&#13;
3. Wettelijke zorgplicht waterschappen&#13;
Een eerste aanwijzing voor de zorgplicht van waterschap­pen en die van overheden in het algemeen is art. 21 van de Grondwet. In dit artikel is bepaald dat de zorg van de over­heid is gericht op de bewoonbaarheid van het land en de be­scherming en verbetering van het leefmilieu. Het gaat hier om een zogenaamd sociaal grondrecht. Het houdt een taak­stelling voor de overheid in, welke in nadere wetgeving wordt uitgewerkt. Art. 21 Grondwet kan niet zelfstandig als grondslag worden gezien voor een aansprakelijkheidsstel­ling. Wetgeving waarin dit sociaal grondrecht nader is uit­gewerkt is onder andere de Waterschapswet en de Waterwet (voorheen in de Wet op de waterhuishouding, welke is opge­gaan in de Waterwet).&#13;
In art. 1 van de Waterschapswet zijn doel en taken van de waterschappen omschreven. De belangrijkste taak van wa­terschappen is de zorg voor het watersysteem. Onderdelen van deze taak zijn de zorg voor de waterkering en de zorg voor de waterhuishouding, waaronder ook de zorg voor de waterkwaliteit valt. De integrale term ‘zorg voor het water­systeem’ is in de Waterschapswet opgenomen via de Wet modernisering waterschapsbestel.3 Met deze term werd ge­anticipeerd op de Waterwet, waarin het concept van inte­graal waterbeheer centraal staat. Wat de zorg voor het water­systeem inhoudt, wordt nader uitgewerkt in de Waterwet. Zo zijn in art. 2.1 van de Waterwet de doelstellingen van deze wet opgenomen, waaronder het voorkomen en waar nodig beperken van wateroverlast. In de Wet op de waterhuishou­ding, welke is opgegaan in de Waterwet, was niet specifiek omschreven dat waterschappen wateroverlast moesten voor­komen.&#13;
4. Jurisprudentie&#13;
Er zijn diverse uitspraken van de Hoge Raad waaruit aan­knopingspunten zijn te halen over wanneer een waterschap aansprakelijk is voor schade als gevolg van wateroverlast.&#13;
Arrest Bargerbeek/Juurlink (1981)&#13;
Eén van de bekendste en nog steeds relevante arresten is het arrest Bargerbeek/Juurlink uit 1981.4 Op dat moment was er nog geen Waterschapswet, aangezien deze pas in 1992 in werking is getreden. Deze zaak speelde in de voormalige ge­meente Schoonebeek in Drenthe en ging over een aardappel­&#13;
opbrengst, die (nagenoeg) geheel verloren was gegaan door wateroverlast. Oorzaak van deze overlast was een afvoer­sloot die onvoldoende was schoongehouden, zodat na een hevige regenbui het water niet voldoende kon worden afge­voerd via de betreffende sloot. Ook was er sprake van een lage ligging van het perceel, waarop de aardappelen werden geteeld. Omdat ten tijde van dit arrest er nog geen Water­schapswet was, speelde het Reglement voor het toenmalige Waterschap Bargerbeek een belangrijke rol bij de bepaling welke rechtsplicht op het waterschap berustte. Uit het Re­glement bleek dat het waterschap ten doel had de verbete­ring van de waterhuishouding, de waterbeheersing en het te­gengaan van de waterverontreiniging alsmede al datgene wat verder in het belang kon zijn van de tot het waterschap behorende gronden.&#13;
De eerste keer dat deze zaak bij de Hoge Raad terecht kwam, overwoog de Hoge Raad dat in de taakomschrijving van het waterschap geen waarborg is gelegd voor iedere in­dividuele grondgebruiker in die zin dat het waterschap altijd aansprakelijk zou zijn voor de schade die een individuele grondgebruiker lijdt als gevolg van het onderlopen van zijn land doordat een bepaalde sloot kort voor het tijdstip waar­op deze zou worden geschoond, bij hevige regenval het he­melwater niet snel genoeg kan afvoeren. Tevens overwoog de Hoge Raad dat het hof ten onrechte niet in was gegaan op het argument van het waterschap dat het perceel extra laag en daarmee ongeschikt voor akkerbouw was.&#13;
De zaak kwam na een terugverwijzing naar het hof opnieuw bij de Hoge Raad terecht. De Hoge Raad overwoog toen dat een zo vergaande waarborg van het waterschap jegens grondgebruikers, bij ontbreken van voorzieningen dien­aangaande in het reglement of in andere wettelijke bepalin­gen, niet kan worden gebaseerd op het feit dat de sloot bij het waterschap in onderhoud was. Vervolgens formuleert de Hoge Raad een viertal factoren die in het bijzonder kunnen bepalen hoe ver de onderhoudsplicht van een waterschap gaat ter vermijding van het onder water lopen van laag gele­gen gronden door verstopping van waterwegen. Deze facto­ren luiden:&#13;
a. Het aantal, de aard en de lengte van de waterwegen waarvan het onderhoud ten laste van het waterschap komt;&#13;
b. Het aantal gronden binnen het gebied van het water­schap, waarvan het waterschap weet of behoort te weten dat zij door hun lage ligging bijzonder kwets­baar zijn voor wateroverlast;&#13;
c. De middelen – financiële en andere – die het water­schap voor het nakomen van zijn verplichtingen ten dienste staan;&#13;
d. In hoeverre de aan het lage peil van de betreffende grond verbonden bezwaren (mede) veroorzaakt zijn door de eigenaar of gebruiker van die grond.&#13;
De Hoge Raad geeft vervolgens aan dat de betekenis van deze factoren veelal slechts met behulp van deskundigen kan worden vastgesteld, terwijl het waterschap een zeke­re marge van beleidsvrijheid dienaangaande niet kan wor­den ontzegd.&#13;
In latere uitspraken van de Hoge Raad wordt de lijn uit het arrest Bargerbeek/Juurlink vastgehouden. Bij de recente uit­spraak van de Hoge Raad over de kadeverschuiving in Wil­nis5 wordt in de conclusie van de Advocaat-Generaal ook in­gegaan op de verantwoordelijkheid en aansprakelijkheid van waterschappen bij wateroverlast. In de zaak Wilnis zelf gaat het over de aansprakelijkheid bij het bezwijken van een wa­terkering, in het bijzonder de aansprakelijkheid van de eige­naar van een waterkering.&#13;
Arrest West-Friesland/Kaagman (1999)&#13;
In het arrest West-Friesland/Kaagman uit 19996 voegt de Hoge Raad aan deze lijn toe dat een waterschap adequaat moet reageren op klachten. In deze zaak gaat het om een bollenteler die schadevergoeding vordert bij het waterschap wegens wortelgebreken aan tulpenbollen. Het grondwater­peil zou te hoog zijn geweest en er zijn, vanwege dit hoge peil, klachten ingediend bij het waterschap.&#13;
De Hoge Raad overweegt in dit arrest dat het juist is van het waterschap te eisen dat het adequaat op een klacht dient te reageren door naar aanleiding van die klacht een onderzoek in te stellen en zo nodig, afhankelijk van de uitkomst van het onderzoek, de noodzakelijke en mogelijke maatregelen te treffen.&#13;
Arrest De Dommel/De Haas e.a. (1999)&#13;
In 1999 doet de Hoge Raad weer een uitspraak over de aan­sprakelijkheid van een waterschap voor schade als gevolg van wateroverlast. Het gaat hier om het arrest De Dommel/De Haas e.a.7 In deze zaak was er sprake van overstromin­gen door hoge waterstanden in het riviertje de Dommel. Ge­steld werd dat het waterschap een falend beleid had gevoerd, door enerzijds vergunningen voor lozingen op de Dommel te verlenen. Anderzijds zou het waterschap hebben nagela­ten het beheer en onderhoud van de Dommel hieraan aan te passen. Volgens de eisers had het waterschap de Dommel verder moeten normaliseren. Dit heeft het waterschap niet gedaan, mede vanwege bezwaren van landschappelijke aard. Het waterschap had de onevenredige nadelen van het niet verder normaliseren ondervangen door voor de benadeelden, waaronder de eisers in deze zaak, ter compensatie een uit­koopregeling vast te stellen.&#13;
Het waterschap voerde in deze zaak aan dat het waterpeil wordt bepaald door twee factoren, namelijk de neerslaghoe­veelheid en de planologische inrichting. De eerste factor is niet te beïnvloeden en voor de tweede factor ligt de besluit­vorming bij andere overheden dan het waterschap.&#13;
De Hoge Raad overweegt in dit arrest dat de verplichtin­gen van het waterschap, die voortvloeien uit zijn waterbe­heertaak, mede afhangen van de financiële en andere midde­len die het waterschap ter beschikking staan. De Hoge Raad overweegt ook in dit arrest weer dat het waterschap een ze­kere mate van beleidsvrijheid hierbij niet kan worden ont­zegd. Daarbij wordt verwezen naar het arrest Bargerbeek/Juurlink en naar het arrest West-Friesland/Kaagman. Het feit dat het waterschap een uitkoopregeling heeft opgesteld is mede een punt, waarmee kan worden gesteld dat het niet normaliseren niet onrechtmatig is.&#13;
Ook in meer recentere jurisprudentie wordt de door de Hoge Raad uitgezette lijn bevestigd.8&#13;
5. Normen voor wateroverlast op basis van nieuwe Waterwet&#13;
Nieuw onder de Waterwet is een systeem van normen voor wateroverlast, met het oog op de bergings- en afvoercapa­citeit waarop (regionale) wateren moeten zijn ingericht. De normen voor wateroverlast geven een gemiddelde overstro­mingskans per jaar weer van daarbij aan te wijzen gebie­den.9 De zorgplicht van de waterschappen ten aanzien van het voorkomen van wateroverlast is hiermee nader inge­kaderd. De normen geven het wenselijk geachte bescher­mingsniveau weer van een gebied en geven helderheid voor burgers en bedrijven over het restrisico en hun eigen verant­woordelijkheid.&#13;
De normen voor wateroverlast zijn vastgesteld door de pro­vincies. Deze normen dienen als leidraad voor een water­schap bij het inrichten en onderhouden van het watersys­teem, waarbij in 2015 voor het eerst moet worden voldaan aan de normen. Als het watersysteem niet voldoet aan de ge­stelde normen, dan zal het waterschap maatregelen10 moeten nemen om alsnog aan de normen te gaan voldoen. Water­schappen zullen hiertoe periodiek het watersysteem moeten toetsen aan de gestelde normen, door modelberekeningen uit te voeren. Klimaatscenario’s zullen hierbij een belangrij­ke factor zijn, omdat watersystemen ook voor de toekomst zodanig ingericht moeten worden dat wordt voldaan aan de normen.&#13;
In het Nationaal Bestuursakkoord Water – Actueel (NBW-Actueel) is al een basis gelegd voor normering van water­overlast. In onderstaande tabel zijn, ter illustratie, de nor­men weergegeven zoals opgenomen in het NBW-Actueel en de normen zoals vastgesteld door de provincies Gelderland en Overijssel voor het beheergebied van Waterschap Rijn en IJssel.&#13;
&#13;
 &#13;
Normen voor wateroverlast in het Nationaal Bestuursakkoord Water - Actueel	   &#13;
Soort gebied	Werknorm (=gemiddelde overstromingskans	   &#13;
Bebouwde kom	1/100 per jaar	   &#13;
Glastuinbouw en hoog­waardige land- en tuinbouw	1/50 per jaar	   &#13;
Akkerbouw	1/25 per jaar	   &#13;
Grasland	1/10 per jaar	   &#13;
Normen voor wateroverlast in het beheergebied van Waterschap Rijn en IJssel	   &#13;
Soort gebied	Norm (=gemiddelde over­stromingskans	   &#13;
Bebouwde kom	1/100 per jaar	   &#13;
Buiten bebouwde kom	1/10 per jaar	 &#13;
6. Mogelijke consequenties van de nieuwe normen voor wateroverlast&#13;
Om de consequenties van de normering van wateroverlast voor de aansprakelijkheid van waterschappen goed in beeld te kunnen brengen, kunnen er twee situaties worden onder­scheiden. In de eerste situatie is er sprake van wateroverlast, maar heeft het waterschap voldoende maatregelen genomen, zodat het watersysteem voldoet aan de normen voor water­overlast. In de tweede situatie is er sprake is van waterover­last en het waterschap heeft, al dan niet gerechtvaardigd, niet voldoende maatregelen getroffen, waardoor het water­systeem niet voldoet aan de normen.&#13;
1e situatie: watersysteem voldoet aan de normen voor wateroverlast&#13;
Als het watersysteem dusdanig is ingericht, al dan niet na het nemen van maatregelen, dat het voldoet aan de gestel­de normen, zal er in het geval dat er toch wateroverlast op­treedt, sprake zijn van een extreme situatie. Het watersys­teem hoeft niet zodanig ingericht te zijn, dat in deze extreme situatie wateroverlast wordt voorkomen. Immers, er is spra­ke van een restrisico voor burgers en bedrijven en een ei­gen verantwoordelijkheid. Het staat het waterschap natuur­lijk wel vrij, om ook in de extreme situaties wateroverlast te voorkomen, maar als het waterschap dat niet doet, is in be­ginsel toch voldaan aan de zorgplicht, want het watersys­teem voldoet aan de gestelde normen.&#13;
Toch zou het mogelijk kunnen zijn dat het waterschap in deze situatie aansprakelijk is voor de geleden schade. Bij­voorbeeld in het geval dat er klachten binnen zijn geko­men bij het waterschap, waar het waterschap vervolgens niet adequaat op heeft gereageerd. In het arrest West-Fries­land / Kaagman heeft de Hoge Raad duidelijk aangegeven dat van het waterschap mag worden verwacht dat het ade­quaat reageert op een klacht door een onderzoek in te stel­len en eventueel maatregelen te nemen. Het lijkt logisch dat dit ook geldt, als het watersysteem wel voldoet aan de norm, zeker als het relatief makkelijk is om de klacht te onderzoe­ken en maatregelen te nemen. Criteria die vervolgens een rol kunnen spelen bij de vraag of het waterschap wel of niet aan haar zorgplicht heeft voldaan, kunnen de zogenaamde, in het aansprakelijkheidsrecht bekende Kelderluikcriteria11 zijn en dan specifiek de volgende criteria:&#13;
a. De ernst van de gevolgen (aard en omvang) (in dit geval van een mogelijke overstroming);&#13;
b. De mate van bezwaarlijkheid van te nemen (veilig­heids)maatregelen.&#13;
2e situatie: watersysteem voldoet niet aan de normen voor wateroverlast&#13;
Als vaststaat dat het watersysteem niet voldoet aan de nor­mering voor wateroverlast, heeft het waterschap in begin­sel niet voldaan aan haar zorgplicht. Maar de vraag is of er daarmee, bij wateroverlast, direct een grond is voor aanspra­kelijkheid op grond van art. 6:162 BW.&#13;
Gebleken is dat in de jurisprudentie tot nu toe wordt ge­steld dat het waterschap een zekere mate van beleidsvrijheid heeft. Een eventuele aansprakelijkheidsvraag wordt beoor­deeld aan de hand van verschillende factoren. In het ar­rest ‘Heldenkermis’12 heeft de Hoge Raad overwogen dat de grenzen van de beleidsvrijheid van de overheid getrok­ken kunnen zijn bij de wettelijke omschrijving van de over­heidstaak. Als de situatie van wateroverlast onder de nieuwe regelgeving nu wordt bekeken in het licht van de bestaande jurisprudentie, zou men het volgende kunnen stellen:&#13;
––het waterschap heeft nog steeds een bepaalde mate van beleidsvrijheid;&#13;
––de grenzen van beleidsvrijheid worden echter bepaald door de normen voor wateroverlast;&#13;
––hiermee wordt de beleidsvrijheid van het waterschap ingeperkt;&#13;
––hetgeen mogelijk leidt tot meerdere en strengere facto­ren, die van belang zijn bij het bepalen of het water­schap aansprakelijk is voor wateroverlast of niet.&#13;
Doordat er via de normen voor wateroverlast sprake is van een concrete(re) norm, zal bij schending van deze norm de­gene die schade lijdt een bewijslastvoordeel hebben. De be­wijslast voor het aantonen van niet-aansprakelijkheid ligt dan bij het waterschap. Verder kan bij de concreetheid van de wateroverlastnormen nog worden opgemerkt, dat bij de vraag of er sprake is van een onrechtmatige daad wegens schending van een wettelijke norm, het van belang is hoe concreet de gestelde norm is.13 Nu de wateroverlastnormen behoorlijk concreet zijn, zal de schending van deze norm wellicht eerder tot een onrechtmatigheidsoordeel kunnen lei­den.&#13;
Maar ook al is het watersysteem niet op orde en er treedt wateroverlast op, dan nog is het mogelijk dat aansprakelijk­heid van het waterschap uitblijft, bijvoorbeeld als het wa­terschap een geldige reden heeft. Een geldige reden kan zijn dat een gemeente niet mee wil werken aan ruimtelijke maat­regelen of dat er (nog) geen voldoende grond beschikbaar is om maatregelen te kunnen realiseren. Ook is het moge­lijk dat een waterschap via een zorgvuldige belangenafwe­ging besluit niet direct alle financiële middelen in te zetten voor maatregelen om aan de wateroverlastnorm te voldoen, maar de maatregelen bijvoorbeeld gefaseerd gaat uitvoeren. Een waterschap heeft immers meer taken dan het voorko­men en beperken van wateroverlast. De financiële middelen zullen voor deze meerdere, verschillende taken moeten wor­den ingezet. Omdat een waterschap nog steeds een bepaal­de, zij het beperktere, mate van beleidsvrijheid heeft, is het denkbaar dat via een zorgvuldige belangenafweging (tijde­lijk) van de norm mag worden afgeweken.&#13;
Technische en theoretische aspecten&#13;
Bij de normering van wateroverlast en de discussie of wel of niet is voldaan aan de normen, zullen veel technische, the­oretische vraagstukken langskomen. Zo zal de toetsing of het watersysteem voldoet aan de normen met een technische modelstudie worden gedaan, waarbij een bepaald theore­tisch klimaatscenario zal worden gebruikt om het watersys­teem ook voor de toekomst te kunnen toetsen. Daarbij geldt dat een modelstudie slechts een benadering is van de werke­lijkheid, waarbij allerlei aannamen worden gedaan.&#13;
Bij het selecteren van maatregelen in het watersysteem, zul­len de effecten van deze maatregelen op de bergings- en af­voercapaciteit moeten worden getoetst. Immers, het wa­tersysteem moet aan de normen voor wateroverlast (gaan) voldoen. Ook het planmatige onderhoud en beheer van wa­tergangen zal moeten worden getoetst aan de normen.14 Ver­der zal na een situatie van wateroverlast discussie kunnen ontstaan over de extremiteit van de ontstane situatie: is er sprake van een situatie boven de norm of onder de norm? Statistische gegevens zullen dan een belangrijke rol spelen.&#13;
De vele technische en theoretische gegevens en berekenin­gen die worden gebruikt bij het vraagstuk van waterover­last zullen ook bij de bepaling of een waterschap aanspra­kelijk is voor geleden schade een belangrijke rol spelen. Daarmee wordt het aansprakelijkheidsvraagstuk bij water­overlast vooral een technische en theoretisch verhaal, waar­bij een rechter zich zal moeten baseren op de gegevens van deskundigen.&#13;
</content><legacyfootnotes>1. Wet van 29 januari 2009, Stb. 2009, 107, houdende regels met betrekking tot het beheer en gebruik van watersys­temen (Waterwet). Inwerkingtreding: 22 december 2009 (Stb. 2009, 549).&#13;
2. Zie ook Ina Kraak, Civiele aansprakelijkheid van wa­terschappen bij wateroverlast, Afstudeerscriptie Master Omgevingsrecht Universiteit van Amsterdam, Deventer/Amsterdam, 2009.&#13;
3. Wet van 21 mei 2007, Stb. 2007, 208, tot wijziging van de Waterschapswet en de Wet verontreiniging oppervlaktewa­teren in verband met de modernisering en vereenvoudiging van de bestuurlijke structuur en de financieringsstructuur van waterschappen (Wet modernisering waterschapsbe­stel). Inwerkingtreding: 29 december 2007 (Stb. 2007, 581).&#13;
4. Uitspraak van de Hoge Raad van 9 oktober 1981, NJ 1981, 332, m.nt. CJHB.&#13;
5. Uitspraak van de Hoge Raad van 17 december 2010, 09/03735.&#13;
6. Uitspraak van de Hoge Raad van 8 januari 1999, NJ 1999, 319, m.nt. ARB.&#13;
7. Uitspraak van de Hoge Raad van 19 november 1999, NJ 2000, 234, m.nt. ARB.&#13;
8. Zie H.J.M. Havekes, H.F.M.W. van Rijwsick, Waterrecht in Nederland, Deventer 2010, p. 305. &#13;
9. Zie art. 2.8 van de Waterwet.&#13;
10. Blijkens de Memorie van Toelichting bij de Waterwet kun­nen de te nemen maatregelen zowel technisch als ruimte­lijk van aard zijn.&#13;
11. Uitspraak van de Hoge Raad van 5 november 1965, NJ 1966, 136. &#13;
12. Uitspraak van de Hoge Raad van 29 maart 1940, NJ 1940, 1128, m.nt. EMM.&#13;
13. Zie J. Spier, T. Hartlief, G.E. van Maanen, R.D. Vrie­sendorp, Verbintenissen uit de wet en schadevergoeding, Deventer 2003, p. 30.&#13;
14. Zie bijvoorbeeld D. Klopstra, H. Vreugdenhil, H. Hak­voort, R. Verhoeven, Evaluatie regionale wateroverlast augustus 2010, in opdracht van Waterschap Rijn en IJs­sel, 2010, p.vi, waarin wordt gesteld dat de effecten van maaibeheer moeten worden getoetst aan de normen voor regionale wateroverlast. </legacyfootnotes><footnotes><footnote/></footnotes><auteurs>mr. M.J. Kraak&#13;
</auteurs><published>2011-03-01 00:00:00</published><modified>2011-03-01 00:00:00</modified><editiondate>2011-03-01</editiondate><htmlpath>https://denhollander.info/artikel/9067</htmlpath></article>
</articles></edition>