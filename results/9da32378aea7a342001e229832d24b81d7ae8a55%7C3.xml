<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1990</searchword><id>6235</id><udhid>UDH:TvAR/6235</udhid><titel>Ontwikkelingen in de landinrichting</titel><searchwords><searchword>TvAR 12/1990</searchword><searchword>UDH:TvAR/6235</searchword></searchwords><attachments><attachment><name>1990_nr 12_Artikel_Kampman.pdf</name><extention>pdf</extention><url>https://denhollander.info/download/6029/ci</url></attachment></attachments><inleiding>1. INLEIDING&#13;
Landinrichting staat meer dan ooit in de belangstelling. Enerzijds valt er kritiek te beluisteren op&#13;
de gevolgen en de resultaten van de landinrichting van de zijde van hen die zich inzetten voor&#13;
de bescherming van wat ik gemakshalve natuur en landschap noem. Door onder andere&#13;
schaalvergroting en intensivering van het grondgebruik wordt het natuurlijk milieu aangetast en&#13;
lijden, zo wordt gesteld, natuur en landschap onherstelbare schade. Anderzijds wordt landinrichting&#13;
door verschillende disiplines naar voren geschoven als middel om een veelheid aan doelstellingen&#13;
te realiseren. Vele nota's en plannen, afkomstig uit niet-landbouwkring, waarin een&#13;
onderdeel van de inrichting van het landelijk gebied aan de orde komt, vermelden landinrichting&#13;
als één van de middelen om tot de gewenste inrichting te komen. Ik kom daar in het vervolg van&#13;
dit artikel nog op terug. Daarmee wordt naar mijn oordeel het toenemende belang van&#13;
landinrichting voor de inrichting van het landelijk gebied aangegeven. In het denken over&#13;
landinrichting valt een verandering waar te nemen die naar ik meen wordt veroorzaakt door de&#13;
wijzigingen die zich in de landinrichting zelf hebben voorgedaan. Het omgekeerde is overigens&#13;
ook het geval.&#13;
In dit artikel wil ik trachten aan de hand van enkele thema's een deel van die veranderingen&#13;
in de landinrichting gedurende de jaren te beschouwen en daarbij zo mogelijk enigszins naar de&#13;
toekomst te kijken.</inleiding><content>2. DOEL EN FUNCTIE VAN LANDINRICHTING&#13;
Het doel en daarmee de functie die ruilverkaveling/landinrichting vervult is gedurende de jaren&#13;
sterk aan verandering onderhevig geweest.&#13;
Ruilverkaveling is van oorsprong een middel ter verbetering van de landbouwstructuur. Het&#13;
fenomeen ruilverkaveling werd aan het begin van deze eeuw ontwikkeld om de slechte situatie&#13;
waarin de landbouw verkeerde het hoofd te kunnen bieden. Door het uitvoeren van een&#13;
ruilverkaveling werd beoogd de structuur van de landbouwbedrijven in het gebied te versterken&#13;
en zodoende een bijdrage te leveren aan het terugdringen van de inkomensachterstand van de&#13;
landbouwers en het vergroten van de concurentiepositie van de landbouw met name op de&#13;
exportmarkt. De Ruilverkavelingswetten van 1924,1938 en 1954 houden dan ook alle drie een&#13;
agrarische doelstelling van ruilverkaveling in. Artikel 2 van de Ruilverkavelingswet 1954 luidt:&#13;
'Ruilverkaveling geschiedt uit kracht van een overeenkomst of uit kracht van de wet ter&#13;
behartiging van de belangen van land-, tuin-, bosbouw en veehouderij'. Deze beperkte doelstelling&#13;
heeft gegolden tot de inwerkingtreding van de Landinrichtingswet op 15 oktober 1985.&#13;
De landinrichting in de vorm van ruilverkaveling heeft gedurende de jaren, ondanks kritiek,&#13;
standgehouden. Mijns inziens is dat in hoofdzaak toe te schrijven aan de flexibiliteit in de&#13;
toepassing van het instrument, ondanks de beperkte wettelijke doelstelling die geldend was.&#13;
In de loop der jaren ontwikkelde de ruilverkaveling zich van de zuiver agrarische ruilverkaveling&#13;
uit het begin van de eeuw tot de multifunctionele landinrichting van na 1985. Met name&#13;
onder de wet van 1954 werd in ruilverkaveling steeds meer aandacht geschonken aan andere dan&#13;
agrarische belangen. Zo schreef de wet voor dat naast het plan van wegen en waterlopen een&#13;
landschapsplan werd vastgesteld. Dit landschapsplan breidde zich in de loop van de jaren sterk uit. Niet alleen werd in de latere jaren compensatie gezocht voor beplantingen die ten gevolge&#13;
van de ruilverkaveling werden geamoveerd, maar werd steeds meer overgegaan tot een volledige&#13;
landschappelijke vernieuwing, waarbinnen de nieuwe agrarische bedrijfsstructuur paste. Daarnaast&#13;
werd door middel van uitruil een bijdrage geleverd aan de realisatie van het relatienotabeleid&#13;
en werden veelal in het kader van het landschapsplan voorzieningen voor de openluchtrecreatie&#13;
getroffen.&#13;
Het in de Ruilverkavelingswet 1954 opgenomen art. 13 heeft, hoewel daarvoor niet direct&#13;
bedoeld (zie hierna onder grondverwerving), aan de realisering van deze landschappelijke en&#13;
recreatieve voorzieningen een grote bijdrage geleverd. Aangetekend moet daarbij overigens&#13;
worden dat de enkelvoudige agrarische doelstelling van de wet een beperking van de multifunctionaliteit&#13;
van de ruilverkaveling bleef betekenen. In veel bezwarenprocedures zijn zowel door&#13;
de Kroon als de rechtbanken voorgenomen landschappelijke of recreatieve voorzieningen&#13;
verworpen na toetsing aan de agrarische doelstelling van de wet.&#13;
In de memorie van toelichting bij de Landinrichtingswet werd de beperkte doelstelling dan&#13;
ook als een eerste tekortkoming van de Ruilverkavelingswet 1954 aangemerkt. Op blz. 5 van de&#13;
MvT staat te lezen: 'Een in het oog springende beperking van de Ruilverkavelingswet 1954 is&#13;
de doelstelling, neergelegd in artikel 2: de behartiging van de belangen van land-, tuin-, bosbouw&#13;
of veehouderij. Gezien de veranderingen in de functies van het landelijk gebied is het gewenst&#13;
de doelstelling van de landinrichtingswet, wil deze een geschikt wettelijk instrumentarium&#13;
bieden voor inrichting van het landelijk gebied, af te stemmen op de functies, die dit gebied&#13;
vervult of moet vervullen.'&#13;
De landinrichtingswet, die in werking trad op 15 oktober 1985, bevat dan ook een brede&#13;
doelstelling. Artikel 4 luidt: 'Landinrichting strekt tot verbetering van de inrichting van het&#13;
landelijk gebied overeenkomstig de functies van dat gebied, zoals deze in het kader van de&#13;
ruimtelijke ordening zijn aangegeven.' Artikel 5 vermeld vervolgens (niet limitatief) dat&#13;
maatregelen en voorzieningen kunnen worden getroffen ten behoeve van:&#13;
- land-, tuin- en bosbouw;&#13;
- de natuur en het landschap;&#13;
- de infrastructuur;&#13;
- de openluchtrecreatie;&#13;
- de cultuurhistorie.&#13;
Het multifunctionele karakter van wat we nu landinrichting noemen kan onder deze wet pas goed&#13;
tot zijn recht komen. De wijziging van de terminologie vanaf de inwerkingtreding van de&#13;
Landinrichtingswet hangt daarmee samen. We spreken van landinrichting als verzamelnaam,&#13;
waarin de vier vormen herinrichting, ruilverkaveling, aanpassingsinrichting en ruilverkaveling&#13;
bij overeenkomst zijn begrepen.&#13;
Het nieuwe instrument met zijn brede doelstelling kan beter inspelen op de zich steeds&#13;
uitbreidende functie van het landelijk gebied. Onder de Landinrichtingswet wordt dan ook in&#13;
toenemende mate in landinrichtingsverband een bijdrage geleverd aan de bescherming of het&#13;
herstel van het natuurlijke milieu, de landschappelijke aankleding van het gebied, de openluchtrecreatie&#13;
enz. In recent verschenen nota's en rapporten, zoals de Vierde nota ruimtelijke&#13;
ordening, het Natuurbeleidsplan enz., wordt regelmatig landinrichting aangemerkt als een&#13;
middel om tot de gewenste inrichting van het landelijk gebied te geraken.&#13;
Het bovenstaande betekent niet dat, nu de wet de brede doelstelling vermeldt van art. 4, in de&#13;
landinrichtingspraktijk van de één op de andere dag alle functies van het landelijk gebied&#13;
hetzelfde gewicht hebben gekregen. De overgang van de zuiver agrarische ruilverkaveling naar&#13;
de volledige multifunctionele landinrichting is een maatschappelijk proces dat zich langzaam&#13;
voltrekt. Dat dit proces zich zal voortzetten is mijns inziens duidelijk. Recent is daartoe een&#13;
nieuwe aanzet gegeven. De Commissie Multifunctionaliteit Landinrichting(CMLI), samengesteld&#13;
uit medewerkers van de particuliere natuurbeschermingsorganisaties en van het Ministerie&#13;
van Landbouw, Natuurbeheer en Visserij, ieder op persoonlijke titel, heeft studie verricht naar&#13;
de multifunctionaliteit van landinrichting. In het op 11 september 1990 aan de minister&#13;
aangeboden eindrapport, getiteld 'Perspectieven voor Landinrichting', worden een groot aantal aanbevelingen gedaan teneinde, zoals de samenvatting vermeld, 'optimaal vorm en inhoud te&#13;
geven aan de multifunctionele doelstelling van landinrichting'. Het rapport verdient belangstelling&#13;
in brede kring van hen die zich hoe dan ook met landinrichting bezighouden.&#13;
3. DE AFSTEMMING OP DE RUIMTELIJKE ORDENING&#13;
Direct verbonden met de wijzigingen in de landinrichting in verband met de veranderende&#13;
functies van het landelijk gebied is de ontwikkeling van de relatie tussen landinrichting en&#13;
ruimtelijke ordening. Gedurende vele jaren hebben zich tussen ruimtelijke ordening en landinrichting&#13;
geen afstemmingsproblemen voorgedaan. Er bestond namelijk aanvankelijk een strikte&#13;
scheiding tussen gebieden waarvoor een uitbreidingsplan was vastgesteld en gebieden waar een&#13;
ruilverkaveling werd uitgevoerd. De gebieden waarvoor een uitbreidingsplan gold konden geen&#13;
onderdeel vormen van een ruilverkaveling. In de latere wetten werd deze strikte scheiding&#13;
afgeschaft, maar zolang er nog geen sprake was van bestemmingsplannen buitengebied bleef de&#13;
scheiding tussen ruilverkaveling en ruimtelijke ordening in hoofdzaak bestaan. Wel werd in de&#13;
Ruilverkavelingswet 1954 het fenomeen 'artikel 13' ingevoerd. Dat artikel boodt de mogelijkheid&#13;
dat gronden met een niet-agrarische bestemming aan een overheidslichaam werden&#13;
toegewezen. De daarvoor benodigde oppervlakte grond werd verkregen door korting op alle&#13;
eigenaren naar rato van hun inbreng. Deze toewijzing van art. 13 gronden vond plaats teneinde&#13;
dreigende onteigening, die het nut van de ruilverkaveling weer teniet zou doen, te voorkomen.&#13;
In feite een eerste aanzet voor de afstemming van de ruilverkaveling op de ruimtelijke ordening.&#13;
In de niéuwe Wet op de Ruimtelijke Ordening van 1962 werden de gemeenten verplicht een&#13;
bestemmingsplan buitengebied op te stellen. Bij het tot stand komen van die bestemmingsplannen&#13;
in de daaropvolgende jaren kwam de noodzaak tot afstemming van landinrichting en ruimtelijke&#13;
ordening duidelijk naar voren. In veel projecten bleek dat de inhoud van het bestaande ruilverkavelingsplan&#13;
en het bestemmingsplan buitengebied niet met elkaar overeenstemde. Werken&#13;
die in het ruilverkavelingsplan waren voorzien werden in het bestemmingsplan aan uitvoeringsvoorschriften&#13;
(aanlegvergunning) gebonden of waren zelfs niet toegestaan. Vertragingen, planwijzigingen,&#13;
bezwaren tegen het bestemmingplan door de plaatselijke commissie en dergelijke&#13;
waren het gevolg. Punt van discussie was daarbij steeds welk plan de voorrang zou genieten. Een&#13;
zelfde discussie ontstond ten aanzien van de ruilverkavelingsplannnen in voorbereiding. De&#13;
vraag diende beantwoord te worden in hoeverre de ruilverkaveling ingepast moest worden in de&#13;
ruimtelijke ordening en hoe die afstemming dan plaatsvond. Bij de invoering van de Landinrichtingswet&#13;
is in die discussie duidelijkheid ontstaan. De doelstelling van landinrichting, zoals omschreven&#13;
in art. 4 is daarover duidelijk: 'Landinrichting strekt tot verbetering van de inrichting&#13;
van het landelijk gebied overeenkomstig de functies van dat gebied, zoals deze in het kader van&#13;
de ruimtelijke ordening zijn aangegeven'. Daarmee is vastgesteld dat de inhoud van het landinrichtingsplan&#13;
in overeenstemming moet zijn met het beleid inzake de ruimtelijke ordening.&#13;
Het bovenstaande wil nog niet zeggen dat bij de voorbereiding van landinrichting steeds moet&#13;
worden aangesloten op het geldende bestemmingsplan buitengebied. De MvT op de Landinrichtingswet,&#13;
blz. 16, zegt over de relatie tussen de ruimtelijke ordening en de landinrichting het&#13;
volgende: 'Voor de goede werking van het onderhavige wetsvoorstel achten de ondergetekenden&#13;
het van groot belang, dat een zodanig samenspel tussen ruimtelijke ordening en landinrichting&#13;
onstaat, dat enerzijds de landinrichting een bijdrage tot het ruimtelijk beleid vormt en&#13;
anderzijds de landinrichting zich binnen de marges van de ruimtelijke ordening kan ontplooien'.&#13;
Het provinciaal bestuur dient het landinrichtingsprogramma of -plan vast te stellen na toetsing&#13;
aan de hoofdlijnen van het provinciaal ruimtelijk beleid, zoals die uit het streekplan of een ander&#13;
besluit voortvloeien (art. 42). Indien het bestemmingsplan daarvan afwijkt dan zal afstemming&#13;
moeten plaatsvinden, waarbij wijziging van het bestemmingsplan één van de mogelijkheden is,&#13;
waarbij G.S. eventueel van de aanwijzingsbevoegdheid uit de Wet Ruimtelijke Ordening&#13;
gebruik kunnen maken. In de praktijk vindt tijdens de voorbereiding van het landinrichtingsplan&#13;
overleg tussen de landinrichtingscommissie en de gemeente plaats om de afstemming te&#13;
bewerkstelligen. De afstemming tussen landinrichting en ruimtelijke ordening verloopt niet altijd even&#13;
eenvoudig. Met name daar waar de hoofdlijnen van het provinciaal ruimtelijk beleid voor het&#13;
betreffende gebied nog niet vastliggen ontstaan tijdens de voorbereiding van de landinrichting&#13;
problemen en vertragingen. De CMLI schrijft daarover in haar eindrapport "Perspectieven voor&#13;
Landinrichting", blz. 36: 'Wettelijk en ook in de praktijk wordt echter een duidelijk kader&#13;
verwacht vanuit de ruimtelijke ordening. In een aantal gevallen ontbeert de landinrichting echter&#13;
een voldoende duidelijke sturing vanuit de ruimtelijke ordening'. En vervolgens zegt het rapport&#13;
op blz. 37: 'In feite is het provinciaal beleid niet zozeer iets dat van tevoren vaststaat en (slechts?)&#13;
geciteerd zou moeten worden, maar iets wat gaandeweg het planvormingsproces vertaald moet&#13;
worden en waarbij terugkoppeling mogelijk is (het tweede spoor).' De CMLI doet vervolgens&#13;
aanbevelingen om vroegtijdig het gewenste ruimtelijk kader bekend te doen zijn en tot de&#13;
gewenste concrete vertaling te komen. Eén en ander geeft nog eens duidelijk de noodzaak van&#13;
een tijdige en goede afstemming tussen ruimtelijke ordening en landinrichting weer.&#13;
4. DE GRONDVERWERVING&#13;
Ten behoeve van vele voorzieningen in een landinrichtingsproject, zowel ten behoeve van&#13;
openbare lichamen als particulieren, is grond nodig. Te denken valt aan voorzieningen als de&#13;
aanleg van wegen en waterlopen, landschappelijke en recreatieve voorzieningen, bedrijfsvergroting&#13;
en dergelijke. Daarnaast is grond nodig als zogenaamde landmeterha's, dat wil zeggen&#13;
grond nodig voor de afronding van kavels en bedoeld om de bestaande topografie te handhaven.&#13;
De mate waarin grondverwerving nodig is hangt dan ook af van de soort en omvang van de in&#13;
het landinrichtingsplan opgenomen voorzieningen.&#13;
Bij de start van de ruilverkaveling onder de wet van 1924 was de grondbehoefte nog erg beperkt.&#13;
Hoofddoel van de ruilverkaveling was het ruilen van gronden. Daarnaast werden alleen wegen&#13;
en waterlopen aangelegd teneinde de ruiling te bevorderen. De benodigde grond voor deze&#13;
voorzieningen werd verkregen door korting op het recht op toedeling van alle eigenaren. Daaraan&#13;
lag ten grondslag dat deze voorzieningen ten dienste en nutte van deze eigenaren werden&#13;
aangelegd. Gronden voor andere doeleinden dienden op vrijwillige basis, dus door aankoop, te&#13;
worden verworven. In de loop van de jaren werd de omvang van de op deze wijze te verwerven&#13;
gronden steeds groter, ten gevolge van de zich wijzigende doelstellingen van de projecten. Met&#13;
name toen in het kader van de ruilverkaveling een bijdrage werd geleverd aan de sanering van&#13;
landbouwbedrijven door het verwerven van gronden gekoppeld aan een uitkering uit het&#13;
Ontwikkelings- en Saneringsfonds en vergroting van andere te kleine bedrijven met de&#13;
verworven grond. Daarnaast werden de mogelijkheden van vrijwillige grondverwerving verruimd&#13;
door invoering van de regeling afkoop toedelingsrechten en later ook de regeling afkoop&#13;
potentiële toedelingsrechten, waarbij boven de grondwaarde een toeslag wordt betaald.&#13;
Naast de uitbreiding van de vrijwillige grondverwerving is in de loop der jaren ook het middel&#13;
van de onvrijwillige grondverwerving verruimd. In de Ruilverkavelingswet 1954 deed het&#13;
beroemde art. 13 zijn intrede, dat het mogelijk maakte, naast de korting voor wegen en&#13;
waterlopen, ten behoeve van andere doeleinden tot een maximum van 5% een korting toe te&#13;
passen op het recht op toedeling van de eigenaren. Deze gronden werden aan openbare lichamen&#13;
toegewezen ten behoeve van doeleinden ten algemene nutte. Het openbaar lichaam betaalde&#13;
daarvoor aan de plaatselijke commissie een bedrag overeenkomend met de onteigeningsvergoeding.&#13;
Als voorwaarde voor de toewijzing gold dat deze in overeenstemming diende te zijn met&#13;
het door de ruilverkaveling beoogde doel, met andere woorden de toewijzing diende te sporen&#13;
met de agrarische doelstelling van de wet. De overeenstemming werd aanwezig geacht als de niet&#13;
agrarische bestemmimg vaststond. Door het toepassen van de korting en de toewijzing aan het&#13;
openbaar lichaam werd een onteigening na ruilverkaveling voorkomen, waardoor kon worden&#13;
vermeden dat een deel van het nut van de ruilverkaveling weer te niet gedaan zou worden.&#13;
Het artikel is in de loop der jaren steeds ruimer toegepast. Met name de grondverwerving voor&#13;
de zich steeds uitbreidende landschapsplannen werd vooral in de jaren zestig op deze wijze veiliggesteld.&#13;
Het voordeel van de toepassing van het artikel boven vrijwillige grondverwerving was de zekerheid die al bij de vaststelling van het stemmingsplan werd verkregen omtrent de&#13;
realisering van de elementen. De realisering was niet langer afhankelijk van het al of niet&#13;
aankopen van gronden en bovendien was ten gevolge van de toewijzing de plaats en de vorm van&#13;
de elementen onafhankelijk van de afweging met het particulier belang. Aangetekend moet&#13;
overigens worden dat de Kroon in een aantal gevallen de toepassing van het artikel voor&#13;
landschappelijke elementen die niet in een bestemmingsplan waren opgenomen afwees wegens&#13;
strijd met de wettelijke doelstelling van ruilverkaveling.&#13;
De mogelijkheden van onvrijwillige grondverwerving zijn in de Landinrichtingswet opnieuw&#13;
verruimd. Daarbij heeft differentiatie plaatsgevonden naar de vorm van landinrichting. In de&#13;
eerste plaats is ten gevolge van de brede doelstelling van landinrichting de beperking tot het&#13;
agrarische doel uiteraard opgeheven. Ten behoeve van wegen en waterlopen bestaat zowel in&#13;
herinrichting als ruilverkaveling de mogelijkheid van toepassing van korting. In tegenstelling tot&#13;
voorheen is onder de Landinrichtingswet deze korting aan een maximum gebonden. In ruilverkaveling&#13;
kan voor overige voorzieningen van openbaar nut eveneens korting worden toegepast.&#13;
Het totaal van de korting mag de 5% niet te boven gaan. In herinrichting kan voor de overige&#13;
voorzieningen geen korting worden toegepast. De wet biedt voor deze landinrichtingsvorm de&#13;
mogelijkheid van onteigening via de art. 122 en 123 van de Onteigeningswet. De omschrijving&#13;
van deze onteigeningsmogelijkheid is ruim, namelijk onroerende goederen 'waarover de beschikking&#13;
moet worden verkregen ter verwezenlijking van een landinrichtingsplan in het kader&#13;
van herinrichting'.&#13;
De mogelijkheden van onvrijwillige grondverwerving worden in de praktijk beperkt benut.&#13;
Onteigening wordt voor veel voorzieningen als een te zwaar en te duur middel beschouwd. Het&#13;
minder zware middel van korting bestaat in herinrichting niet voor landschappelijke, recreatieve&#13;
en overige voorzieningen. Gekozen wordt dan voor vrijwillige grondverwerving waardoor de&#13;
realisering onzeker wordt. De CMLI beveelt dan ook aan in de wet voor herinrichting naast de&#13;
onteigening ook de mogelijkheid van toepassing van korting op te nemen.&#13;
Ook de wettelijke mogelijkheid van toepassing van korting in ruilverkaveling voor landschappelijke,&#13;
recreatieve en overige voorzieningen wordt slechts beperkt toegepast. Een mogelijke&#13;
oorzaak daarvan zou kunnen zijn gelegen in het naar mijn oordeel ten onrechte in de wet&#13;
opgenomen art. 147. Het artikel bepaalt dat wegens de toepassing van deze korting en de&#13;
toewijzing van de voorzieningen het openbaar lichaam een bedrag betaalt overeenkomend met&#13;
de onteigeningsvergoeding. Het artikel, dat overigens niet in het oorspronkelijk wetsontwerp&#13;
was opgenomen, is overgenomen uit de Ruilverkavelingswet 1954. In die wet gold de regeling&#13;
voor de toewijzing op grond van art. 13 wegens voorzieningen die op zichzelf strijdig waren met&#13;
het wettelijke doel van de ruilverkaveling. Nu in de Landinrichtingswet de voorzieningen vallen&#13;
onder de brede doelstelling van de wet zijn de landschappelijke, recreatieve en overige voorzieningen&#13;
een geïntegreerd deel van het plan van voorzieningen. Er is dan naar mijn oordeel geen&#13;
reden om voor deze elementen een andere wijze van schadeloosstelling toe te passen dan voor&#13;
bijvoorbeeld de wegen en de waterlopen. Die schadeloosstelling vindt plaats met behulp van&#13;
compenserende grond in het plan van toedeling en door de nutsbepaling in de lijst der geldelijke&#13;
regelingen. De verrekening van de grondwaarde vindt plaats op basis van de agrarische waarde.&#13;
5. DE TOEWIJZING&#13;
In het ruilproces van landinrichting wordt het recht op toedeling/toewijzing van particulieren en&#13;
overheid, ontstaan door inbreng van eigendom, aankoop of toepassing van korting/onteigening,&#13;
omgezet in een eigendomsrecht op een bepaald perceel. Dit proces omvat de toewijzing en de&#13;
toedeling en vindt zijn juridische beslag in de akte van toedeling. Binnen het ruilproces worden,&#13;
vooruitlopend op de overige gronden, de openbare voorzieningen toegewezen aan de openbare&#13;
lichamen. De gronden onder deze elementen worden daartoe vooraf afgescheiden van de overige&#13;
gronden door een beschrijving van de begrenzing van de elementen.&#13;
Onder de ruilverkavelingswetten vond oorspronkelijk alleen toewijzing plaats van de wegen&#13;
en waterlopen. Deze werden daartoe opgenomen in het definitieve plan van wegen en waterlopen dat door GS werd vastgesteld. Afwijkingen ten opzichte van het stemmimgsplan werden zonder&#13;
verdere procedure in het plan van wegen en waterlopen meegenomen. Tegen de toewijzing stond&#13;
voor de rechthebbenden geen rechtsmiddel open.&#13;
In de ruilverkavelingswet 1954 vindt een uitbreiding plaats van de toe te wijzen elementen.&#13;
Zoals in de paragraaf grondverwerving al vermeld vond op grond van art. 13 korting plaats voor&#13;
elementen met overige niet agrarische bestemmingen. Als beperking gold de agrarische&#13;
doelstelling van de wet. Door toewijzing moest latere onteigening worden voorkomen. Deze&#13;
elementen werden toegewezen aan openbare lichamen. De toewijzing werd opgenomen in het&#13;
plan van toedeling en niet in het plan van wegen en waterlopen. Weliswaar was tegen de&#13;
toewijzing geen bezwaar mogelijk in het kader van de bezwarenbehandeling plan van toedeling,&#13;
maar een zekere vermenging met het plan van toedeling was niet te vermijden. De voornemens&#13;
tot toewijzing werden opgenomen in het stemmingsplan, waartegen Kroonberoep mogelijk was.&#13;
Een verdere sterke uitbreiding van de mogelijkheden van toewijzing biedt de huidige&#13;
Landinrichtingswet. Onder deze wet bestaat de mogelijkheid van toewijzing van wegen,&#13;
waterlopen, lanschappelijke, recreatieve en overige voorzieningen van openbaar nut. Er zijn&#13;
derhalve geen openbare voorzieningen meer uitgezonderd. De toe te wijzen elementen worden&#13;
opgenomen in het begrenzingenplan en daarmee dus alle afgescheiden van de overige gronden&#13;
en buiten het plan van toedeling gehouden. Afwijkingen tussen het begrenzingenplan en het&#13;
eventueel gewijzigde landinrichtingsplan zijn niet toegestaan. Indien afwijkingen nodig zijn dan&#13;
dient eerst een wijziging van het landinrichtingsplan te worden doorgevoerd. De voornemens tot&#13;
toewijzing worden opgenomen in het landinrichtingsplan. Tegen deze voorgenomen toewijzing&#13;
is Kroonberoep mogelijk voor zover het toewijzing betreft van landschappelijke, recreatieve en&#13;
overige elementen van openbaar nut onder toepassing van korting of onteigening.&#13;
Ondanks het gegeven dat de wettekst geen openbare voorzieningen van toewijzing uitsluit&#13;
leert de praktijk dat de toewijzingsmogelijkheden van landschappelijke, recreatieve en overige&#13;
elementen nogal beperkt zijn. De wettelijke regeling wordt zodanig uitgelegd dat alleen&#13;
toewijzing kan plaatsvinden indien daadwerkelijk korting of onteigening is voorzien. Ik ben van&#13;
mening dat deze koppeling ten onrechte wordt gelegd en dat alle structurele elementen dienen&#13;
te worden toegewezen. Zie voor een uitvoerige bespreking daarvan mijn artikel in Agrarisch&#13;
Recht, juni 1987. De Haan onderschrijft deze stellingname, zie Onroerend-goedrecht, deel c,&#13;
Landinrichtingswet, blz. 137. Ook de CMLI acht het gewenst dat meer elementen dan tot nu toe&#13;
gebruikelijk buiten de toedeling worden gehouden en in het begrenzingenplan worden&#13;
opgenomen.&#13;
6. EPILOOG&#13;
In het bovenstaande heb ik in enkele thema's iets gezegd over de ontwikkelingen die zich in&#13;
landinrichting hebben voltrokken en nog voltrekken. Ik ben me er pijnlijk van bewust een slechts&#13;
zeer beperkte keus te hebben gemaakt. Daarbij ben ik er niet aan ontkomen die keuze mede te&#13;
baseren op eigen belangstelling. Daarnaast meen ik echter dat met name deze onderwerpen in&#13;
de komende jaren opnieuw sterk in ontwikkeling zullen zijn. Ze staan ten gevolge daarvan ook&#13;
thans ruim in de belangstelling. Dat is dan ook de reden dat ik vele malen het eindrapport van&#13;
de CMLI heb aangehaald. </content><legacyfootnotes/><footnotes><footnote/></footnotes><auteurs>Mr. J.H. Kampman</auteurs><published>1990-12-01 00:00:00</published><modified>1990-12-01 00:00:00</modified><editiondate>1990-12-01</editiondate><htmlpath>https://denhollander.info/artikel/6235</htmlpath></article>
</articles></edition>