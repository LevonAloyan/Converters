<edition><articles><article><jaar>1980</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1980</searchword><id>6554</id><udhid>UDH:TvAR/6554</udhid><titel>Stellingen') over de WETSONTWERPEN INZAKE DE GRONDPOLITIEK</titel><searchwords><searchword>TvAR 6/1980</searchword><searchword>UDH:TvAR/6554</searchword></searchwords><attachments><attachment><name>1980_nr 6_Artikel_Haan.pdf</name><extention>pdf</extention><url>https://denhollander.info/download/6327/ci</url></attachment></attachments><inleiding>I. Algemeen&#13;
1. Zowel op de agrarische als op de niet-agrarische grondmarkt doet zich&#13;
een toenemende schaarste voor als gevolg van een sterk vergrote vraag en&#13;
een sterk verminderd aanbod, waardoor overheidsingrijpen op beide&#13;
markten noodzakelijk is geworden.&#13;
De toename van de vraag op de agrarische grondmarkt vloeit voort uit de&#13;
drang naar bedrijfsvergroting, die op zijn beurt veroorzaakt wordt door de&#13;
technologische ontwikkeling in samenhang met de relatieve verslechtering&#13;
van de inkomenssituatie: hoe krapper het prijsbeleid in Brussel, zou men&#13;
kunnen zeggen, hoe hoger op lange duur gezien de grondprijzen in Nederland,&#13;
omdat de ondernemers dan wel moeten uitbreiden om nog aan een redelijk&#13;
inkomen te komen. De vermindering van het aanbod van landbouwgronden&#13;
- volgens de M.v.T. bij het Ontwerp Wet Vervreemding Landbouwgronden&#13;
is sprake van een halvering in acht jaar tijds - wordt toegeschreven&#13;
aan de teruggang in de conjunctuur en de daarmee verband houdende&#13;
verslechterde werkgelegenheidssituatie buiten de landbouw, waardoor&#13;
de afvloeiing door beroepsverandering praktisch tot staan is gebracht&#13;
(alleen de bedrijfsbeëindiging bij gebrek aan opvolger is nog over).&#13;
Resultaat: in acht jaar tijd zijn de agrarische grondprijzen met 400 tot&#13;
600% gestegen, kortom 50 tot 75% per jaar, dus het vijf- tot tienvoud van&#13;
de jaarlijkse inflatie. In een tijd nota bene van neergaande conjunctuur, zoals&#13;
dat ook vóór de laatste wereldoorlog in veel mindere mate het geval&#13;
was, toen de boerenorganisaties (ook het KNLC) zelf om prijsbeheersing&#13;
vroegen. Er is nu veel meer reden om dat te doen, nl. een prijs die zeker het&#13;
vijfvoud is van wat zich sinds 200 jaar heeft voorgedaan en hoger dan waar&#13;
ook ter wereld.2) En men late zich niet misleiden door een zekere daling die&#13;
op het ogenblik hier en daar te constateren valt mede door de indiening van&#13;
het wetsontwerp (in 1978 was dat bij de Nota Van der Stee ook zo) waardoor een tijdelijke vergroting van aanbod ontstaat. Er is een structureel&#13;
tekort aan landbouwgrond, dat op langere duur gezien alleen nog maar zal&#13;
toenemen, mede door de enorme niet-agrarische claims.&#13;
Bij de agrarische vergeleken is de niet-agrarische grondmarkt, met name&#13;
die van ruwe bouwgrond, nog betrekkelijk rustig, hoewel de concurrentie&#13;
ook daar verscherpt is. De toenemende vraag wordt hier veroorzaakt door&#13;
het feit dat per inwoner steeds meer ruimte wordt gevraagd (10 tot 15.000&#13;
ha in totaal per jaar), het afnemend aanbod door de schaarste aan landbouwgrond&#13;
enerzijds en het toenemende milieubesef anderzijds. Verscherpt&#13;
is de concurrentie ook door de teruggang van de bouwmarkt, die&#13;
vele bouwmaatschappijen en projectontwikkelaars heeft gedwongen om&#13;
zich steeds meer op de markt van ruwe bouwgrond te begeven, teneinde&#13;
zich tegenover de gemeente een bouwclaim te verwerven. Hoewel de prijzen&#13;
van bouwgrond bepaald veel minder uit de hand zijn gelopen dan die van&#13;
landbouwgrond, komt het toch al voor, dat projectontwikkelaars twee a&#13;
driemaal zoveel betalen als de gemeenten kunnen en mogen betalen. Hoewel&#13;
de gemeente deze bedragen bij onteigening helemaal niet hoeven te betalen,&#13;
blijft onteigening van een projectontwikkelaar moeilijk, omdat het&#13;
hem slechts om de grond voor koopwoningen en bedrijfsbouw te doen is,&#13;
die de gemeente toch niet zelf kan realiseren. Maar wèl heeft de gemeente&#13;
de exploitatie van die grond nodig om de financiering van het bestemmingsplan&#13;
sluitend te maken.&#13;
2. Ten aanzien van de agrarische grondmarkt is momenteel sprake van een&#13;
juist overheidsingrijpen, waarbij geprobeerd wordt via een beperking&#13;
van de vraag en een voorrang voor de overheid in bepaalde gebieden de&#13;
vraag- en aanbodverhoudingen weer in evenwicht te brengen. Daarentegen&#13;
wordt met de voorgestelde beperking van de onteigeningsvergoeding&#13;
ten aanzien van de niet-agrarische grondmarkt het paard achter de&#13;
wagen gespannen, zodat ook het gemeentelijk voorkeursrecht op voorhand&#13;
tot mislukking gedoemd zou zijn.&#13;
Drie wetsontwerpen voor de grondpolitiek heeft de regering de laatste&#13;
tijd gewijzigd of ingediend, nl. een nieuw Ontwerp Wet Vervreemding&#13;
Landbouwgronden (15969, nrs. 1-3), een nader gewijzigd Ontwerp Wet&#13;
Voorkeursrecht Gemeenten (13713, nr. 33) en - wonderlijk genoeg - ook&#13;
weer een geheel nieuw Ontwerp wijziging Onteigeningswet (15978, nrs.&#13;
1-3). Het laatste is, om daar mee te beginnen, bepaald een misgreep, ten&#13;
eerste omdat het wetsontwerp naast het nog steeds aanhangige ontwerp&#13;
13714, waar het kabinet Den Uyl over viel, eigenlijk overbodig is, en ten tweede omdat er redactioneel erg veel op valt aan te merken. In een pas verschenen&#13;
artikel in het Nederlands Juristenblad heb ik het nu gevolgde stelsel&#13;
de gebruikswaarde min genoemd in plaats van gebruikswaarde plus of&#13;
verkeerswaarde min. Zelfs de V.V.D. is er in het kabinet in getuijnmand,&#13;
om over mijn eigen partijgenoten maar niet te spreken.&#13;
Daarbij vergeleken is de Wet Vervreemding Landbouwgronden een eldorado&#13;
voor grondpolitieke instrumentenverzamelaars. Eén van die instrumenten&#13;
is min of meer door mijzelf gelanceerd, nl. de landbouwkundige&#13;
toetsing nieuwe stijl. Ik ben er aan de ene kant een beetje trots op, dat die&#13;
toetsing bijna net zo in het wetsontwerp is opgenomen als ik haar destijds&#13;
vóór de kabinetsformatie in een nota heb gepresenteerd. Aan de andere&#13;
kant behoor ik tegelijk tot de grootste twijfelaars, wat betreft de kardinale&#13;
kwestie of het zal lukken de vraag met behulp van die toetsing zover terug&#13;
te dringen, dat de prijsvorming van landbouwgrond weer in redelijke banen&#13;
komt. Ik ga daar straks uitvoeriger op in, maar wil nu alvast kwijt, dat&#13;
- ook al zou dit doel niet worden bereikt - de landbouwkundige toetsing&#13;
toch de juiste ingang tot de grondmarkt blijft. Alleen zal daar dan niet langer&#13;
mee kunnen worden volstaan en zal een directe toewijzing en prijsbeheersing&#13;
nodig worden.&#13;
Een tweede instrument, het voorkeursrecht, kan zijn nut hebben, zowel&#13;
op de agrarische als op de niet-agrarische grondmarkt. Diende het vorige&#13;
kabinet al een ontwerp in voor een gemeentelijk voorkeursrecht op de nietagrarische&#13;
grondmarkt, deze regering doet er een schepje boven op voor de&#13;
agrarische, nl. een voorkeursrecht voor de S.B.L. in bepaalde gebieden. Op&#13;
die manier wil de Wet Vervreemding Landbouwgronden voorkomen, dat&#13;
in landinrichtingsgebieden, landschapsreservaten e.d. concurrentie ontstaat&#13;
tussen de S.B.L. als aankooporgaan in het algemeen belang en de&#13;
agrariërs die hun bedrijf willen vergroten. Overigens wel een rigoreus instrument&#13;
om de concurrentie te beperken, want het betekent tegelijk uitschakeling&#13;
van de grondmarkt. Voorlopig zal het hoofdzakelijk van de&#13;
landbouwkundige toetsing moeten komen.</inleiding><content>II. Ontwerp Wet Vervreemding Landbouwgronden&#13;
3. De doelstelling van dit ontwerp komt onvoldoende uit de verf, met name&#13;
wat betreft het prijsniveau dat de wetgever wil bereiken, mede in relatie&#13;
tot de te verwachten bedrijfsuitkomsten in de landbouw.&#13;
De bewindslieden zeggen in de Memorie van Toelichting dat verdere verhogingen&#13;
van het prijspeil voorkomen moeten worden, maar dat overigens&#13;
een geleidelijke ontwikkeling naar een prijs van ƒ 25.000,- tot ƒ 30.000,- per ha als alleszins redelijk moet worden beschouwd. Ik vind dat een te vage&#13;
doelstelling. De Minister zal toch niet bedoelen, dat de overnameprijzen bij&#13;
bedrijfsopvolging zich op dat niveau zouden moeten gaan bewegen. Zij zaten&#13;
nu blijkens de CBS-statistiek van het tweede halfjaar 1978 tussen 20 en&#13;
25.000,- gulden, hetgeen al een verontrustende stijging inhield. De Minister&#13;
bedoelt ongetwijfeld de vrije grondprijzen, die zich momenteel tussen&#13;
40 en 60.000 gulden bewegen, wat dus in zijn gedachtengang een geleidelijke&#13;
daling met liefst 40 a 50% zou betekenen. Een enorme krachttoer, als&#13;
men die werkelijk wil volbrengen. Maar de toelichting houdt zich teveel op&#13;
de vlakte en legt geen enkele relatie met de toekomstige bedrijfsuitkomsten&#13;
in de landbouw.&#13;
Wat dat betreft is de situatie merkwaardigerwijs vergelijkbaar met die bij&#13;
de invoering van de Pachtwet in 1937. Men voerde toen een toetsing in tegen&#13;
zgn. buitensporige pachtprijzen. Drie jaar later werd die door een volledige&#13;
pachtprijsbeheersing vervangen, tegelijk met de invoering van een&#13;
koopprijsbeheersing die tot 1963 heeft gegolden. Nu begint de regering&#13;
weer te praten over een optreden tegen buitensporige ontwikkelingen op de&#13;
grondmarkt en laat het dan voorkomen, alsof dat maar tijdelijke ontwikkelingen&#13;
zouden zijn, die men tijdig onder controle zou moeten krijgen. Er&#13;
valt niks meer tijdig onder controle te krijgen. De situatie op de grondmarkt&#13;
is op een voor iedereen onbegrijpelijke wijze uit de hand gelopen,&#13;
zodat zich de situatie voordoet, dat één enkele boer 1½ a 2 miljoen zou&#13;
moeten investeren om een redelijk bedrijf te krijgen. En dat bij relatief dalende&#13;
produktenprijzen, zodat men om aan een schamel inkomen te komen&#13;
straks ook nog wel zijn toevlucht zal moeten nemen tot allerlei energieverslindende&#13;
technologieën in en om de boerderij. De theoretische manier&#13;
waarop men in de toelichting over het gevaar van een te grote plotselinge&#13;
prijsdaling spreekt, doet wat onwerkelijk aan. Zoiets heeft nog nooit plaats&#13;
gehad in 200 jaar. Ik zou bijna zeggen: was het maar waar, dat dit gebeurde.&#13;
De boeren die zich teveel in de schuld gestoken hebben, moeten dan&#13;
maar op een andere manier geholpen worden. Bijv. met behulp van de&#13;
grondbank, dan heeft die ook weer wat te doen.&#13;
4. Overigens is het goed zich bewust te zijn, dat de thans op stapel staande&#13;
Wet Vervreemding Landbouwgronden met zijn indirecte prijsbeheersing&#13;
via een landbouwkundige toetsing noodzakelijkerwijs ingrijpender&#13;
is in haar gevolgen dan de oude W. V.L. met haar directe prijsbeheersing.&#13;
Dat is de prijs die men aan de liberalisering uit de zestiger jaren moet betalen.&#13;
Zou men destijds de prijstoetsing door de grondkamer in globale zin hebben gehandhaafd, zoals o.a. door mij werd bepleit, dan had de zaak&#13;
nooit zo uit de hand kunnen lopen. Natuurlijk zou het euvel van de zwarte&#13;
prijzen nog verder zijn toegenomen, maar zwarte prijzen worden niet met&#13;
hypotheek gefinancierd en dat geeft op zich al een enorm remmend effect,&#13;
want men voorkomt overinvestering. Bovendien staan die prijzen niet in de&#13;
krant en werken zij dus ook geen speculatie in de hand. Verder bleken de&#13;
familieverkopen zich destijds, zoals naar voren kwam uit een in 1961 gehouden&#13;
enquête onder de notarissen, naar de wettelijke prijzen te richten.&#13;
En dat was eigenlijk nog het voornaamste effect naast de koppeling aan de&#13;
pachtprijzen. Het verband tussen koop- en pachtprijzen is nu ten enen&#13;
male zoek geraakt, ook wat de verhouding tussen verpachte en onverpachte&#13;
waarde betreft, waardoor geheel nieuwe verpachtingen praktisch niet meer&#13;
voorkomen en de pacht zienderogen wegkwijnt (daling van 54 naar 40%).&#13;
Liberalisatie is duur in een land waar de grondschaarste groot is. De grondbank&#13;
was dit jaar in een paar weken weer uitverkocht. Van de Staat kan&#13;
niet worden verlangd, dat zij de tekorten van een failliet liberalisatiebeleid&#13;
dekt.&#13;
Zou men nu echter willen proberen met een directe prijstoetsing aan wettelijke&#13;
maximumnormen weer een greep op de markt te krijgen, dan kan&#13;
men dat vergeten. Stabiliseren ja, maar de enorme prijsdaling die nu nodig&#13;
is laat zich niet met wettelijke machtsspreuken alleen realiseren. Daarvoor&#13;
zou de ontduiking nu te groot zijn met alle bevoordeling van economisch&#13;
sterkeren die daarin ligt, omdat alleen die de zwarte prijzen zouden kunnen&#13;
financieren, terwijl juist jonge boeren en middelgrote bedrijven de grond&#13;
het meest nodig hebben. Nee, nu moeten er ingrijpender middelen aan te&#13;
pas komen. De landbouwkundige toetsing, zoals die nu wordt voorgesteld,&#13;
grijpt inderdaad dieper in de marktverhoudingen in dan een enkele prijstoetsing.&#13;
Immers, nu probeert men via het allocatiemechanisme de prijs te beheersen&#13;
in plaats van rechtstreeks via het prijsmechanisme. D.w.z. nu worden&#13;
er, anders dan vroeger, vele kopers van de grondmarkt geweerd. Wil het&#13;
werkelijk effectief zijn, zelfs de meesten, naar men mag aannemen, zowel&#13;
agrariërs als niet-agrariërs. En als het de eerste keer niet lukt met de toetsingsnormen,&#13;
dan zal die - zoals Minister Van der Stee al liet uitkomen -&#13;
zodanig worden verscherpt, dat het wèl helpt. In uiterste consequentie kan&#13;
dat leiden tot een toewijzing door de grondkamer tegen maximumprijs,&#13;
zoals al in het CDA-rapport Agrarisch Grondbeleid staat aangegeven. Hoe&#13;
meer men eenzijdig op het allocatiemechanisme blijft zitten, hoe ingrijpender&#13;
het wordt. Misschien dat de liberalen nog wel eens met het voorstel komen,&#13;
dat men dan toch maar beter met een prijstoetsing kan werken. En wie weet, misschien vinden zij tegen die tijd mij wel aan hun zijde. Ik&#13;
ben nog altijd van mening dat men het beste beide mechanismen tegelijk&#13;
had kunnen hanteren. Maar daar was en is de landbouwpolitiek niet rijp&#13;
voor. Men wil het eerst liever uitsluitend met dit nieuwe instrument wagen.&#13;
De verwijzing in de M.v.T. naar een aantal ons omringende landen is&#13;
overigens wat misleidend: daar heeft men namelijk alleen ervaring met de&#13;
landbouwkundige toetsing als instrument van agrarisch structuurbeleid,&#13;
niet wat het prijsbeleid betreft.&#13;
5. De doelstelling van het huidige ontwerp is verder belangrijk verruimd,&#13;
doordat nu ook bossen en natuurterreinen er onder vallen, terwijl voor&#13;
beheersgebieden en reservaten speciale toetsingsnormen kunnen worden&#13;
ingevoerd.&#13;
Dit is nu al de tweede agrarische wet in successie, die ook niet-agrarische&#13;
doeleinden gaat dienen. De eerste was de Ruilverkavelingswet, die nu zelfs&#13;
door een algemene Landinrichtingswet wordt vervangen. Ook de Pachtwet&#13;
zal ooit nog eens op het landschapsbeheer moeten worden afgestemd. In&#13;
ieder geval ligt de uitbreiding van de W.V.L. voor de hand. Zou men&#13;
bossen en natuurterreinen niet onder de toetsing brengen, dan zou de vraag&#13;
naar grond gemakkelijk in die richting kunnen verschuiven, waardoor de&#13;
prijzen zouden oplopen en versnippering in de hand zou worden gewerkt.&#13;
Overigens zullen er wel aparte normen voor gaan gelden, bijv. voor natuurterreinen&#13;
het tegengaan van versnippering, het eisen van garanties voor een&#13;
goed beheer en de hoedanigheid van de verwerver betreffende. De afbakening&#13;
tussen landbouwgronden en natuurterreinen zal de grondkamers nog&#13;
heel wat kopzorg bezorgen, want de overgangen er tussen zijn zeer geleidelijk.&#13;
Specifieke vereisten kunnen ook worden gesteld, wanneer het gaat om&#13;
overdracht van landbouwgronden, gelegen in gebieden waarin de landbouw&#13;
mede gericht dient te zijn op doeleinden van natuur- en landschapsbehoud,&#13;
of waarin het beheer in de toekomst uitsluitend of nagenoeg uitsluitend&#13;
op doeleinden van natuur- en landschapsbehoud gericht zal zijn.&#13;
Kortom, beheersgebieden en reservaten. Uit de toelichting blijkt dat de&#13;
extra eisen met name betrekking kunnen hebben op ervaringen van de verwerver&#13;
ten aanzien van de beheerslandbouw. Dat is ook wel logisch, want&#13;
de in de maak zijnde Wet Beheer Landbouwgronden zal aan de beheersovereenkomsten&#13;
ongetwijfeld een zakelijk karakter geven, zodat zij door&#13;
de verkrijger moeten worden voortgezet. Toch blijkt hieruit, dat het doel&#13;
van de wet niet alleen de prijsvorming betreft, maar ook andere zaken, zoals&#13;
een goed beheer. Dat brengt mij dan tegelijk op mijn zesde stelling. 6. Het is onjuist het te willen voorstellen, alsof de W. V.L. alleen indirecte&#13;
prijsbeheersing op het oog zou hebben en geen andere doeleinden als een&#13;
redelijker verdeling van de beschikbaar komende grond, zowel uit het&#13;
oogpunt van een goed agrarisch beheer als uit dat van het natuur- en&#13;
landschapsbeheer.&#13;
Minister Van der Stee speelt een beetje schuilevinkje, als hij zegt dat&#13;
prijsbeheersing het primaire doel van de wet zou zijn en dat de landbouwkundige&#13;
toetsingsnormen alleen maar moeten passen in het structuurbeleid.&#13;
Die normen zijn per definitie structurele normen, zelfs wanneer men ze zou&#13;
willen beperken tot eisen te stellen aan de persoon van de verkrijger, wat&#13;
betreft opleiding, leeftijd en ervaring. A fortiori geldt dit, als men - wat&#13;
onvermijdelijk is, ik kom daarop terug - tevens eisen gaat stellen aan het&#13;
bedrijf van de verkrijger, zoals minimum- en maximumgrootte en verkaveling.&#13;
Het kan zijn, dat dit met het oog op de prijsbeperking via beperking&#13;
van de vraag gedeeltelijk andere normen zijn, maar dan betekent het alleen&#13;
maar, dat er tweeërlei soort structuurbeleid uit voortvloeit: één met het oog&#13;
op bedrijfsontwikkeling en -sanering en één met het oog op het beheersen&#13;
van de grondmarkt.&#13;
Voor mij staat het doel van een redelijke verdeling van de schaarse grond&#13;
uit agrarisch en niet-agrarisch oogpunt als doelstelling zelfs voorop, omdat&#13;
de huidige grondmarkt zowel uit het oogpunt van allocatie als uit dat van&#13;
prijsvorming geheel en al faalt. Een tijdelijke daling van de prijzen in het&#13;
vooruitzicht van de wet verandert daaraan niets: alleen de kapitaalkrachtige&#13;
bedrijven die al over voldoende goedkope grond beschikken, hebben op&#13;
die markt op den duur nog een kans, omdat zij de kosten van de toegevoegde&#13;
grond kunnen omslaan. De rest van de bedrijven, zowel bij overname als&#13;
bij nieuwe vestiging en uitbreiding, zijn eigenlijk kansloos en dus gedoemd&#13;
tot verdwijnen. Bij een steeds verder teruglopende conjunctuur en&#13;
werkgelegenheid buiten de landbouw èn bij een steeds grotere behoefte aan&#13;
kleinschalige landbouw ter wille van het milieu valt dit absoluut niet meer&#13;
te verkopen. Ik vind zelfs, dat men het agrarisch structuurbeleid als geheel&#13;
daarop moet afstemmen en niet op de verdere behoefte aan schaalvergroting&#13;
en intensivering, want die leidt op langere duur alleen maar tot overproduktie,&#13;
werkloosheid, milieu- en energieverspilling en verdere frustraties,&#13;
bijv. lage produktenprijzen en hoge heffingen op het teveel geproduceerde&#13;
in E.E.G.-verband.&#13;
Trouwens, ook het reeds genoemde voorkeursrecht van de S.B.L. in bepaalde&#13;
gebieden, waar een actief inrichtings- en beheersbeleid moet worden&#13;
gevoerd, strekt niet in de eerste plaats om concurrentie en dus prijsopdrijving tussen S.B.L. en boeren te voorkomen. Dat natuurlijk ook,&#13;
maar het gaat toch in de eerste plaats om de doeleinden van het voorkeursrecht&#13;
en dat kunnen zowel agrarische als niet-agrarische zijn, want de&#13;
S.B.L. - straks B.B.L. (Bureau Beheer Landbouwgronden) geheten - is&#13;
een aankooporgaan voor diverse departementen, waaronder ook C.R.M.&#13;
En bij de toekenning van dit recht zou ik daar ook vanuit willen gaan en&#13;
niet van de prijsbeheersing, want daarvoor is het voorkeursrecht een te oneigenlijk&#13;
middel.&#13;
Ik zal nu achtereenvolgens over de landbouwkundige toetsing en het&#13;
voorkeursrecht enkele stellingen poneren. De Minister noemt ook nog de&#13;
koopplicht van de S.B.L. als instrument, maar ik wil die toch meer als een&#13;
bijzondere vorm van rechtsbescherming beschouwen, nodig om te voorkomen&#13;
dat een goed door de landbouwkundige toetsing of het voorkeursrecht&#13;
moeilijk verkoopbaar wordt. Gemakshalve ga ik daarop maar niet verder&#13;
in, evenmin als op andere aspecten van de W.V.L., zoals de sancties en&#13;
procedures. Liever geef ik dan nog wat aandacht aan het ontwerp tot wijziging&#13;
van de Onteigeningswet, dat eigenlijk geen aandacht waard is, maar&#13;
het wel moet krijgen, omdat het in zijn huidige redactie ernstige gevolgen&#13;
voor de landbouw kan hebben.&#13;
7. De landbouwkundige toetsing, zoals die in het wetsontwerp is uitgewerkt&#13;
en nader bij algemene maatregel van bestuur zal worden geregeld,&#13;
levert een flexibel instrument op om de agrarische grondmarkt naar gelang&#13;
van behoefte te kunnen beheersen, ook al moet de effectiviteit worden&#13;
afgewacht en ook al is een verder gaande ingreep nodig, als het&#13;
niet lukt.&#13;
De wetgever wil zich bij deze nieuwe W.V.L. gelukkig niet weer schuldig&#13;
maken aan de onvergeeflijke fout, die bij de W.V.L. van 1953 is gemaakt&#13;
in de vorm van een tijdelijke werkingsduur. Hierdoor kon die wet in feite&#13;
niet goed werken, omdat iedereen de grond zolang mogelijk vasthield in afwachting&#13;
van de afschaffing. De daardoor ontstane immobiliteit van het&#13;
grondverkeer werd zodoende juist de voornaamste reden om de prijsbeheersing&#13;
te doen vervallen, hoewel het grondaanbod toen groter was dan&#13;
momenteel bij de vrije prijzen. In plaats daarvan kiest de Minister nu voor&#13;
een systeem, waarbij hij naar gelang van behoefte, dus afhankelijk van de&#13;
marktsituatie, normen kan stellen, waaraan getoetst moet worden. Theoretisch&#13;
is zelfs denkbaar, dat geen enkele norm wordt gesteld, zelfs niet met&#13;
betrekking tot de persoon van de verkrijger. Maar dat is pure theorie, zoals&#13;
het voor mij ook theorie is, dat ten aanzien van het bedrijf van de verkrijger&#13;
geen normen worden gesteld. Want ik geloof niet meer in een vrije grondmarkt en ik heb er trouwens nooit in geloofd. Maar theoretisch kan&#13;
het, zodat ook de liberalen onder de werking van deze wet hun idealen kunnen&#13;
blijven koesteren omtrent een natuurlijk evenwicht op de grondmarkt,&#13;
dat ooit weer zou kunnen ontstaan, als alle bedrijven voldoende vergroot&#13;
zijn en ook de niet-agrarische claims voldoende bevredigd.&#13;
Aan de andere kant moet men uit deze opmerkingen niet concluderen,&#13;
dat ik de voordelen van een zo groot mogelijke vrijheid op de grondmarkt&#13;
niet zie. Aan het functioneren van de markt ligt een vrijheidsideaal ten&#13;
grondslag, dat ook het mijne is, zolang ieder bedrijf zich via die markt naar&#13;
behoefte kan uitbreiden. Alleen is dat in ons land door de grote schaarste&#13;
niet meer zo en worden de zwakken door de sterken eenvoudig van de&#13;
markt verdrongen. Ik voorzie niet, hoe dat ooit weer anders zou worden,&#13;
maar mocht ooit weer stabiliteit op een redelijk prijsniveau — want stabiliteit&#13;
op zichzelf is niet voldoende - ontstaan, dan mag ook een liberale&#13;
wetstoepassing van mij. Maar wel met uiterste waakzaamheid, omdat op&#13;
elk ogenblik - wij hebben dat gezien - de situatie opnieuw uit de hand&#13;
kan lopen.&#13;
Doch het omgekeerde geldt ook: als de landbouwkundige toetsing wat de&#13;
beoogde prijsdaling en -stabiliteit betreft, ook na een eventuele verscherping&#13;
van de normen, niet voldoende zou uitwerken, dan zijn verdere maatregelen&#13;
nodig, zoals trouwens ook al in het Regeerakkoord stond. Minister&#13;
Van der Stee wil zich daar nu vermoedelijk nog niet over uit laten, maar&#13;
een studiecommissie van zijn partij heeft dat onder mijn leiding wel gedaan.&#13;
En daarin zaten ook vooraanstaande mensen uit de drie boerenbonden.&#13;
Wij kozen daarbij vóór een toewijzing door de grondkamer tegen&#13;
maximumprijs en tegen de eerder met de progressieven overeengekomen&#13;
verplichte verkoop via de S.B.L. Voor de argumenten verwijs ik naar het&#13;
rapport.&#13;
8. Voorlopig zullen zowel eisen gesteld moeten worden aan het bedrijf van&#13;
de verkrijger als aan zijn persoon, waarbij de normen kunnen variëren&#13;
naar gelang van produktierichting en streek.&#13;
Laatstgenoemde gedachte was, bij alle verdeeldheid die het Landbouwschap&#13;
kenmerkte — niet voor het eerst overigens, want ook over de oude&#13;
W.V.L. verschilde men al van mening - van dit schap afkomstig. Ik bedoel&#13;
dus de differentiatie naar produktierichting en regio. Meer dan de persoonsnormen&#13;
zullen de bedrijfsnormen in beide opzichten moeten differentiëren,&#13;
omdat de verscheidenheid in de Nederlandse landbouw, wat&#13;
betreft bedrijfstype en verkavelingspatroon, groot is. De persoonsnormen worden door het wetsontwerp onderscheiden in&#13;
opleiding, ervaring en leeftijd. De eerste twee zullen vooral betekenis hebben&#13;
bij nieuwe bedrijfsvestigingen. De leeftijd kan altijd een rol spelen,&#13;
hoewel zij afhankelijk moet worden gesteld van de opvolgingssituatie. Het&#13;
Landbouwschap wilde er nog het vereiste van hoofdberoep in de landbouw&#13;
aan toevoegen, met name aan de hand van een arbeidstijdnorm. De&#13;
Minister heeft dit voorstel niet overgenomen en blijft in plaats daarvan&#13;
vasthouden aan een minimumbedrijfsgroottenorm, kennelijk omdat die&#13;
gemakkelijker hanteerbaar is.&#13;
Daarmee zijn we dan tegelijk bij de bedrijfsnormen beland. Het zijn&#13;
vooral een eventuele maximumbedrijfsgrootte en de eisen ten aanzien van&#13;
de verkaveling, die de meningen verdeeld houden. Met name in de kringen&#13;
van het K.N.L.C. maakt men bezwaar tegen een afstandsnorm. Ik geef toe,&#13;
dat die norm als enige iets onvoorspelbaars in zich heeft, omdat zij niet alleen&#13;
tot een verkleining van het aantal kopers op de markt leidt, maar ook&#13;
tot een verkleining van het marktgebied, bijv. binnen een straal van 1 km&#13;
van het bedrijf van de aspirant-verkrijger. Daardoor krijgt deze minder&#13;
vaak gelegenheid tot kopen, zodat hij wel tot het uiterste moet gaan bij het&#13;
bieden. Daar staat weer tegenover, dat er binnen dat gebied minder concurrenten&#13;
zijn, maar het is maar hoe het uitvalt. Aan de andere kant kan de&#13;
afstandsnorm waarschijnlijk niet worden gemist, wil de landbouwkundige&#13;
toetsing voldoende effect hebben. Persoonlijk vind ik de maximumgroottenorm&#13;
veel zinniger, omdat daardoor middelgrote en kleinere bedrijven de&#13;
voorrang krijgen.&#13;
De vaststelling van de normen gebeurt niet bij de wet zelf, maar bij&#13;
a.m.v.b. Niettemin krijgt het parlement de gelegenheid om de inwerkingtreding&#13;
bij de wet te regelen. Dat zal zeker de eerste keer wel gebeuren, omdat&#13;
de politieke betekenis van de normen erg groot is. Het Landbouwschap,&#13;
het Bosschap en de Commissie Beheer Landbouwgronden (het huidige&#13;
S.B.L.-bestuur) krijgen gelegenheid hun mening daarover kenbaar te&#13;
maken.&#13;
9. De vrijstellingen van de landbouwkundige toetsing moeten nog eens kritisch&#13;
bekeken worden, met name wat de verwerving door openbare&#13;
lichamen en voor niet-agrarische doeleinden betreft.&#13;
Naar mijn mening dient zo'n verwerving alleen mogelijk te zijn, als de&#13;
niet-agrarische bestemming vaststaat of aan de gemeente een voorkeursrecht&#13;
is gegeven. De algehele vrijstelling voor overdrachten aan openbare&#13;
lichamen gaat bepaald te ver. Het gaat niet aan, dat iedere gemeente zo&#13;
maar verspreid in het landelijk gebied grond zou kunnen kopen, bijv. voor compensatie van onteigende of uitgekochte boeren en tuinders, ook al&#13;
moeten die bij de verkrijging aan de toetsingsnormen voldoen. Ik zou naar&#13;
een meer gericht compensatiebeleid toewillen met een speciale toetsing&#13;
door de grondkamer en met speciale mogelijkheden in bepaalde gebieden.&#13;
Aankoop via de S.B.L. of via een door de gemeenten op te richten grondbank&#13;
is daarbij te overwegen.&#13;
Tever gaat mij ook de vrijstelling ten gunste van een verwerver die aannemelijk&#13;
maakt, dat hij de landbouwgrond voor andere dan landbouwkundige&#13;
doeleinden zal gebruiken, mits uit een verklaring van B en W blijkt dat&#13;
die niet in strijd zijn met een geldend bestemmingsplan. Nu de landbouwgrond&#13;
zo schaars is geworden vind ik, dat een nadere afweging van agrarisch&#13;
en niet-agrarisch belang moet plaatsvinden. Met de automatische&#13;
voorrang die niet-agrarische belangen na de oorlog op agrarische hebben&#13;
gekregen, moet het nu maar eens uit zijn. Iets anders is, wanneer het echt&#13;
om de uitvoering van een bestemmingsplan of van openbare werken gaat.&#13;
10. Ook het voorkeursrecht van de S.B.L. moet enigszins argwanend worden&#13;
bekeken, met name op het punt van de doeleinden waarvoor het moet&#13;
dienen.&#13;
Ik heb al gezegd, dat de toelichting teveel de indruk wekt, alsof ook het&#13;
voorkeursrecht een soort prijsbeheersingsinstrument zou zijn. Nou dat is&#13;
het niet, althans niet in de eerste plaats. Het gaat tenslotte om de doeleinden&#13;
van inrichting en beheer, waarvoor het voorkeursrecht moet worden&#13;
ingezet. Is daarvoor een dergelijk recht, waarbij anderen dan de S.B.L. van&#13;
de markt worden geweerd en waarbij die markt zelfs geheel wordt uitgeschakeld,&#13;
nodig? Men moet daartoe niet te gauw en te gemakkelijk besluiten.&#13;
Nu is die besluitvorming omtrent de instelling van een voorkeursrecht&#13;
in drieën gesplitst.&#13;
In de eerste plaats geeft de wet globaal aan, wat voor soort gebieden als&#13;
voorkeursgebied kunnen worden aangewezen. Het zijn ruilverkavelingsgebieden&#13;
vanaf het tijdstip dat zij op het voorbereidingsschema zijn geplaatst,&#13;
ook gebieden die als reservaat zijn aangewezen, verder de herinrichtingsgebieden&#13;
Midden-Delfland en Oost-Groningen en Gronings-&#13;
Drentse Veenkoloniën en tenslotte gebieden, die bij een planologische&#13;
kernbeslissing als zodanig zijn aangemerkt. Vooral tegen het laatste heb ik&#13;
bezwaar, omdat een pkb nog allerminst een operationele gebiedsaanwijzing&#13;
voor inrichting en beheer van een bepaald gebied inhoudt en daar ook nog&#13;
geen goede grondslag voor vormt. Beter zou het zijn het streekplan als&#13;
planologische basis te kiezen, temeer nu dit plan steeds meer de grondslag&#13;
wordt voor inrichting en beheer van landelijke gebieden. De eigenlijke gebiedsaanwijzing geschiedt bij algemene maatregel van&#13;
bestuur, maar heeft dan nog niet het voorkeursrecht rechtstreeks ten gevolge.&#13;
Aangewezen wordt bij a.m.v.b. alleen het gebied, waarbinnen bij K.B.&#13;
gronden kunnen worden aangewezen, die met het voorkeursrecht worden&#13;
belast. De C.C.C, wordt over de voorgenomen gebiedsaanwijzing gehoord,&#13;
behalve wanneer het gaat om aanwijzing van een gebied op grond van een&#13;
pkb voor doeleinden die niet op het terrein van deze commissie liggen.&#13;
Voor mij een reden temeer om voor het streekplan als basis te kiezen.&#13;
Ook vind ik, dat ten aanzien van de gebiedsaanwijzing in de wet nadere&#13;
vereisten moeten worden gesteld, met name wat betreft het soort doeleinden,&#13;
waarvoor het voorkeursrecht kan worden ingesteld. Gaat het alleen&#13;
om niet-agrarische doeleinden of ook om agrarische, bijv. bedrijfsvergroting?&#13;
Zijn die doeleinden voldoende scherp in het streekplan omschreven?&#13;
In het ontwerp Wet Voorkeursrecht Gemeenten wordt als planologische&#13;
grondslag een bestemmingsplan of structuurplan c.q. het ontwerp daarvan&#13;
geëist, waarin de niet-agrarische bestemmingen waarvoor dat voorkeursrecht&#13;
mag dienen, worden aangegeven of aangeduid. Zonder een dergelijke&#13;
planologische grondslag kan de Minister op verzoek van de gemeente alleen&#13;
een tijdelijk voorkeursrecht instellen. Ik vind dat het in de W.V.L. veel te&#13;
gemakkelijk wordt gemaakt, ook wat ruilverkavelingsgebieden betreft, die&#13;
alleen maar op het voorbereidingsschema hoeven voor te komen.&#13;
Aan de andere kant vind ik wel, dat aan een voorkeursrecht voor de&#13;
S.B.L. behoefte bestaat, gezien de schaarste op de grondmarkt, en óók dat&#13;
althans de procedure in de W.V.L. geregeld moet worden, zoals de Wet&#13;
Voorkeursrecht Gemeenten dat voor het gemeentelijk voorkeursrecht doet.&#13;
De procedure van uitoefening van dit recht is trouwens ongeveer dezelfde:&#13;
verplicht aanbod - mogelijkheid van inschakeling rechtbankdeskundigen&#13;
- beslissing van de rechtbank inzake de prijs - eventueel koopplicht van&#13;
de S.B.L. tegen die prijs.&#13;
11. Politiek gezien moet de W. V.L. zo spoedig mogelijk worden aangenomen,&#13;
omdat anders bij de komende kabinetsformatie de hele discussie&#13;
opnieuw begint, zeer tot schade van de zaak zelf, de prijsbeheersing&#13;
van landbouwgronden.&#13;
Ik richt deze vermaning vooral tot de V.V.D. en ook een beetje tot het&#13;
K.N.L.C. Het is mij bekend, dat in die kring erg ambivalente gevoelens&#13;
heersen over deze wet. Ik kan mij dat voorstellen, omdat het nu eenmaal&#13;
voor liberalen en in zekere zin ook voor christen-democraten geen leuke&#13;
wet is. Het is niet prettig om zoveel jaren na de liberalisatie in de 60-er&#13;
jaren te moeten toegeven, dat dit beleid eigenlijk falikant mislukt is, afgezien van wat tijdelijke voordelen in verband met een iets grotere mobiliteit.&#13;
Ik weet ook, dat in kringen van het Landbouwschap en daarbuiten&#13;
men al weer geruchten verneemt van mensen die bij iedere geringe daling of&#13;
stabilisatie van de prijzen zeggen: zie je wel, de markt geneest zichzelf wel.&#13;
Hun zou ik twee dingen willen voorhouden.&#13;
Ten eerste is het niet reëel, als men het wil doen voorkomen, alsof de&#13;
totaal ontspoorde grondmarkt zichzelf zou kunnen genezen. De feiten van&#13;
de afgelopen acht jaar en trouwens ook al eerder bewijzen het tegendeel.&#13;
Zolang niet aangetoond is, dat deze verwoestende krachten die de prijzen&#13;
tot minstens het drievoud van een normaal rentabiliteitsniveau hebben opgezweept,&#13;
zich niet opnieuw kunnen voordoen, is het gewoon onjuist om&#13;
een tijdelijke afname van de koorts als genezing te beschouwen. Het is&#13;
bovendien een onzuiver argument, dat alleen door eigenbelang bijv. bij&#13;
handhaving van het eigen bedrijfsvermogen kan zijn ingegeven. Ik aarzel&#13;
niet dit te zeggen, omdat de tegenstelling tussen oude en jonge boeren in dit&#13;
opzicht maar al te bekend is.&#13;
Ten tweede waarschuw ik ervoor, dat men door nu het Ontwerp W.V.L.&#13;
te willen traineren of minimaliseren alleen maar van de regen in de drup zal&#13;
komen. Want het valt gemakkelijk te voorspellen, dat bij de komende&#13;
kabinetsformatie in ieder geval weer met één of meer progressieve partijen&#13;
zal moeten worden onderhandeld. En de uitkomst is op voorhand bekend,&#13;
nl. het akkoord dat Van Agt met hen al had gesloten en waarin na een korte&#13;
proef met de landbouwkundige toetsing, die dan op voorhand tot mislukking&#13;
gedoemd lijkt, een toewijzingssysteem aan de horizon verschijnt, hetzij&#13;
via de S.B.L. hetzij via de grondkamer. Laat men zich toch absoluut&#13;
geen illusies maken. Er is in dit land een overgrote politieke meerderheid&#13;
voor een krachtig ingrijpen op de grondmarkt en terecht. Alleen door nu&#13;
loyaal aan de uitvoering van het Regeerakkoord mee te werken en de landbouwkundige&#13;
toetsing een faire kans te geven, kan men erger voorkomen.&#13;
De Wet Vervreemding Landbouwgronden komt er, hoe dan ook.&#13;
III. Ontwerp wijziging Onteigeningswet&#13;
12. De kans om het Regeerakkoord met het daarin besloten liggende&#13;
amendement-De Bekker betreffende het stelsel van de verkeerswaarde&#13;
min als grondslag voor de waardebepaling bij onteigening door dit kabinet&#13;
uitgevoerd te krijgen, lijkt aanzienlijk verminderd, nu tot ieders&#13;
verrassing een geheel nieuw wetsontwerp (15978) is ingediend, dat&#13;
grondpolitiek en juridisch gezien als een ernstige vergissing moet worden&#13;
aangemerkt. Ook al zou dat laatste niet het geval zijn, dan is het nog onzeker geworden,&#13;
dat een zo omstreden en ingewikkeld wetsontwerp, waarvan de behandeling&#13;
nu geheel opnieuw moet beginnen, nog op tijd het Staatsblad zal&#13;
kunnen bereiken. Ook zonder dat men de oppositiepartijen ervan behoeft&#13;
te verdenken, dat zij dit opzettelijk doen, hebben zij nu een zekere kans om&#13;
de zaak naar de verkiezingen te verschuiven. En dan wordt het dus de gebruikswaarde&#13;
met de magere 40 plus voor negatieve ontwikkelingsschade,&#13;
die in het akkoord voor een tweede kabinet Den Uyl besloten lag. Eigenlijk&#13;
ligt de gebruikswaardefilosofie al aan dit wetsontwerp ten grondslag, zoals&#13;
de regering trouwens ook al op blz. 7 e.v. van de M.v.T. (de) ruiterlijk toegeeft.&#13;
Ik wil de lezer het fraaie proza, dat zo aan het vorige&#13;
ontwerp had kunnen worden ontleend, alsof er geen kabinetscrisis was geweest,&#13;
niet onthouden:&#13;
„Het onderhavige wetsontwerp neemt zijn uitgangspunt in de verkeerswaarde,&#13;
en daarmee in het huidige recht. (Tot zover klinkt&#13;
het aardig goed, maar dan komt het.) De ondergetekenden wijzen&#13;
er echter op, dat een belangrijke correctie daarop thans aangebracht,&#13;
is ingegeven door en beantwoordt aan de grondgedachte&#13;
van de gebruikswaarde. Grondgedachte van de gebruikswaarde is,&#13;
dat de onteigende geen voordeel mag trekken van de planologische&#13;
overheidsbeslissingen waardoor de verstedelijking zich kan&#13;
voltrekken. Deze grondgedachte vindt in het ontwerp haar uitdrukking&#13;
in artikel 40e."&#13;
Einde citaat. Ik citeer nu ook dat ongelukkige artikel 40e zelf, dat inderdaad&#13;
aan deze gebruikswaarde-ideologie volledig beantwoordt en zelfs nog&#13;
meer dan dat:&#13;
„Bij het bepalen van de werkelijke waarde van een zaak of recht,&#13;
bedoeld in artikel 40c (d.i. een onroerende zaak of zakelijk recht&#13;
daarop), wordt de prijs verminderd met de waardevermeerdering,&#13;
teweeggebracht door een bestemming, gegeven aan de zaak of aan&#13;
zaken gelegen in de omgeving daarvan."&#13;
Strikt genomen hoeft het nog niet eens een planologische bestemming te&#13;
zijn, maar kan het iedere bestemming zijn, waarvan de meerwaarde wordt&#13;
uitgesloten, zelfs een particuliere en ook een meerwaardige agrarische bestemming.&#13;
Dit kan niet anders betekenen dan dat de waarde volgens het ten&#13;
tijde van de onteigening bestaande gebruik, kortom de kale agrarische&#13;
waarde, overblijft en geen andere. Ik weet dat juristen van het Ministerie&#13;
van Landbouw en zelfs deskundigen van het Landbouwschap en vermoedelijk&#13;
ook Minister Tuijnman zich enigszins koesteren in de hoop, dat voorafgaand&#13;
aan de bestemming misschien al een meerwaarde is ontstaan. Maar dat zou dan een verwachtingswaarde moeten zijn wegens een te verwachten&#13;
bouwbestemming, die de rechter zelf, als zij eenmaal is ingetreden,&#13;
niet mag honoreren. En trouwens, naar welke maatstaven moet zo'n&#13;
meerwaarde achteraf, nadat de bestemming maximaal al tien jaar van&#13;
kracht is, nog worden berekend? Zelfs de zgn. autonome factoren, bijv. de&#13;
ligging ten opzichte van de stedelijke bebouwing, ontlenen hun betekenis&#13;
hoofdzakelijk aan de stedelijke bestemming en kunnen dus theoretisch en&#13;
praktisch niet of nauwelijks meer worden gehonoreerd.&#13;
Trouwens, dat de gebruikswaarde in feite is aangehouden en geen&#13;
andere blijkt óók uit het feit dat naar aanleiding van het vernietigende&#13;
advies van de Raad van State alsnog een regeling van de negatieve&#13;
ontwikkelingsschade is ingelast, die alleen maar bij de gebruikswaarde&#13;
past en niet bij de verkeerswaarde. Het betreft art. 40g, dat de onteigende&#13;
overigens wèl recht geeft op vergoeding van inkomensschade ten gevolge&#13;
van de bestemming ter uitvoering waarvan onteigend wordt, maar niet op&#13;
vergoeding van de waardevermindering als gevolg van die bestemming,&#13;
zodat er dus met twee maten gemeten wordt. In het amendement-De&#13;
Bekker was voorgesteld alleen onevenredige invloed van het&#13;
bestemmingsplan uit te schakelen, zoals dat ook bij&#13;
planschadevergoeding gebeurt.&#13;
Maar laat men nu niet denken, dat de landbouw er in het wetsontwerp&#13;
met de gebruikswaarde afkomt. Nee, het wordt dankzij een ander&#13;
artikel, dat helemaal onbegrijpelijk voorkomt, zelfs de gebruikswaarde&#13;
min. Dat is artikel 40c, letterlijk luidende:&#13;
„Bij het bepalen van de schadeloosstelling wegens het verlies van&#13;
een onroerende zaak of een beperkt zakelijk recht daarop wordt&#13;
geen rekening gehouden met voordelen of nadelen, teweeggebracht&#13;
door activiteiten van de onteigenaar of van een publiekrechtelijk&#13;
lichaam."&#13;
De conclusie luidt: nadat men eerst via de aftrek van de meerwaarde van&#13;
ruwe bouwgrond praktisch op de kale gebruikswaarde van&#13;
landbouwgrond is terecht gekomen, moet nu óók nog de invloed van&#13;
alle overheidsactiviteiten, onverschillig of ze al dan niet met de&#13;
onteigening te maken hebben, worden weggedacht. Dus ook de invloed&#13;
van belastingmaatregelen, verkeersmaatregelen, economische&#13;
maatregelen enz., en zelfs de invloed van ruilverkavelingswerken en&#13;
waterschapswerken. De waarde-verhogende invloed van die werken&#13;
wordt niet vergoed, tenzij. . . . Ja, tenzij men de redder in nood&#13;
inschakelt: art. 41a, dat het mogelijk maakt al deze bepalingen buiten&#13;
toepassing te laten, indien wèl toepassing in de gegeven omstandigheden&#13;
tot onredelijke en onbillijke gevolgen zou leiden. Dat zo'n wetsartikel&#13;
nodig is bewijst al genoeg, met welk een bedenkelijke zaak wij hier te doen hebben. Het amendement-De Bekker schakelde alleen&#13;
uit de invloed van werken in verband met de bestemming waarvoor onteigend&#13;
wordt.&#13;
13. Het wetsvoorstel is ongrondwettig en in strijd met de rechtsgelijkheid,&#13;
doordat het ook waardevermeerdering als gevolg van overheidsactiviteiten&#13;
en bestemmingen, die niets met de onteigening te maken&#13;
hebben, wil uitschakelen, waardoor de onteigende in een aanmerkelijk&#13;
slechtere positie komt te verkeren dan zijn medeburgers.&#13;
Algemeen zijn de staatsrechtsgeleerden en bestuursjuristen het er in dit&#13;
land over eens, dat bij de wet wèl redelijke beperkingen op de onteigeningsvergoeding&#13;
mogen worden aangebracht, die direct met het doel waarvoor&#13;
onteigend wordt samenhangen, maar geen beperkingen die daar niets mee&#13;
te maken hebben. Immers, dan komt de onteigende in een slechtere positie&#13;
te verkeren dan zijn medeburgers die de waardevermeerdering als gevolg&#13;
van allerlei overheidsactiviteiten en bestemmingen wèl mogen behouden.&#13;
Dat is niet alleen in strijd met de rechtsgelijkheid, maar ook met de&#13;
Grondwet, zoals Van Wijnbergen destijds al ten aanzien van het gebruikswaardesysteem&#13;
betoogde.1)&#13;
Ook afgezien van dit grondwettelijke bezwaar wordt de rechtsgelijkheid&#13;
hier op een enorme manier geweld aangedaan. Immers, wie wordt door deze&#13;
prijsbeperkende maatregelen getroffen? Iedere eigenaar of vervreemder?&#13;
Nee, uitgerekend alleen degene die buiten de grondmarkt om via een&#13;
gerechtelijke maatregel zijn grond en daarmee zijn werkgelegenheid en&#13;
maatschappelijk bestaan moet afstaan, soms ten behoeve van de werkgelegenheid&#13;
of de bungalowbouw van anderen. Als hij tenminste niet tijdig&#13;
genoeg aan een projectontwikkelaar heeft kunnen verkopen, want dan ontvangt&#13;
hij twee a driemaal zoveel. Laat men in vredesnaam de nietagrarische&#13;
grondmarkt gaan regelen, bijv. met een stedebouwkundige toetsing,&#13;
zodat niet iedereen meer als concurrent van de gemeente op de markt&#13;
van ruwe bouwgrond kan optreden. Want daar ligt het grondpolitieke probleem&#13;
en niet bij de onteigende boer of middenstander. Nu wil men de onteigende&#13;
het gelag laten betalen van de grondmarktliberalisatie, terwijl die al&#13;
het meest de dupe is. 14. Het wetsontwerp is bovendien ondoelmatig en in strijd met de rechtszekerheid,&#13;
doordat eigenaren niet meer bereid zullen zijn aan de gemeente&#13;
te verkopen, doch integendeel ofwel zullen trachten de onteigening&#13;
of het voorkeursrecht te ontgaan of het te laten aankomen op&#13;
eindeloze procedures.&#13;
Zelfs het gemeentelijk voorkeursrecht is, nog vóór het ontstaan, tot&#13;
mislukking gedoemd, als het aan deze waardegrondslag zou worden gekoppeld.&#13;
Immers, men kan het altijd ontgaan door de grond tijdig aan een projectontwikkelaar&#13;
aan te bieden, onder voorwaarde dat deze t.z.t. overeenstemming&#13;
met de gemeente bereikt en tevens onder voorbehoud van gebruik&#13;
tot aan dat tijdstip. Het voorkeursrecht kan men al bij de planologische&#13;
kernbeslissing en het streekplan zien aankomen en onteigening van een&#13;
projectontwikkelaar blijft juist bij de economisch rendabele bestemmingen&#13;
die de meerwaarde veroorzaken, zoals vrije sectorwoningen en bedrijfsbouw,&#13;
vrijwel uitgesloten. Aan de actieve grondpolitiek die de gemeenten&#13;
sinds de oorlog zonder voorkeursrecht hebben kunnen voeren, dankzij een&#13;
royale onteigeningsvergoeding, zal dan voorgoed een einde komen.&#13;
En als het de gemeente wèl lukt om de projectontwikkelaar vóór te zijn,&#13;
baat haar dat nog weinig, want het verzet tegen deze onrechtvaardige prijsbepalingen&#13;
zal groot zijn en het aantal voorkeursrecht- en onteigeningsprocedures&#13;
eveneens. Dat moet ook wel, omdat geen onteigeningsdeskundige&#13;
ook maar een touw aan dit soort bepalingen kan vastknopen. Het&#13;
beste zou zijn, dat rechter en deskundige haar gewoon buiten toepassing&#13;
zouden laten ingevolge art. 41a. Na 130 jaar voortreffelijke onteigeningsjurisprudentie&#13;
wisten wij precies, waar wij met de hoogte van de schadeloosstelling&#13;
aan toe waren. Dat weten wij straks niet meer, want in feite zit&#13;
het wetsontwerp ook nog vol van tegenstrijdigheden waar ik het nu verder&#13;
maar niet meer over zal hebben.&#13;
75. De regering zou er goed aan doen dit omstreden wetsontwerp maar&#13;
weer gauw in te trekken of althans de tekst ervan door een nota van&#13;
wijzigingen geheel in overeenstemming te brengen met het Regeerakkoord&#13;
en het amendement-De Bekker, zodat alle drie de grondpolitieke&#13;
ontwerpen nog tijdig vóór de kabinetsformatie kunnen worden afgehandeld.&#13;
De onverwachte indiening van een tweede wetsontwerp over dezelfde&#13;
materie van de waardebepaling, waar een eerder ontwerp van de vorige&#13;
regering over ging, zonder dat dit is ingetrokken, heeft een situatie geschapen,&#13;
die waarschijnlijk vrij vreemd is in de parlementaire geschiedenis. Het komt natuurlijk vaker voor, dat een of meer initiatiefontwerpen tegelijkertijd&#13;
aanhangig zijn, zoals bij de abortus, en ook een regeringsontwerp en&#13;
een initiatief ontwerp verdragen elkaar goed, omdat het dan echt de bedoeling&#13;
is, dat de Tweede Kamer zal kiezen. Is dat ook hier de bedoeling of berust&#13;
de handhaving van het eerste ontwerp eenvoudig op een vergissing van&#13;
de zijde van de regering? Ik hou het er liever op, dat de redactie van het&#13;
tweede ontwerp, gezien de zwakke punten daarin, op een „vergissing" berust&#13;
en dat de regering alsnog een nota van wijziging zal indienen. In het in&#13;
het Nederlands Juristenblad verschenen artikel heb ik gezegd, dat de&#13;
hele verschijning van dit laatste ontwerp waarvan de voorbereiding meer&#13;
dan twee jaar in beslag heeft genomen, achterwege had kunnen blijven.&#13;
Ook de behandeling van de belangrijke Wet Voorkeursrecht Gemeenten is&#13;
er nodeloos door vertraagd.&#13;
Toch is er bij een goed samenspel tussen regering en parlement nog tijd&#13;
en gelegenheid genoeg om de drie ontwerpen behoorlijk af te werken, zodat&#13;
zij voor de volgende kabinetsformatie in het Staatsblad kunnen verschijnen.&#13;
Er valt ook daarna nog veel te doen op grondpolitiek gebied.</content><legacyfootnotes/><footnotes><footnote/></footnotes><auteurs>prof. mr. P. de Haan</auteurs><published>1980-06-01 00:00:00</published><modified>1980-06-01 00:00:00</modified><editiondate>1980-06-01</editiondate><htmlpath>https://denhollander.info/artikel/6554</htmlpath></article>
</articles></edition>