<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>8/9</uitgave><aflevering>8</aflevering><searchword>TvAR 8/9/1989</searchword><id>6261</id><udhid>UDH:TvAR/6261</udhid><titel>Startsein voor ingrijpende veranderingen in de milieuwetgeving: het wetsvoorstel Vergunningen en algemene regels van de Wabm</titel><searchwords><searchword>TvAR 8/9/1989</searchword><searchword>UDH:TvAR/6261</searchword></searchwords><attachments><attachment><name>1989_nr 8 9_Artikel_Hordijk.pdf</name><extention>pdf</extention><url>https://denhollander.info/download/6055/ci</url></attachment></attachments><inleiding>1. HET WETSVOORSTEL VERGUNNINGEN EN ALGEMENE REGELS&#13;
Op 3 april 1989 is bij de Tweede Kamer ingediend het wetsvoorstel Vergunningen&#13;
en algemene regels (wetsvoorstel VAR). Dit wetsvoorstel beoogt een uitbreiding en&#13;
wijziging van de Wet algemene bepalingen milieuhygiëne (Wabm) met drie nieuwe&#13;
hoofdstukken: het hoofdstuk Vergunningen en algemene regels voor inrichtingen,&#13;
het hoofdstuk Procedures voor vergunningen en ontheffingen, en het hoofdstuk&#13;
Handhaving. Tevens wordt een aantal wijzigingen voorgesteld in overige hoofdstukken&#13;
van de Wabm en in andere milieuwetten. Met dit wetsvoorstel is het startsein&#13;
gegeven voor belangrijke en ingrijpende veranderingen in de milieuwetgeving. Daarbij&#13;
zal de Wabm steeds meer uitgroeien tot een algemene wet voor het milieubeheer,&#13;
terwijl de bestaande sectorale milieuwetten in omvang en betekenis zullen afnemen&#13;
of zelfs - zoals de Hinderwet - geheel van het toneel zullen verdwijnen.&#13;
In het onderstaande wordt eerst een overzicht gegeven van de ontwikkelingen in&#13;
het milieubeleid, die ten grondslag liggen aan het wetsvoorstel VAR. Daarna wordt&#13;
de inhoud in het wetsvoorstel besproken. Ten slotte komt de vraag aan de orde: hoe&#13;
zal de nieuwe Wabm er nu uit gaan zien? Na de start van de wijziging van de Wabm&#13;
door het wetsvoorstel VAR is inmiddels alweer een ander wetsvoorstel tot uitbreiding&#13;
en wijziging van de Wabm ingediend (het wetsvoorstel Plannen en milieukwaliteitseisen),&#13;
en de finish is voorlopig nog niet in zicht.</inleiding><content>2. ONS STELSEL VAN MILIEUWETGEVING&#13;
Het bestaande Nederlandse stelsel van milieuwetgeving is verfijnd, maar verre van&#13;
eenvoudig en ook niet altijd toereikend om de doelen van het tegenwoordige milieubeleid&#13;
te kunnen bereiken. Bedrijven en burgers kunnen met de regelgeving vaak&#13;
moeilijk uit de voeten, maar ook vergunningverleners, toezichthouders en justitie&#13;
hebben het er niet gemakkelijk mee. Voor een belangrijk deel is dit te verklaren uit&#13;
het stapsgewijze ontstaan van het stelsel.&#13;
Bijna een eeuw lang heeft de Hinderwet gefunctioneerd als enige milieuwet, met&#13;
daarin een vergunningstelsel voor inrichtingen (bedrijven etc). In de loop van de jaen zestig ontstond echter het besef dat de werkingssfeer en het instrumentarium van&#13;
de Hinderwet te beperkt waren om de in omvang, verscheidenheid en ernst toegenomen&#13;
milieuproblemen aan te kunnen pakken. In de Urgentienota Milieuhygiëne van&#13;
1972 stelde de toenmalige regering voor de milieuproblematiek uiteen te leggen in&#13;
een aantal specifieke problemen zoals bodemverontreiniging, waterverontreiniging,&#13;
luchtverontreiniging, afvalstoffenproblematiek, geluidhinder, etc.&#13;
Overeenkomstig deze lijn, die ook wel wordt aangeduid als de sectorale benadering&#13;
van de milieuproblematiek, is daarna voor elk van deze problemen een afzonderlijk&#13;
beleid ontwikkeld met - indien nog niet aanwezig - afzonderlijke wetten.&#13;
Zo kennen we nu als belangrijkste sectorale milieuwetten naast de Hinderwet de&#13;
Kernenergiewet, de Wet verontreiniging oppervlaktewateren, de Wet inzake de&#13;
luchtverontreiniging, de Wet verontreiniging zeewater, de Wet chemische afvalstoffen,&#13;
de Afvalstoffenwet, de Wet geluidhinder, de Interimwet bodemsanering, de&#13;
Wet milieugevaarlijke stoffen en de Wet bodembescherming. Daarnaast zijn er natuurlijk&#13;
nog de wetten die traditioneel niet het etiket 'milieuwet' dragen, maar die&#13;
mede ook milieu-doeleinden dienen, zoals de Natuurbeschermingswet, de Bestrijdingsmiddelenwet&#13;
en de Meststoffenwet.&#13;
In de tweede helft van de jaren zeventig deed zich de noodzaak voelen van een&#13;
wettelijke regeling met betrekking tot onderwerpen die de sectorale wetten gemeenschappelijk&#13;
hebben, zoals vergunningprocedures en beroep. Om in deze behoefte te&#13;
voorzien is in 1980 de Wet algemene bepalingen milieuhygiëne in werking getreden.&#13;
Reeds bij de parlementaire behandeling was door regering en parlement geconstateerd&#13;
dat deze wet gefaseerd zou moeten worden uitgebouwd tot een milieukaderwet.&#13;
Inmiddels kent de Wabm de volgende hoofdstukken:&#13;
1. Algemeen&#13;
2. Coördinatie&#13;
3. De totstandkoming van beschikkingen op aanvraag; inspraak&#13;
4. Wijziging en intrekking van beschikkingen&#13;
4A. Milieu-effectrapportage (1986)&#13;
5. Algemene bepalingen inzake beroep&#13;
5A. Beroep tegen beschikkingen krachtens deze wet&#13;
6. Bepalingen in verband met de openbaarheid&#13;
6A. Financiële bepalingen (1988)&#13;
7. Adviesorganen&#13;
8. Verdere bepalingen&#13;
9. Slotbepalingen.&#13;
De hierboven geschetste opbouw van het stelsel van milieuwetgeving - stap voor&#13;
stap een bepaald concreet probleem aanpakken - heeft het mogelijk gemaakt in betrekkelijk&#13;
korte tijd de nodige regelingen tot stand te brengen en een enorme hoeveelheid&#13;
kennis te vergaren over de werking van deze regelingen in de praktijk.&#13;
Daardoor is ook een goed inzicht ontstaan in de knelpunten, die het stelsel met zich&#13;
brengt, alsmede in de criteria waaraan goede milieuwetgeving als instrument voor&#13;
milieubeleid zou moeten voldoen. 3. NIEUW BELEID, NIEUWE WETGEVING&#13;
Het gaat niet altijd op dat nieuw beleid nieuwe wetgeving noodzakelijk maakt. Dit&#13;
is alleen het geval als het nieuwe beleid eisen stelt aan zijn instrumentarium - zijn&#13;
gereedschapskist waarvan wetgeving een belangrijk onderdeel uitmaakt - waaraan&#13;
dat instrumentarium niet kan voldoen.&#13;
Het milieubeleid, zoals dat zich sinds het begin van de jaren tachtig heeft ontwikkeld,&#13;
vraagt om een wetgevingsinstrumentarium:&#13;
- waarmee de milieuproblematiek geïntegreerd kan worden aangepakt, zowel via&#13;
de brongerichte kant (bijvoorbeeld eisen ten aanzien van inrichtingen en produkten)&#13;
als via de effectgerichte kant (zorg voor de milieukwaliteit);&#13;
- waarmee een duurzame ontwikkeling kan worden bereikt (zie het recente Nationaal&#13;
Milieubeleidsplan);&#13;
- op basis waarvan het bevoegd gezag alle regels en voorschriften kan stellen die&#13;
nodig zijn ter bescherming van het milieu;&#13;
- op basis waarvan de eigen verantwoordelijkheid van bedrijven en burgers voor&#13;
het milieu gestalte kan krijgen;&#13;
- dat de nodige waarborgen biedt voor een goede kwaliteit van milieubeleidsprocessen&#13;
en -besluitvorming (onder meer planning en procedures), voor allen die daar&#13;
bij betrokken zijn;&#13;
- dat goed is afgestemd op wetgeving van andere, aangrenzende beleidsterreinen&#13;
zoals de waterhuishouding en de ruimtelijke ordening;&#13;
- dat gebruikersvriendelijk is, om een beter gebruik van de wetgeving te bevorderen,&#13;
geen onnodige lasten te veroorzaken en duidelijk te maken wie aan welke eisen&#13;
moet voldoen;&#13;
- dat handhaafbaar is, om het de handhavers niet onnodig moeilijk te maken bij&#13;
de beoordeling of iets wel of niet is toegestaan, dan wel bij het daadwerkelijk optreden&#13;
bij overtredingen;&#13;
- waarin de handhaving doelmatig is georganiseerd en voldoende en doeltreffende&#13;
sanctiemaatregelen zijn opgenomen;&#13;
- waarin de mogelijkheden voor een adequate en snelle implementatie van EGrichtlijnen&#13;
aanwezig zijn;&#13;
- waarin zoveel mogelijk rekening wordt gehouden met nieuwe ontwikkelingen op&#13;
het gebied van het milieubeleid (voorbeeld: werken met 'open' begrip milieu, niet&#13;
definiëren) en min of meer nieuwe trends op het gebied van het instrumentarium&#13;
(milieuzorg, convenant en, etc).&#13;
Het bestaande wetgevingsinstrumentarium voor het milieubeleid voldoet lang niet&#13;
altijd aan de bovenstaande eisen. Iedereen zal er waarschijnlijk wel een of meer punten&#13;
in herkennen, waarvan men dit zelf reeds had geconstateerd, al zal men geneigd&#13;
zijn het accent te leggen bij de eis die het belang dient waar men zich het meest bij&#13;
betrokken voelt. De regering en het parlement staan in de komende jaren voor de&#13;
moeilijke taak de milieuwetgeving zodanig bij te stellen, dat zoveel mogelijk aan de&#13;
geformuleerde eisen wordt voldaan. Het wetsvoorstel Vergunningen en algemene regels&#13;
kan wat dat betreft worden beschouwd als een stap in de goede richting. 4. GEVOLGEN VAN HET WETSVOORSTEL VOOR DE WABM&#13;
Bij het weergeven van de inhoud van het wetsvoorstel ga ik voor het gemak uit van&#13;
de nummering van de artikelen van het wetsvoorstel VAR, zoals het is ingediend&#13;
(Kamerstukken II 1988/89, 21 087, nrs. 1-3). Bij iedere 'normale' wetswijziging is&#13;
dit een overbodige mededeling, maar zo niet bij de wijziging van de Wabm: zoals&#13;
al eerder vermeld is inmiddels weer een nieuw wetsvoorstel ingediend (Plannen en&#13;
milieukwaliteitseisen) waarbij de gehele Wabm een nieuwe nummering - per&#13;
hoofdstuk - heeft gekregen.&#13;
Terug nu naar VAR. In art. I van het wetsvoorstel worden de voorstellen tot wijziging&#13;
van de Wabm gegeven. Allereerst worden voorstellen gedaan betreffende de&#13;
hoofdstukken Algemeen en Coördinatie. Belangrijk daarbij zijn onder meer de wijzigingen&#13;
van art. 1 van de Wabm. Zo wordt in art. 1, tweede lid, bepaald dat onder&#13;
de bescherming van het milieu mede wordt verstaan de zorg voor de doelmatige verwijdering&#13;
van afvalstoffen. De betekenis hiervan is bijvoorbeeld dat voortaan bij de&#13;
beoordeling en regulering van inrichtingen in alle gevallen aandacht moet worden&#13;
besteed aan de mogelijkheden tot het voorkomen of beperken van het ontstaan van&#13;
afvalstoffen in de inrichting. Dit aspect krijgt op dit moment bij de toepassing van&#13;
de Hinderwet niet of nauwelijks aandacht. Voorts wordt in art. 1 de basis gelegd&#13;
voor een nieuw inrichtingenbesluit: onder 'inrichting' wordt in de Wabm en de daarop&#13;
berustende bepalingen verstaan een inrichting, behorende tot een categorie&#13;
die bij algemene maatregel van bestuur op grond van art. 1, derde lid, is aangewezen.&#13;
Hierna volgt de hoofdregeling van het wetsvoorstel. Voorgesteld wordt een nieuw&#13;
hoofdstuk Vergunningen en algemene regels voor inrichtingen op te nemen. In dit&#13;
hoofdstuk wordt een aantal milieuvergunningen voor inrichtingen geïntegreerd tot&#13;
één vergunning. Voorts wordt een algemene bevoegdheid gegeven om met betrekking&#13;
tot inrichtingen bij algemene maatregel van bestuur regels te stellen, die nodig&#13;
zijn ter bescherming van het milieu. Daarna worden de huidige hoofdstukken 3 (De&#13;
totstandkoming van beschikkingen op aanvraag; inspraak) en 4 (Wijziging en intrekking&#13;
van beschikkingen) geschrapt en vervangen door een nieuw hoofdstuk Procedures&#13;
voor vergunningen en ontheffingen. De huidige titel van hoofdstuk 5 (Algemene&#13;
bepalingen inzake beroep) wordt gewijzigd in 'Beroep'. De bepalingen van dit&#13;
hoofdstuk worden in belangrijke mate vereenvoudigd. Een gevolg daarvan is onder&#13;
meer dat in art. 42b beroep wordt opengesteld tegen (bijna) alle ingevolge de Wabm&#13;
gegeven beschikkingen, zonder dat deze afzonderlijk worden benoemd. Hiermee&#13;
wordt voorkomen dat niet-benoemde beschikkingen voor wat betreft de mogelijkheid&#13;
van beroep buiten de boot vallen. Dit brengt tevens mee dat hoofdstuk 5A (Beroep&#13;
tegen beschikkingen krachtens deze wet) kan vervallen.&#13;
Het schadevergoedingsartikel van de Wabm, art. 61aa, wordt aangepast ten gevolge&#13;
van de nieuwe regeling inzake vergunningen en algemene regels. Hierna wordt&#13;
wederom een nieuw hoofdstuk voor de Wabm voorgesteld: het hoofdstuk Handhaving,&#13;
waarin onder andere de bestuurlijke sancties voor bijna alle milieu-overtredingen&#13;
zijn geharmoniseerd. Ten slotte dient te worden vermeld dat in een nieuw art.&#13;
77 de verplichting is opgenomen op rijks-, provinciaal en gemeentelijk niveau jaarlijks&#13;
een verslag uit te brengen over de uitvoering van de Wabm. Hieronder zal ik - onder de punten 6, 7 en 8 - nader ingaan op de regelingen&#13;
van de nieuwe, door het wetsvoorstel voorgestelde hoofdstukken.&#13;
5. GEVOLGEN VAN HET WETSVOORSTEL VOOR ANDERE MILIEUWETTEN&#13;
Tegelijk met de wijzigingen van de Wabm worden in het wetsvoorstel tevens daarmee&#13;
samenhangende wijzigingen van andere wetten voorgesteld. Het is een hele&#13;
reeks: de Mijnwet, de Destructiewet, de Kernenergiewet, de Afvalstoffenwet, de&#13;
Wet geluidhinder, de Grondwaterwet, de Wet inzake de luchtverontreiniging, de&#13;
Wet verontreiniging oppervlaktewateren, de Wet verontreiniging zeewater, de Wet&#13;
chemische afvalstoffen, de Interimwet bodemsanering, de Wet milieugevaarlijke&#13;
stoffen, de Wet bodembescherming, de Wet op de economische delicten, de Onteigeningswet,&#13;
de Hinderwet, de Wet gevaarlijke stoffen, de Arbeidsomstandighedenwet&#13;
en de Meststoffenwet (art. III tot en met XXI). Daarbij gaat het — naast talloze&#13;
technische aanpassingen - vooral om de volgende aspecten:&#13;
- het in bepaalde wetten schrappen van het vergunningvereiste voor inrichtingen,&#13;
het daarbij behorende toetsingskader etc;&#13;
- het in bepaalde wetten schrappen van het stelsel van algemene regels voor inrichtingen;&#13;
- het in bepaalde wetten tot stand brengen van een bijzondere vorm van afstem&#13;
ming tussen de Wabm-vergunning voor inrichtingen enerzijds en vergunningen of&#13;
algemene regels op grond van die wetten anderzijds;&#13;
- het in bijna alle wetten verwerken van de wijzigingen betreffende de procedures&#13;
voor vergunningen en ontheffingen;&#13;
- het in bijna alle wetten schrappen van de handhavingsbepalingen en het in plaats&#13;
daarvan verwijzen naar het hoofdstuk Handhaving van de Wabm.&#13;
Resultaat van deze wijzigingen is - zie ook onder punt 1 - dat belangrijke delen&#13;
van de sectorale milieuwetten vervallen; de Hinderwet wordt zelfs geheel ingetrokken!&#13;
Op grond van de Hinderwet verleende vergunningen zullen krachtens overgangsrecht&#13;
(art. XXII) worden gelijkgesteld met de Wabm-vergunning. Ook algemene&#13;
regels, vastgesteld op grond van art. 2a van de Hinderwet, zullen worden gelijkgesteld&#13;
met algemene regels op grond van de Wabm.&#13;
6. VERGUNNINGEN EN ALGEMENE REGELS VOOR INRICHTINGEN&#13;
In het begin van de jaren tachtig werd gesignaleerd dat de verschillende sectorale&#13;
vergunningenstelsels een belemmering vormen voor het in hun onderlinge samenhang&#13;
integraal beoordelen van de nadelige gevolgen van activiteiten, zoals inrichtingen,&#13;
voor het milieu. Daardoor kan de totaliteit van die gevolgen voor het milieu&#13;
niet voldoende worden beïnvloed, kunnen de verschillende soorten nadelige gevolgen&#13;
voor het milieu niet of onvoldoende tegen elkaar worden afgewogen en kan onvoldoende&#13;
worden tegengegaan dat milieuproblemen van het ene milieucompartiment&#13;
naar het andere worden doorgeschoven. Bovendien kan zich de situatie voordoen dat de aan vergunningen verbonden voorschriften niet of onvoldoende op elkaar&#13;
zijn afgestemd. Een integratie van milieuvergunningen zou voor deze problematiek&#13;
een oplossing kunnen bieden. Bundeling van alle milieu-eisen voor een inrichting&#13;
in één document biedt daarenboven tevens voordelen uit een oogpunt van&#13;
overzichtelijkheid en handhaafbaarheid.&#13;
In het hoofdstuk Vergunningen en algemene regels voor inrichtingen is daarom&#13;
een aantal milieuvergunningen (de inrichtingsvergunningen van de Hinderwet, de&#13;
Wet inzake de luchtverontreiniging, de Afvalstoffenwet, de Wet chemische afvalstoffen&#13;
en de Wet geluidhinder) geïntegreerd tot één vergunning per inrichting:&#13;
de Wabm-vergunning (art. 6). Alle inhoudelijke regels met betrekking tot deze vergunning&#13;
zijn bijeengebracht in titel 1 (Vergunningen). Bovendien zullen inrichtingen&#13;
in de toekomst geen afzonderlijke ontheffing van algemene regels op grond van de&#13;
Wet bodembescherming meer nodig hebben: de beslissing over afwijking van deze&#13;
regels wordt geïncorporeerd in de beslissing over de Wabm-vergunning (art. 19a en&#13;
29 van de Wet bodembescherming).&#13;
Het is evenwel nog niet correct de Wabm-vergunning aan te duiden als 'integrale&#13;
milieuvergunning', omdat een aantal milieuvergunningen, waarvan die van de Wet&#13;
verontreiniging oppervlaktewateren (WVO) de belangrijkste is, niet is mee-geïntegreerd.&#13;
Vooralsnog wordt in het wetsvoorstel VAR voor situaties waarin zowel een&#13;
Wabm- als een WVO-vergunning nodig is een bijzondere coördinatieconstructie&#13;
voorgesteld (art. 32 tot en met 36 van de Wabm en art. 7b en 7c van de WVO). Deze&#13;
constructie geldt echter alleen, als het rijk of de provincie bevoegd gezag is voor de&#13;
Wabm-vergunning.&#13;
Overigens buigt de Evaluatiecommissie Wabm zich momenteel op verzoek van het&#13;
Ministerie van Volkshuisvesting, Ruimtelijke Ordening en Milieubeheer over de&#13;
vraag in hoeverre verdere integratie van milieuvergunningen mogelijk is.&#13;
Burgemeester en Wethouders van de gemeente, waarin de inrichting geheel of in&#13;
hoofdzaak zal zijn gelegen, zijn in principe bevoegd te beslissen over de Wabmvergunning.&#13;
Wel kan bij algemene maatregel van bestuur worden bepaald dat ten&#13;
aanzien van bepaalde inrichtingen de provincie of het rijk bevoegd gezag is (art. 7).&#13;
Als een vergunning wordt aangevraagd voor een inrichting waarin handelingen&#13;
met chemische afvalstoffen of afgewerkte olie plaatsvinden, mag het bevoegd gezag&#13;
de vergunning pas verlenen nadat van de minister van Volkshuisvesting, Ruimtelijke&#13;
Ordening en Milieubeheer een verklaring van geen bezwaar is ontvangen (art. 37 tot&#13;
en met 37d)&#13;
Op grond van art. 10 van het wetsvoorstel zullen bij algemene maatregel van bestuur&#13;
onder meer regels worden gesteld met betrekking tot de gegevens die bij een&#13;
vergunningaanvraag moeten worden verstrekt. Dit zal gebeuren bij het zogenaamde&#13;
vergunningenbesluit (eventueel te combineren met het hierboven reeds genoemde inrichtingenbesluit).&#13;
Het is de bedoeling dat bij dit in voorbereiding zijnde besluit&#13;
enerzijds meer ruimte wordt geboden voor het opstellen van een aanvraag die zich&#13;
beperkt tot de hoofdzaken van de inrichting in relatie tot het milieu, terwijl anderzijds&#13;
ook de aanvrager meer dan voorheen zal worden genoodzaakt zijn eigen verantwoordelijkheid&#13;
voor de bescherming van het milieu in de aanvraag zichtbaar te&#13;
maken. Aangezien de aanvraag in feite deel uitmaakt van de vergunning, betekent dit tevens dat vergunningen meer flexibel van karakter zullen kunnen zijn dan nu&#13;
het geval is.&#13;
In de art. 13 tot en met 21 worden het toetsingskader van en de mogelijkheden&#13;
tot het stellen van voorschriften bij de Wabm-vergunning beschreven. Hierin zijn&#13;
vele nieuwe elementen opgenomen, die straks bij de vergunningverlening een rol zullen&#13;
gaan spelen. Belangrijk is dat het bevoegd gezag aan de vergunning alle voorschriften&#13;
kan verbinden, die nodig zijn in het belang van de bescherming van het&#13;
milieu. Op het afvalstoffen-aspect daarbij is hierboven bij punt 4 reeds gewezen.&#13;
Nieuw is ook dat bedrijven die grote risico's voor het milieu opleveren kunnen worden&#13;
verplicht financiële zekerheid te stellen voor het nakomen van de voor het bedrijf&#13;
geldende milieuverplichtingen (bijvoorbeeld door middel van een bankgarantie)&#13;
of als dekking van eventuele aansprakelijkheid voor milieuschade (te denken&#13;
valt aan een verzekering). De bedrijven in kwestie moeten overigens nog worden&#13;
aangewezen bij algemene maatregel van bestuur.&#13;
In titel 2 van het hoofdstuk Vergunningen en algemene regels voor inrichtingen&#13;
zijn alle bepalingen met betrekking tot algemene regels voor inrichtingen samengebracht.&#13;
De art. 38 tot met 38c bevatten bepalingen over bij algemene maatregel van&#13;
bestuur (amvb) te stellen algemene regels die de vergunningplicht opheffen. Het betreft&#13;
hier regels (vergelijk bijvoorbeeld de huidige algemene maatregel van bestuur&#13;
ingevolge art. 2a van de Hinderwet voor slagerijen), die een zodanig dekkend pakket&#13;
eisen geven voor een bepaalde categorie van inrichtingen, dat een vergunning niet&#13;
meer nodig is.&#13;
Art. 39 betreft algemene regels die slechts een of meer aspecten van een categorie&#13;
van inrichtingen algemeen beogen te regelen, bijvoorbeeld de maximale uitstoot&#13;
van een bepaalde stof. Hiermee wordt de vergunningplicht niet opgeheven. Bij de&#13;
vergunningverlening kan het bevoegd gezag slechts van de algemene regels afwijken,&#13;
voor zover dit in de desbetreffende amvb is toegestaan (bandbreedte). Vervolgens&#13;
is in art. 39a een nieuw instrument opgenomen, dat wel wordt aangeduid als&#13;
de 'instructie-amvb': bij amvb kan het vergunningverlenend gezag worden verplicht&#13;
bepaalde voorschriften in de vergunning op te nemen. Voordelen van gebruikmaking&#13;
van dit instrument zijn onder andere: alle eisen die voor een inrichting gelden&#13;
komen goed afgestemd in één document terecht, en het bevoegd gezag krijgt de&#13;
ruimte om de voorschriften toe te snijden op de individuele situatie van de inrichting.&#13;
Samenvattend ziet de regulering van inrichtingen op basis van het hoofdstuk Vergunningen&#13;
en algemene regels er als volgt uit: een inrichting heeft óf een Wabmvergunning&#13;
nodig (art. 6), óf moet voldoen aan algemene regels die een dekkend&#13;
eisenpakket bevatten (art. 38). Indien een vergunning nodig is, kan het zijn dat de&#13;
inrichting daarnaast ook moet voldoen aan algemene regels die een bepaald aspect&#13;
van de inrichting regelen (art. 39). Indien er met betrekking tot de vergunningplichtige&#13;
inrichting instructieregels zijn gesteld (art. 39a), merkt de houder van de inrichting&#13;
dit alleen via zijn vergunning; de instructieregels gelden niet voor hem&#13;
rechtstreeks. 7. PROCEDURES VOOR VERGUNNINGEN EN ONTHEFFINGEN&#13;
In het voorgestelde hoofdstuk Procedures voor vergunningen en ontheffingen zijn&#13;
in principe alle procedure-bepalingen samengebracht met betrekking tot vergunningen&#13;
en ontheffingen die onder de werkingssfeer van de Wabm vallen voor wat betreft&#13;
de procedure (art. 40).&#13;
De procedures zijn vereenvoudigd en zullen voortaan versneld moeten worden afgehandeld&#13;
(zes maanden, nu nog zeven maanden). In plaats van de huidige drie procedurevarianten&#13;
(korte procedure met inspraak over de aanvraag en ontwerp-beschikking&#13;
te zamen, normale procedure en procedure met verlengde termijn) bevat&#13;
het nieuwe voorstel nog slechts twee varianten: een normale procedure en een procedure&#13;
met een verlengde termijn. Daarbij wordt een ieder de mogelijkheid geboden&#13;
op de ontwerp-beschikking te reageren en niet meer - zoals nu nog het geval is -op&#13;
de aanvraag. Afzonderlijke bekendmaking van de aanvraag vindt alleen nog&#13;
plaats in gevallen waarin een milieu-effectrapport moet worden gemaakt (art. 40g),&#13;
of waarin wordt gekozen voor een verlengde procedure (art. 40t) Bij de voorbereiding&#13;
van het wetsvoorstel kon het resultaat van de tweede evaluatie van de Wabm&#13;
(zie Kamerstukken II 1988/89, 20 800, hfdst. XI, nr. 4) niet meer worden meegenomen.&#13;
Over de aanbevelingen die naar aanleiding van deze evaluatie zijn gedaan, zal&#13;
overleg worden gevoerd met de andere overheden en betrokken organisaties. Daarna&#13;
zal worden bezien of er aanleiding is het procedure-hoofdstuk van het wetsvoorstel&#13;
aan te passen.&#13;
8. HANDHAVING&#13;
De bestuurlijke handhaving van het milieurecht staat voortaan in één hoofdstuk, het&#13;
hoofdstuk Handhaving. Hierin zijn de in de verschillende milieuwetten voorkomende&#13;
handhavingsbepalingen gebundeld en aangevuld. In art. 63 wordt bepaald dat er&#13;
per inrichting één overheidsorgaan verantwoordelijk is voor de handhaving van (in&#13;
beginsel) alle eisen die ingevolge de milieuwetgeving voor die inrichting gelden. Nu&#13;
zijn er vaak diverse instanties verantwoordelijk. Alleen voor handhaving van regels&#13;
ingevolge de WVO blijft daarnaast nog het bevoegd gezag op grond van de WVO&#13;
verantwoordelijk. Toedeling van de zorg voor de bestuurlijke handhaving aan één&#13;
instantie betekent overigens niet dat die instantie alle toezichtsactiviteiten zelf zal&#13;
moeten verrichten. Hierover kunnen in de praktijk, bijvoorbeeld tussen provincie,&#13;
gemeenten en milieu-inspectie, afspraken worden gemaakt.&#13;
Om een goede afstemming van het handhavingsbeleid van de verschillende bevoegde&#13;
instanties te bevorderen zal in iedere provincie een overlegorgaan moeten&#13;
worden ingesteld (art. 64). Daarnaast bevat het hoofdstuk Handhaving onder meer&#13;
bepalingen omtrent de aanwijzing van met toezicht belaste ambtenaren, de bevoegdheid&#13;
tot het toepassen van bestuursdwang door ministers, het opleggen van een&#13;
dwangsom en intrekking van een vergunning of ontheffing.&#13;
In dit verband kan er op worden gewezen dat tegelijk met het wetsvoorstel VAR&#13;
ook een wetsvoorstel Dwangsom is ingediend (Kamerstukken II 1988/89, 21 088, nrs. 1-3). Dit wetsvoorstel voorziet in een tijdelijke uitbreiding van de Wabm met&#13;
een hoofdstuk Dwangsom. In verband met de behoefte aan een snelle algemene beschikbaarheid&#13;
van het instrument dwangsom - nu slechts opgenomen in de Hinderwet&#13;
en de Wet bodembescherming - voor milieu-overtredingen is besloten dit onderwerp&#13;
in een afzonderlijk wetsvoorstel neer te leggen, dat - gelet op zijn relatieve&#13;
eenvoud - naar verwachting eerder in werking zal kunnen treden dan het wetsvoorstel&#13;
VAR. Het hoofdstuk Dwangsom zal vervallen als het hoofdstuk Handhaving&#13;
in werking treedt.&#13;
9. NAAR EEN NIEUWE WABM&#13;
In het bovenstaande zijn slechts de hoofdpunten van het wetsvoorstel VAR aangegeven.&#13;
Wie over een bepaald onderwerp verder wil lezen, kan dat in ieder geval doen&#13;
in de uitgebreide memorie van toelichting bij het wetsvoorstel.&#13;
Het wetsvoorstel heeft een lange voorbereidingstijd gekend: in 1985 was reeds een&#13;
voorontwerp bekend gemaakt. Daarna is het regelmatig gewijzigd, zowel innerlijk&#13;
als uiterlijk. Men zou kunnen zeggen dat het wetsvoorstel VAR met de ontwikkelingen&#13;
in het milieubeleid van de laatste jaren is 'meegegroeid'. Inwerkingtreding van&#13;
de regeling van het wetsvoorstel wordt niet verwacht voor 1992.&#13;
Zoals reeds is vermeld, is recent ook het wetsvoorstel Plannen en milieukwaliteitseisen&#13;
ingediend, waarmee de Wabm wederom wordt gewijzigd. Ditzelfde geldt ook&#13;
voor het wetsvoorstel Afvalstoffen, dat op het moment dat dit artikel verschijnt wellicht&#13;
ook reeds zal zijn ingediend of op het punt zal staan ingediend te worden. In&#13;
dit wetsvoorstel worden de regelingen van de Afvalstoffenwet en de Wet chemische&#13;
afvalstoffen geïntegreerd, verbeterd en opgenomen in de Wabm. Wanneer men deze&#13;
wetsvoorstellen te zamen neemt en ook de overige plannen ten aanzien van de&#13;
Wabm bekijkt, ontstaat het volgende beeld van de toekomstige inhoud van deze wet:&#13;
1. Algemeen&#13;
2. Adviesorganen&#13;
3. Plannen&#13;
4. Milieukwaliteitseisen&#13;
5. Milieu-effectrapportage&#13;
6. Vergunningen en algemene regels voor inrichtingen&#13;
7. Afvalstoffen&#13;
8. Meet- en registratieverplichtingen (gereserveerd)&#13;
9. Procedures voor vergunningen en ontheffingen 10. Coördinatie&#13;
11. Financiële bepalingen&#13;
12. Maatregelen in bijzondere omstandigheden (gereserveerd)&#13;
13. Handhaving&#13;
14. Bepalingen in verband met de openbaarheid&#13;
15. Beroep&#13;
16. Verdere bepalingen&#13;
17. Slotbepalingen. Het is niet ondenkbaar dat dit beeld de komende tijd nog zal worden bijgesteld.&#13;
Moet er bijvoorbeeld niet een algemene regeling komen met betrekking tot stoffen&#13;
en produkten? In het Nationaal Milieubeleidsplan is aangegeven dat uiterlijk in 1990&#13;
een standpunt zal worden bepaald over de verdere uitbouw van de Wabm. Daarbij&#13;
komt misschien ook de vraag aan de orde, of we langzamerhand deze verzameling&#13;
van regels niet een andere naam moeten geven. 'Wet algemene bepalingen milieuhygiëne'&#13;
is immers onhandig lang, 'milieuhygiëne' is in de naam van het ministerie al&#13;
weer enige tijd vervangen door 'milieubeheer', terwijl het bovendien bij de nieuwe&#13;
Wabm niet alleen meer om 'algemene bepalingen' zal gaan.&#13;
Veel belangrijker dan een eventuele nieuwe naam is echter dat het proces van wijziging&#13;
voor de milieuwetgeving wordt voorzien van een goede begeleiding voor allen,&#13;
die in de praktijk met deze wetgeving te maken hebben. Slechts wanneer de mogelijkheden&#13;
van een nieuw wetgevingsinstrumentarium bij de uitvoering en handhaving&#13;
optimaal worden benut, kan sprake zijn van het bereiken van de met de wijzigingen&#13;
beoogde doelen van milieubeleid.</content><legacyfootnotes/><footnotes><footnote/></footnotes><auteurs>Mr. M.G. Hordijk</auteurs><published>1989-08-01 00:00:00</published><modified>1989-08-01 00:00:00</modified><editiondate>1989-08-01</editiondate><htmlpath>https://denhollander.info/artikel/6261</htmlpath></article>
</articles></edition>