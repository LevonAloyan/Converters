<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2005</searchword><id>4261</id><udhid>UDH:TvAR/4261</udhid><titel>PBO en ZBO: slechts één letter verschil? Preadvies Vereniging voor Agrarisch Recht</titel><searchwords><searchword>TvAR 5/2005</searchword><searchword>UDH:TvAR/4261</searchword></searchwords><attachments><attachment><name>2005_nr 5_Artikel_Kortmann.pdf</name><extention>pdf</extention><url>https://denhollander.info/download/4219/ci</url></attachment></attachments><inleiding>1 Inleiding&#13;
In 2005 een preadvies schrijven over openbare lichamen voor beroep en bedrijf (verder&#13;
ook: OBB) en andere openbare lichamen enerzijds en zelfstandige bestuursorganen&#13;
(verder ook: ZBO) anderzijds heeft veel weg van een – vooral – agrarische bezigheid:&#13;
herkauwen. De afgelopen decennia zijn vele honderden bladzijden rapporten,&#13;
preadviezen en artikelen,1 alsook een aantal wetten en wetsvoorstellen aan deze materie&#13;
gewijd. Aangenomen mag worden dat deze alle dienden ter verduidelijking van&#13;
begrippen en ter verbetering van structuren en activiteiten.2 Het resultaat was niet&#13;
steeds zo, als er al resultaten waren. Weliswaar is het aantal OBB’s, o.a. door fusie en&#13;
opheffing, de laatste jaren gereduceerd tot 17 (in 2004) en is de wetgeving inzake de&#13;
OBB’s gemoderniseerd en beter gestructureerd,3 een Kaderwet ZBO is er nog steeds&#13;
niet4 (als dat al zou moeten) en de kritiek op de explosieve en nogal chaotische groei&#13;
van ZBO’s neemt toe.5 Voorts bestaat er nog steeds onduidelijkheid over de vraag of&#13;
de OBB’s niet (tevens) als ZBO’s zijn te kwalificeren, waarmee zij een specifiek soort&#13;
ZBO’s zouden zijn. Heeft herkauwen van deze brij enige zin? Of is het mogelijk die&#13;
activiteit op zijn minst deels achterwege te laten? Het komt mij voor van wel. Het&#13;
lijkt mogelijk wat meer orde in de terminologische en juridische warboel te scheppen.&#13;
Wij concentreren ons eerst op de OBB’s. Deze zullen dan wel moeten worden&#13;
omschreven. Daarna kunnen wij bezien of ZBO’s aan deze omschrijving voldoen.&#13;
Deze uiteenzetting vervolgt met een aantal themata die vooral op OBB’s betrekking&#13;
hebben en eindigt, zowaar, met een slot.</inleiding><content>2 Wat zijn OBB’s?&#13;
Een OBB in abstracto omschrijven is wel mogelijk, maar het heeft weinig zin, als de&#13;
wetgeving (en de praktijk) daar niet bij aansluit. Het is vruchtbaarder én duidelijker&#13;
het positieve recht tot uitgangspunt te nemen. Wij beginnen met de Grondwet. Wil er&#13;
sprake zijn van een OBB, dan moet (ten minste) aan de volgende eisen zijn voldaan:&#13;
a. er moet sprake zijn van een openbaar lichaam met besturen;&#13;
b. instelling moet geschieden bij of krachtens de wet in formele zin (art. 134, eerste&#13;
lid, Gw);&#13;
c. een aantal in artikel 134, tweede lid, Gw genoemde onderwerpen moet bij of&#13;
krachtens de wet worden geregeld;&#13;
d. de wet moet het toezicht regelen; vernietiging van de besluiten van de OBB-besturen&#13;
is slechts mogelijk wegens strijd met de wet of het algemeen belang.&#13;
Beziet men de vele ZBO’s, dan komt men al snel tot de conclusie dat vele ervan&#13;
niet aan alle genoemde vereisten voldoen. Weliswaar worden ZBO’s (veelal) ook bij&#13;
of krachtens de wet ingesteld, maar zij zijn in de meeste gevallen geen lichamen met&#13;
besturen. Zij zijn gewoon besturen of ambten “sec”. Ook bevatten de wetten inzake&#13;
ZBO’s lang niet altijd bepalingen over openbaarheid en kan vernietiging van ZBObesluiten&#13;
ook op andere gronden dan die, genoemd in artikel 134, derde lid, Gw&#13;
geschieden, als de wet dat in afwijking van de Algemene wet bestuursrecht bepaalt.&#13;
Wij zijn er echter nog niet, daar ook de Wet op de bedrijfsorganisatie in de beschouwingen&#13;
moet worden betrokken. Deze leert ons uit definitorisch oogpunt het volgende.&#13;
De OBB’s moeten (op zijn minst):&#13;
a. een bepaalde functie vervullen in het bedrijfsleven (art. 66 WBO);&#13;
b. de in artikel 71 WBO geformuleerde taak vervullen;&#13;
c. een bestuur, een voorzitter en een dagelijks bestuur bezitten (art. 72 WBO);&#13;
d. een paritair samengesteld bestuur ( benoemd door organisaties van ondernemers,&#13;
respectievelijk werknemers) bezitten (art. 73 WBO);&#13;
e. een door de Kroon benoemde voorzitter bezitten (art. 78 WBO).&#13;
Voorts hebben de OBB’s rechtspersoonlijkheid krachtens het BW, daar de Wet op&#13;
de bedrijfsorganisatie aan hun besturen verordenende bevoegdheid toekent.&#13;
Ook nu weer kunnen wij de ZBO’s “afzetten” tegen deze kenmerken van de OBB’s.&#13;
Dan blijkt dat er, althans voor zover ik heb kunnen nagaan, geen zijn, die aan alle&#13;
criteria voldoen. Kortom, ZBO’s zijn in ieder geval geen OBB’s. Het omgekeerde kan&#13;
wel het geval zijn, maar dan rijst de vraag welke specifieke kenmerken een OBB bezit&#13;
of moet bezitten om tevens een ZBO te zijn. Deze ken ik niet. Wel stuit men op&#13;
omschrijvingen van ZBO’s, die zo ruim zijn dat daaronder elk lichaam of ambt valt,&#13;
dat met openbaar gezag is bekleed en niet valt onder het gezag van een minister of de&#13;
Kroon en waarvoor dus geen ministeriële verantwoordelijkheid bestaat. Zo kan ik het&#13;
ook, denk ik dan. Maar in dat geval zijn ook de (ambten van) provincies, gemeenten&#13;
en waterschappen ZBO’s. Sterker nog, ook de rechtsprekende ambten en de Staten-&#13;
Generaal vallen onder deze omschrijving. Vooralsnog is, gezien het voorgaande, aan&#13;
te nemen dat een OBB geen ZBO is.&#13;
Wel kan een “ander openbaar lichaam” als bedoeld in artikel 134 Gw eventueel een&#13;
ZBO zijn of kan een ZBO een “ander openbaar lichaam” zijn. Hier kan echter een&#13;
meer theoretische omschrijving van een openbaar lichaam ons uit de brand helpen.&#13;
Een bevredigende omschrijving van een openbaar lichaam in abstracto is: “een op het&#13;
publiekrecht gestoeld verband van ambten en personen, welke ambten publiekrechtelijke&#13;
bevoegdheden jegens die personen uitoefenen en over de samenstelling waarvan&#13;
die personen (mede) zeggenschap hebben, niet zijnde ambten met rechtspraak belast.&#13;
De bestaande ZBO’s voldoen hieraan in beginsel niet. De slotsom van het voorgaande&#13;
is, dat het bij nadere (en nuchtere) beschouwing, en anders dan nogal eens wordt&#13;
gesteld, goed mogelijk is een onderscheid te maken tussen ZBO’s en OBB’s of openbare&#13;
lichamen in het algemeen. Het onderscheid is ook zinvol. Bij de openbare lichamen&#13;
is steeds het kenmerk van “echte” decentralisatie aanwezig. Personen en ambten&#13;
“doen” samen aan “zelfbestuur”, om het wat huiselijk uit te drukken. Dit verband van&#13;
personen en ambten staat in betrekkelijk hoge mate “los” van het centrale overheidsverband.&#13;
Het voldoet, zo kan het ook worden gesteld, aan het subsidiariteitsprincipe.&#13;
Bij ZBO’s6 ligt dit anders. Een verband van ambten en personen ontbreekt daar in&#13;
beginsel. ZBO’s zijn in hoofdzaak veeleer te zien als eenheden die van de klassieke&#13;
ambtelijke diensten (de ministeries) zijn afgesplitst. Er is daar geen sprake van decentralisatie&#13;
in de klassieke betekenis, waarin zelfbestuur geschiedt in autonomie en&#13;
medebewind. Ook berusten ZBO’s in beginsel niet op de gedachte van subsidariteit.&#13;
3 Haagse verwarring&#13;
In de Inleiding is reeds opgemerkt dat er nog steeds onduidelijkheid bestaat over de&#13;
vraag of OBB’s niet (tevens) als ZBO’s aan te merken zijn. Deze kwestie kan iets&#13;
ruimer worden geformuleerd: zijn OBB’s en andere openbare lichamen (tevens) te&#13;
kwalificeren als ZBO’s? In paragraaf 2 is getracht daarop een antwoord te geven op&#13;
basis van – voornamelijk – het positieve recht (zoals ik dat zie). Laten wij nu eens&#13;
bezien wat daarover ten departemente wordt gedacht en, in ieder geval, wordt&#13;
geschreven, los van het bestaande “wettenrecht”.&#13;
In het stuk “Functioneel bestuur, waarom en hoe?”, dat dateert van 1991, valt te&#13;
lezen:7 “Bij de organen van functioneel bestuur van de centrale overheid kan worden&#13;
onderscheiden tussen8 de in de Grondwet geregelde vormen van functioneel bestuur&#13;
(de openbare lichamen) en zelfstandige bestuursorganen. Dit onderscheid is echter&#13;
juridisch en bestuurlijk niet van betekenis ...”. Het is om diverse redenen een betwistbare&#13;
passage. Immers, de openbare lichamen zijn geen “organen”, net zo min als&#13;
provincies, gemeenten en waterschappen dat zijn, en zij behoren, alleen al gezien de&#13;
plaatsing in hoofdstuk 7 van de Grondwet, niet tot de centrale overheid. Bij de schriftelijke&#13;
gedachtewisseling over het voorstel van Kaderwet zelfstandige bestuursorganen&#13;
neemt de minister afstand van het eerder ingenomen standpunt. Hij schrijft:&#13;
“Volstaan kan hier worden met de vaststelling dat het onderscheid tussen de in de&#13;
Grondwet geregelde vormen van functioneel bestuur (openbare lichamen) en andere&#13;
zelfstandige bestuursorganen groter is dan de regering getuige het bovenstaande citaat&#13;
in 1991 veronderstelde”. Wat dat grotere onderscheid is, wordt echter niet uitgelegd.&#13;
Wel blijft de regering ook hier kennelijk van oordeel dat de openbare lichamen van&#13;
hoofdstuk 7 van de Grondwet zelfstandige bestuursorganen zijn. Anders is het woord&#13;
“andere” in de passage niet te verklaren. Dit standpunt lijkt op zijn beurt echter niet&#13;
te rijmen met wat de memorie van toelichting op het wetsvoorstel Kaderwet te berde&#13;
brengt. Daar valt te lezen:10 “Met het gebruik van de term “op het niveau van de centrale&#13;
overheid”... vallen de bestuursorganen van de publiekrechtelijke beroeps- en&#13;
bedrijfsorganisatie ... direct buiten het bereik van deze wet. De organen van de publiekrechtelijke&#13;
beroeps- en bedrijfsorganisatie ... hebben een eigen staatsrechtelijke positie”.&#13;
11 Welke die positie is, wordt niet verklaard, maar duidelijk is dat zij volgens de&#13;
regering in ieder geval geen zelfstandig bestuursorgaan op centraal niveau zijn, dat&#13;
bestreken wordt door de toekomstige (?) Kaderwet. De passage sluit echter niet uit&#13;
dat die bestuursorganen een zelfstandig bestuursorgaan “sec” zijn, maar de vraag is&#13;
dan wat de zin van die kwalificatie is.&#13;
Inzake de “andere openbare lichamen” van hoofdstuk 7 van de Grondwet kiest de&#13;
regering kennelijk voor een andere route. Zij stelt:12 “De Grondwet kent ook al sedert&#13;
tientallen jaren de “andere openbare lichamen”, wier besturen ook als zelfstandige&#13;
bestuursorganen moeten (sic, C.K.) worden gezien”. Zo wordt het wel heel ingewikkeld.&#13;
Kennelijk maakt de regering een onderscheid tussen de besturen van de openbare&#13;
lichamen voor beroep en bedrijf en die van andere openbare lichamen, hoewel&#13;
artikel 134 Grondwet beide in een adem noemt en inhoudelijk tussen deze niet differentieert.&#13;
De eerste hebben een “eigen staatsrechtelijke positie” en vallen niet onder&#13;
de voorgenomen Kaderwet. Hebben de andere openbare lichamen, die onder hetzelfde&#13;
grondwettelijk regime vallen, dan geen eigen staatsrechtelijke positie en vallen zij (eventueel)&#13;
wel onder de Kaderwet? Het is moeilijk aan te nemen en het veronderstelde&#13;
onderscheid wordt in ieder geval niet verklaard.&#13;
Uit het bovenstaande blijkt dat de Haagse opvattingen inzake de openbare lichamen&#13;
in de zin van de Grondwet enerzijds en de zelfstandige bestuursorganen anderzijds&#13;
in de loop van een tiental jaren zijn gewijzigd, maar nog steeds niet uitblinken&#13;
door consistentie en precisie.&#13;
Dit blijkt ook uit paragraaf 4.5a, getiteld Zelfstandige bestuursorganen, van de&#13;
Aanwijzingen voor de regelgeving, een paragraaf die is ingevoegd op 5 september&#13;
1996. Aanwijzing 124a omschrijft een zelfstandig bestuursorgaan op ongeveer dezelfde&#13;
wijze als het voorstel van Kaderwet zelfstandige bestuursorganen: het gaat om een&#13;
“bestuursorgaan op het niveau van de centrale overheid”. Wij zagen dat de regering in&#13;
de discussie over het voorstel Kaderwet van oordeel was dat de bestuursorganen van&#13;
de publiekrechtelijke bedrijfsorganisatie niet zijn te zien als een bestuursorgaan op&#13;
het niveau van de centrale overheid. Beziet men nu de Aanwijzingen voor de regel-&#13;
geving, die betrekking hebben op regelstelling op centraal niveau, dan komt men al&#13;
spoedig tot de ontdekking dat deze Aanwijzingen een ander standpunt huldigen. Als&#13;
voorbeeld van een zelfstandig bestuursorgaan wordt immers in de toelichting op&#13;
Aanwijzing 124c, onderdeel c, opgevoerd de publiekrechtelijke beroeps- en bedrijfsorganisatie.&#13;
De Aanwijzingen zijn echter ook intern inconsistent. Volgens Aanwijzing&#13;
124f worden regelgevende bevoegdheden aan een zelfstandig bestuursorgaan&#13;
uitsluitend toegekend (a) voor zover het betreft organisatorische of technische onderwerpen,&#13;
of (b) in bijzondere gevallen, mits voorzien is in de bevoegdheid tot goedkeuring&#13;
van de regeling door een minister. De toelichting daarop stelt echter – terecht&#13;
– dat de besturen van de provincies en de gemeenten de bevoegdheid tot vaststelling&#13;
van algemeen verbindende voorschriften bezitten en dat aan een orgaan van een&#13;
openbaar lichaam als bedoeld in artikel 134 Grondwet de bevoegdheid tot vaststelling&#13;
van algemeen verbindende voorschriften kan worden toegekend (de toelichting&#13;
noemt ten onrechte de waterschappen niet). Kennelijk zijn voor de toepassing van&#13;
Aanwijzing 124f de (besturen van de) openbare lichamen geen zelfstandig bestuursorgaan.&#13;
Alleen voor zelfstandige bestuursorganen gelden de beperkingen van Aanwijzing&#13;
124f. Het is mijns inziens duidelijk dat (ook) de Aanwijzingen hinken op&#13;
twee gedachten. Het is niet onaannemelijk dat deze “Haagse verwarring” is of wordt&#13;
veroorzaakt door de betrekkelijk recente introductie van het begrip “functioneel&#13;
bestuur”, waarover de volgende paragraaf handelt.&#13;
4 OBB’s en “functioneel bestuur”&#13;
Uit paragraaf 2 blijkt, ondanks de Haagse verwarring, beschreven in paragraaf 3,&#13;
(hopelijk) dat OBB’s en ZBO’s wel te onderscheiden publiekrechtelijke instellingen&#13;
of organisaties zijn. Men kan echter tegenwerpen dat zij in zoverre vergelijkbaar zijn&#13;
dat beide, OBB’s en ZBO’s, zogeheten “functioneel bestuur” uitoefenen. Beider&#13;
taken en bevoegdheden worden uitgeoefend op deelterreinen en zij zijn gericht op&#13;
limitatief omschreven “deeldoelen”.&#13;
Naar het (mij) voorkomt, snijdt deze tegenwerping wel hout, maar niet veel.&#13;
Immers, wat is precies bedoeld met “functioneel bestuur”? Aan te nemen is dat elke&#13;
soort bestuur functioneel is, of hoort te zijn. Onfunctioneel of disfunctioneel bestuur&#13;
kan beter achterwege blijven, ook al is dit in de praktijk niet steeds het geval. De term&#13;
functioneel bestuur is waarschijnlijk ontleend aan de reeds lang ingeburgerde uitdrukking&#13;
functionele decentralisatie, als tegenhanger van territoriale decentralisatie.&#13;
Wat met territoriale en functionele decentralisatie wordt bedoeld, is al decennia lang&#13;
duidelijk: in beide gevallen is sprake van decentralisatie in de vorm van de reeds vermelde&#13;
verbanden van ambten en personen. In het ene geval is het territoir (in beginsel)&#13;
bepalend voor de competentie, in het andere geval de taakomschrijving waartoe&#13;
de competentie kan of moet worden uitgeoefend. Het begrippenpaar territoriaal&#13;
bestuur – functioneel bestuur wordt veel minder frequent gebezigd. Veelal wordt&#13;
alleen – “los” – gesproken van “functioneel bestuur”. Daarmee wordt dan veelal niet&#13;
gedoeld op een tegenstelling tot territoriaal bestuur, maar op de afsplitsing of “verzelfstandiging”&#13;
van bepaalde bestuurstaken of bestuurseenheden die op zich ook als&#13;
“functioneel” kunnen worden betiteld. Met één voorbeeld kan worden volstaan. Het&#13;
ministerie van OC en W (vroeger O en W) voert – weliswaar voor het gehele land,&#13;
dus “territoriaal” – functioneel bestuur. Het is beperkt tot bepaalde beleidsterreinen.&#13;
Een onderdeel van dat terrein kan zijn het verstrekken van studiefinanciering. Zolang&#13;
de minister van OC en W die verstrekt, wordt niet gemakkelijk gesproken van “functioneel&#13;
bestuur”, terwijl het dat wel is. Zodra echter de studiefinanciering wordt&#13;
overgeheveld naar de Informatie Beheer Groep (een ZBO), wordt plots wel gesproken&#13;
van “functioneel bestuur”, terwijl er qua beleidsdoel of beleidsvrijheid weinig of&#13;
niets verandert. Het lijkt (mij) duidelijk dat het – huidige – gebruik van de uitdrukking&#13;
functioneel bestuur eerder verwarring schept dan duidelijkheid verschaft. Het&#13;
gaat bij functionele decentralisatie dan ook om een grotendeels andere problematiek&#13;
dan bij ZBO’s of “functioneel bestuur”. Functionele decentralisatie geschiedt dan ook&#13;
(of moet geschieden) op (grotendeels) andere gronden dan de instelling of schepping&#13;
van ZBO’s.&#13;
5 Functionele decentralisatie&#13;
Functionele decentralisatie is, niet alleen in Nederland, van oude datum. Het is zelfs&#13;
aannemelijk dat functionele decentralisatie oudere papieren heeft dan algemeen of&#13;
functioneel rijksbestuur. Dat is ook niet vreemd. Afhankelijk van de lokale en regionale&#13;
omstandigheden is de mens geneigd zich te organiseren in verbanden die specifieke&#13;
en hoogstnoodzakelijke taken ter hand nemen en die langzaam maar zeker het&#13;
karakter van een dwangverband krijgen. In Nederland zijn de waterschappen daarvan&#13;
wel het bekendste voorbeeld. Maar er is ook te wijzen op oeroude beroepsorganisaties&#13;
als de gilden. Functionele decentralisatie komt van origine vaak voort uit een&#13;
behoefte aan bescherming tegen externe gevaren, al dan niet voortvloeiend uit natuurgeweld&#13;
of economisch geweld. Bescherming van de zwakkeren speelde (en speelt)&#13;
daarbij zeker een rol.13&#13;
Een van de problemen van decentralisatie en zeker van functionele decentralisatie&#13;
is echter dat het (functioneel) gedecentraliseerde verband zich te zeer richt op de&#13;
“eigen” doelen en belangen, onder verwaarlozing van andere aspecten van overheidsbestuur&#13;
en van bepaalde maatschappelijke belangen. De ontwikkelingen in het waterschaps-&#13;
en waterstaatsbestel zijn hiervan een goed voorbeeld. Decennia lang zijn de&#13;
waterschappen en Rijkswaterstaat (niet voor niets aangeduid als een staat in de staat)&#13;
zeer sterk georiënteerd geweest op de waterkering, de peilbeheersing en de aanleg en&#13;
het onderhoud van wegen. Het milieu, het natuurbehoud, de recreatie en dergelijke&#13;
waren daaraan duidelijk ondergeschikt, zó ondergeschikt dat in de jaren ’70 van de&#13;
vorige eeuw een stroming ontstond die pleitte voor onderbrenging van alle waterstaatsactiviteiten&#13;
in het algemeen – met name provinciaal – bestuur. Het is niet zo ver&#13;
gekomen, onder meer omdat Rijkswaterstaat en de waterschappen – ondersteund&#13;
door wettelijke maatregelen, zoals inzake de samenstelling van de waterschapsbesturen&#13;
– steeds meer oog kregen voor en rekening hielden met onder meer het milieu- en&#13;
natuurbelang. Gesteld kan worden dat het functioneel gedecentraliseerde waterschapsbestuur&#13;
is verbreed. Het is flexibel genoeg gebleken om de vensters open te&#13;
zetten en nieuwe taken te vervullen.14 Ondanks (of misschien dankzij) deze ontwikkeling&#13;
hechten wij in Nederland aan functioneel waterstaatsbestuur. De belangen van&#13;
een goede waterstaatkundige verzorging15 zijn zo groot, dat zij niet ten onder mogen&#13;
gaan in het “integraal beleid” , waarin alles tegen alles wordt afgewogen, soms zelfs&#13;
zo lang en op zo ingewikkelde wijze dat er niets of weinig meer gebeurt. Ook al&#13;
wordt telkenmale weer gesproken van het (herstel van het) primaat van de politiek,&#13;
waarmee gedoeld wordt op dat van regering en parlement of dat van de provincie- en&#13;
gemeentebesturen, er zijn kennelijk onderwerpen van overheidsbeleid die beter tot&#13;
op zekere hoogte los kunnen staan van dat primaat. Dat geldt voor de waterstaat,&#13;
maar ook voor bijvoorbeeld universiteiten, die veel weg hebben van een “ander openbaar&#13;
lichaam” in de zin van de Grondwet.&#13;
6 OBB’s en functionele decentralisatie&#13;
Nu zijn de historische en huidige betekenis en rol van de waterschappen niet op alle&#13;
punten vergelijkbaar met die van de OBB’s, ook al is in beide gevallen sprake van&#13;
functionele decentralisatie. Waterschappen kunnen bogen op een langere traditie dan&#13;
de OBB’s, zij treden veel meer als overheid op door de ruime uitoefening van verordenende&#13;
bevoegdheden en, niet op de laatste plaats, ons leven kan letterlijk van hun&#13;
al dan niet goed functioneren afhangen. De bedrijfslichamen maken daarentegen weinig&#13;
gebruik van hun verordenende bevoegdheid, afgezien van die inzake heffingen en&#13;
zij treden veeleer op als behartigers van de belangen van hun “onderdanen”.16 Verder&#13;
hangt het leven van de Nederlandse burger niet van hun bestaan en activiteiten af,&#13;
noch letterlijk, noch economisch.&#13;
Dit doet bijna vanzelfsprekend de vraag rijzen naar het bestaansrecht van de (meeste)&#13;
OBB’s. Immers, als, afgezien van heffingen en een betrekkelijk gering aantal verordeningen,&#13;
de activiteiten van de OBB’s voornamelijk bestaan uit belangenbehartiging, is&#13;
er dan nog voldoende reden te kiezen voor een publiekrechtelijke constructie? In een&#13;
preadvies voor de Vereniging voor Agrarisch Recht17 heeft Hirsch Ballin uiteengezet&#13;
welke rol of rollen de OBB’s – met name die in de agrarische sector – (nog) kunnen&#13;
vervullen. Hij noemt er vijf: (a) uitvoering van gemeenschapsrecht; (b) afbakening van&#13;
vrije concurrentie; (c) bevorderen van evenwichtige verhoudingen in de productieketen;&#13;
(d) beveiliging van de “onderdanen” tegen “rampen” en (e) onderzoek, voorlichting&#13;
e.d. Naar het voorkomt, zijn met name de eerste drie taken publiekrechtelijk van&#13;
aard of zij kunnen dat zijn. Voor de twee laatstgenoemde lijkt een publiekrechtelijke&#13;
constructie overbodig, hoewel men kan aarzelen over die onder (d). Al met al is&#13;
Hirsch Ballin van oordeel dat de aanvankelijk vooral als normerend beschouwde taak&#13;
van de OBB’s is verschoven naar meer “faciliterend”. Als dat zo is, rijst wederom de&#13;
vraag naar de bestaansgrond van de OBB’s als publiekrechtelijke constructies.&#13;
7 De bestaansgrond van OBB’s&#13;
Openbare lichamen (met hun besturen) en andere publiekrechtelijke ambten heeft de&#13;
“onderdaan” in het merendeel van de gevallen niet voor het kiezen. De enige keuze die&#13;
overblijft, is in het algemeen het land, de provincie, de gemeente of het waterschap te&#13;
verlaten, waarna hij vervolgens in een andere staat of een andere regio geconfronteerd&#13;
wordt met vergelijkbare overheden. Aan overheden valt zelden te ontsnappen.&#13;
Bij de OBB’s ligt dit anders, ook al is dit op het eerste gezicht niet het geval.&#13;
Immers, een bedrijfslichaam wordt eenzijdig ingesteld bij algemene maatregel van&#13;
bestuur (art. 67 WBO), zoals andere openbare lichamen worden ingesteld bij wet,&#13;
provinciale verordening of gemeenschappelijke regeling. Kort uitgedrukt: de overheid&#13;
beslist, en de onderdaan moet zijn mond houden. Bij de OBB’s is sprake van een&#13;
andere situatie. Zowel inzake de instelling als de opheffing van bedrijfslichamen geldt&#13;
de regeling van artikel 68 WBO. De SER moet de gelegenheid krijgen advies uit te&#13;
brengen en de SER moet op zijn beurt de naar zijn oordeel representatieve organisaties&#13;
van de betrokken ondernemers en van de betrokken werknemers horen. Deze&#13;
regeling wijst op een zekere mate van vrijwilligheid. Ook al zijn adviezen en resultaten&#13;
van “horen” niet bindend, zij kunnen wel een belangrijke indicatie inhouden voor&#13;
het antwoord op de vraag of de instelling of opheffing van een OBB naar het oordeel&#13;
van de betrokkenen wenselijk is. Wat gechargeerd kan worden gesteld dat de betrokkenen&#13;
zich vrijwillig onderwerpen of onttrekken aan een publiekrechtelijk verband,&#13;
met alle voordelen en nadelen van dien. In deze gedachtegang is de bestaansgrond van&#13;
een OBB niet zozeer het “pakket” aan taken dat het vervult of het type bevoegdheden&#13;
dat het uitoefent, als wel het “contract” tussen de organisaties van de betrokken&#13;
ondernemers en de betrokken werknemers, bevestigd door een algemene maatregel&#13;
van bestuur. Er is wat voor te zeggen deze gedachte, die in de praktijk overigens&#13;
wordt gevolgd, duidelijker in de Wet op de bedrijfsorganisatie tot uitdrukking te brengen&#13;
in een bepaling volgens welke een OBB niet kan worden ingesteld of opgeheven&#13;
tegen de wil van de betrokken organisaties, tenzij bij wet in formele zin. Dit zou de&#13;
(oorspronkelijke) verbandsgedachte beter verwoorden. Al met al ben ik geneigd te&#13;
zeggen dat dé bestaansgrond van OBB’s is dat zij een “zelfgekozen” dwangverband&#13;
vormen.&#13;
8 Op reis&#13;
Het bestaan van verschijnselen als OBB’s in andere (Europese) staten dan Nederland&#13;
kan een aanwijzing zijn voor de noodzaak, de zin en het nut van hun bestaan. Maar&#13;
het elders ontbreken van dergelijke structuren betekent nog niet dat zij in Nederland&#13;
maar moeten worden afgeschaft of “omgebouwd”. Zo komen – bij mijn weten –&#13;
waterschappen elders nauwelijks voor. Niettemin hechten wij in Nederland nog&#13;
steeds aan hun bestaan. In het kader van dit preadvies past slechts een korte beschouwing&#13;
over OBB-achtige constructies in een aantal andere staten. Zij berust voornamelijk&#13;
op een in 1995 verschenen studie van A.J. Medze18 en op L. Prakke, C.A.J.M.&#13;
Kortmann (red.), Het staatsrecht van de landen van de Europese Unie, Deventer&#13;
2004.19&#13;
De studie van Medze behandelt vier, op product- en bedrijfschappen lijkende,&#13;
organisaties in de agrarische sfeer van respectievelijk België, Duitsland, het Verenigd&#13;
Koninkrijk en Frankrijk. Hoewel er (grote) verschillen zijn in rechtsgrondslag, interne&#13;
organisatie en bevoegdheden, hebben zij gemeen dat hun oprichting vooral berust op&#13;
de gedachte dat bepaalde activiteiten het best door het bedrijfsleven zelf kunnen worden&#13;
geregeld.&#13;
Van één van de door Medze besproken staten, Frankrijk, weet ik wat meer. In dat&#13;
land bestaan buiten de territoriale gebiedscorporaties (collectivités territoriales) talloze&#13;
zogeheten “institutions spécialisées” waarvan Medze er een enkele bespreekt.&#13;
Sommige van die “institutions” worden wel aangeduid als “institutions corporatives”.&#13;
Zij zijn bedoeld om te “représenter, défendre et gérer les intérêts propres à ce groupe”.&#13;
De meest typerende ervan zijn de zogeheten “chambres professionnelles”, die o.a. op&#13;
het terrein van de landbouw voorkomen. De leden van hun besturen worden gekozen&#13;
door hun “onderdanen” (“ressortissants”), zoals agrarische ondernemers en werknemers.&#13;
Zelfs voor de Fransen, die sinds de Franse revolutie weinig ophebben met het&#13;
corporatistisch gedachtegoed, is deze verkiezing “dans l’ordre normal des choses”.20&#13;
De Chambres doen enigszins denken aan onze openbare lichamen voor beroep.21&#13;
Uit dit summiere overzicht kunnen vanzelfsprekend niet veel conclusies worden&#13;
getrokken. Wel kan zonder veel gevaar voor blunderen worden gesteld dat niet alleen&#13;
in Nederland (publiekrechtelijke) instellingen bestaan, die berusten op een zekere&#13;
verbandsgedachte en die eigen belangen behartigen en activiteiten reguleren. En ook&#13;
daar wijken zij af van een, wat de Fransen noemen “établissement public”, te vergelijken&#13;
met een Nederlands zelfstandig bestuursorgaan in zijn enge (en juiste) betekenis.&#13;
9 Terug naar het recht&#13;
Uit het voorafgaande is – hopelijk – gebleken dat het goed mogelijk is een onderscheid&#13;
te maken tussen openbare lichamen (voor beroep en bedrijf) en zelfstandige&#13;
bestuursorganen. Dit onderscheid berust zowel op het bestaande positieve recht als&#13;
op de verschillende gronden voor hun bestaan. Wij hebben tevens gezien dat het&#13;
onderscheid ook in een aantal andere landen bestaat. Een vraag die overblijft, is of het&#13;
geen aanbeveling verdient het onderscheid te vergeten en voortaan – al dan niet in de&#13;
Grondwet – slechts te spreken van zelfstandige bestuursorganen, waaronder de openbare&#13;
lichamen dan zouden vallen.&#13;
Naar het (mij) voorkomt, zouden zo allerlei (nieuwe) vraagstukken worden opgeroepen.&#13;
Ik noem er een aantal:&#13;
– zijn de bestaande ZBO’s (in deze variant: inclusief de openbare lichamen) niet zo&#13;
onderscheiden van aard, dat daarvoor nauwelijks een algemene (grond)wettelijke&#13;
regeling is te treffen?;&#13;
– verwatert op deze wijze niet op onaanvaardbare en in ieder geval onnodige wijze&#13;
en mate het onderscheid tussen centralisatie en decentralisatie?;&#13;
– behouden wij in dit geval de verbandsidee alleen nog voor vormen van territoriaal&#13;
bestuur, en, zo ja, waarom?;&#13;
– moet er een regeling getroffen worden voor zelfstandige bestuursorganen op&#13;
zowel centraal als gedecentraliseerd niveau?;&#13;
– ten slotte: wat is er gewonnen met een dergelijke wetgevingsoperatie?&#13;
Het zijn alle vragen waarop ik het antwoord niet onmiddellijk weet. In ieder geval&#13;
verlangen de Aanwijzingen voor de regelgeving dat een nieuwe regeling “nodig” is.&#13;
Die noodzaak zie ik niet.&#13;
10 Slot&#13;
Alles tezamen genomen bestaat het voorgaande toch deels uit herkauwen. Herkauwen&#13;
kan worden beschouwd als een saaie en oninteressante bezigheid, verricht door&#13;
runderen, schapen, geiten, herten, kamelen, giraffen en, naar het schijnt, struisvogels.&#13;
Niettemin is deze activiteit niet zonder betekenis. Laten wij enige aspecten van het&#13;
herkauwen bezien. Op de eerste plaats is niet ieder wezen tot herkauwen in staat. Bij&#13;
sommige wezens daarentegen is het een noodzakelijke bezigheid om in leven te blijven.&#13;
Zij eten gewassen die geherkauwd moeten worden. Bij OBB’s en ZBO’s lijkt dat&#13;
ook het geval te zijn. Het is nagenoeg onverteerbare kost als men deze snel en&#13;
gedachteloos tot zich neemt. De onderscheiden smaken ervan worden niet herkend.&#13;
Neemt men daarentegen de tijd, dan blijkt in het wilde gewas van “functioneel bestuur”&#13;
toch het een en ander van betekenis te ontdekken. In dit preadvies(je) zijn dat de volgende&#13;
zaken:&#13;
– (de besturen van) de openbare lichamen zijn geen zelfstandige bestuursorganen;&#13;
– de openbare lichamen behoren tot het verschijnsel van de decentralisatie;&#13;
– de openbare lichamen berusten op de idee van een vrijwillig aangegaan functioneel&#13;
overheidsverband;&#13;
– de “Haagse opvattingen” inzake deze drie punten zijn inconsistent.&#13;
Komen wij hiermee verder? Wat mij betreft wel. Wij weten nu immers waarover wij&#13;
het begripsmatig hebben en dat is in de huidige terminologische chaos in de politiek&#13;
en het beleid niet zonder belang.</content><legacyfootnotes>* Prof. mr. C.A.J.M. Kortmann is hoogleraar Staats- en bestuursrecht en algemene staatsleer aan de&#13;
Radboud Universiteit Nijmegen.&#13;
1. Zie bijvoorbeeld de preadviezen van C.P.J. Goorden, M.M. den Boer en F.K. Buijn voor de VAR, VARreeks&#13;
118, Alphen aan den Rijn 1997; K.J.M. Mortelmans, R.H.G. Hesper, A.W. van Haaften, De publiekrechtelijke&#13;
bedrijfsorganisatie in het Europeesrechtelijke kader. Een onderzoek naar de randvoorwaarden&#13;
die het primaire gemeenschapsrecht stelt aan het handelen van de publiekrechtelijke bedrijfsorganisatie,&#13;
Den Haag 1996.&#13;
2. Wetsvoorstel 25 629 was echter “puin”. Het liet de idee van een openbaar lichaam los in het voorgestelde&#13;
artikel 134, terwijl het voorgestelde artikel 135 bleef spreken van openbare lichamen. Verder was het&#13;
bijzonder dat het voorstel de ZBO’s regelde in het grondwetshoofdstuk over decentralisatie. Zie verder&#13;
C.A.J.M. Kortmann, ‘ZBO’s, Zeer Bijzondere Opvattingen. Zelfstandige bestuursorganen in de Grondwet?’,&#13;
Gemeentestem 1997, 7064. Het is wijselijk ingetrokken.&#13;
3. Zie onder meer E.A. van Bonzel, ‘De Wet op de bedrijfsorganisatie, een wet met littekens’, SEW 2001,&#13;
blz. 210 e.v.&#13;
4. Het wetsvoorstel ligt reeds lang bij de Eerste Kamer en geniet daar van een winterslaap (Kamerstuk 27 426).&#13;
5. Zie het rapport Een herkenbare staat: investeren in de overheid. Rapport van de Werkgroep Verzelfstandigde&#13;
Organisaties op Rijksniveau (rapport-Kohnstamm), ’s-Gravenhave 2004. In dit rapport blijven de&#13;
waterschappen en de openbare lichamen buiten beschouwing. Zij worden aangeduid als “de klassieke&#13;
vormen van functioneel bestuur”. Het rapport heeft nogal wat kritiek gekregen, maar de conclusies ervan&#13;
verdienen mijns inziens globaal steun.&#13;
6. ZBO’s op decentraal niveau blijven buiten beschouwing.&#13;
7. Kamerstuk 21 042, nr. 4, blz. 11.&#13;
8. “Onderscheiden tussen” is mijns inziens taalkundig minder correct.&#13;
9. Kamerstuk 27 426, nr. 5, blz. 14 (nota naar aanleiding van het verslag).&#13;
10. Kamerstuk 27 426, nr. 3, blz. 8; zie ook Kamerstuk 27 426, nr. 9, blz. 19.&#13;
11. Let wel: nu wordt gesproken van (bestuurs)organen van de openbare lichamen en niet van de lichamen&#13;
“sec”.&#13;
12. Kamerstuk 27 426, nr. 5, blz. 8.&#13;
13. Vgl. E.M.H. Hirsch Ballin, ‘Gronden voor publiekrechtelijke bedrijfsorganisatie in de agrarische sector’,&#13;
Agrarisch recht 1996, nr. 4, blz. 167. In 2004 bestonden er, zoals gezegd, 17 bedrijfslichamen. Deze&#13;
bestreken ± 11/2 miljoen werknemers ( ± 1/4 van de beroepsbevolking) en ± 500.000 bedrijven. Het zijn&#13;
dus – gemiddeld – kleine tot zeer kleine ondernemingen. Zie www.ser.nl.&#13;
14. Zie hierover o.a. J.T. van den Berg, A. van Hall, H.F.M.W. van Rijswick, Waterstaats- en waterschapsrecht,&#13;
blz. 1 e.v., Deventer 2003.&#13;
15. Er wordt tegenwoordig ook wel gesproken van integraal waterbeheer.&#13;
16. Vgl. G.S.A. Dijkstra, ‘De grondwettelijke verankering van de lichamen voor bedrijf en beroep en andere&#13;
openbare lichamen’, in: Andere openbare lichamen in de Grondwet. Advies modernisering hoofdstuk 7&#13;
van de Grondwet deel III, Raad voor het openbaar bestuur, blz. 95, 96, Den Haag 2003.&#13;
17. Zie zijn reeds genoemde preadvies van 1996.&#13;
18. A.J. Medze, ‘Economische intermediaire instituties’, in: G.S.A. Dijkstra, F.M. van der Meer en J.W. van&#13;
der Meer (red.), Produktschappen en bedrijfschappen onderzocht, blz. 223 e.v., Alphen a/d Rijn 1995.&#13;
19. In september 2004 verscheen een Engelstalige editie van dit boek onder de titel Constitutional Law of&#13;
15 EU Member States, Deventer 2004.&#13;
20. René Chapus, Droit administratif général, tome 1, blz. 355, Parijs 1999.&#13;
21. Ook Luxemburg kent dergelijke Chambres.</legacyfootnotes><footnotes><footnote/></footnotes><auteurs>prof. mr. C.A.J.M. Kortmann</auteurs><published>2005-05-01 00:00:00</published><modified>2005-05-01 00:00:00</modified><editiondate>2005-05-01</editiondate><htmlpath>https://denhollander.info/artikel/4261</htmlpath></article>
</articles></edition>