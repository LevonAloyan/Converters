<edition><articles><article><jaar>1983</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1983</searchword><id>6438</id><udhid>UDH:TvAR/6438</udhid><titel>Beheersvergoeding en schadevergoeding</titel><searchwords><searchword>TvAR 3/1983</searchword><searchword>UDH:TvAR/6438</searchword></searchwords><attachments><attachment><name>1983_nr 3_Cleveringa.pdf</name><extention>pdf</extention><url>https://denhollander.info/download/6220/ci</url></attachment></attachments><inleiding>Met belangstelling en meestal met veel instemming las ik het artikel 'Beheersvergoeding&#13;
en schadevergoeding' van Mr. P.C.E. van Wijmen in 'Agrarisch Recht' 42&#13;
(1982) 3 (maart) 128-141.&#13;
Na de door mij destijds verrichte krachtinspanning om de tekst-puzzels van de&#13;
'Beschikking beheersovereenkomsten' (BBO) op te lossen was het voor mij uiteraard&#13;
een troost te vernemen dat zelfs een jurist hier ook moeite mee heeft. Een teleurstelling&#13;
was het echter voor mij ook in zijn eigen publikatie twee passages tegen te komen&#13;
die bij mij dezelfde reactie als die bij de auteur na het bestuderen van de BBO&#13;
opriepen: 'Wie het begrijpt, mag het zeggen'. Mijn reactie werd echter niet zoals bij&#13;
hem ontlokt door de cryptische formulering maar door de inhoud van de tekst. En&#13;
daar het hier om belangrijke, ja in het eerste geval volgens de auteur zelfs om principiële&#13;
zaken gaat, leek het mij zinvol hierop te reageren.&#13;
Volgens het 'principiële uitstapje' van de auteur wordt met de hele regeling&#13;
(krachtens de BBO) 'het paard in feite achter de wagen' gespannen en zijn we hiermee&#13;
'minstens ten dele op de verkeerde weg' (blz. 135 en 136). Dit zou impliciet blijken&#13;
uit 'de adder onder het gras' in de vorm van exploitatieaanspraken van de&#13;
landbouwer-beheerder, die niet alleen betrekking hebben op hogere2) kosten als gevolg&#13;
van het beheersplan maar ook van lagere² (wegens minder zware bemesting&#13;
bij extensiever grondgebruik).&#13;
Wanneer de boer maar niet (door grotendeels van buitenaf bepaalde oorzaken en&#13;
invloeden) genoodzaakt zou zijn zwaar te bemesten dan zouden volgens de auteur&#13;
(wegens de kostenbesparing) de beheersvergoedingen wellicht overbodig worden en&#13;
de natuur gered zijn. Hoogstens zou de consument als sluitstuk meer moeten betalen&#13;
voor zijn voedselpakket maar daartoe verklaart de auteur (die zich behalve als jurist&#13;
ook als natuurbeschermer presenteert) zich gaarne bereid. Voor een uitvoeriger toelichting&#13;
bij deze 'hoogst embryonaal weergegeven gedachtengang' verwijst de auteur&#13;
naar een publikatie van Prof. dr. J. de Hoogh.&#13;
Naar ik vrees heeft Prof. de Hoogh met mij, hoewel beide ook natuurbeschermer,&#13;
moeite om de adder onder het gras en het paard achter de wagen de ontdekken.&#13;
De realiteit is nl. dat de hogere kosten van de zwaardere bemesting, die thans in&#13;
de gangbare landbouw wordt toegepast, via een gunstiger kosten/opbrengstenverhouding&#13;
leiden tot zowel een hoger inkomen van de boer als een goedkoper voedselpakket&#13;
voor de consument. De door de auteur gesignaleerde 'noodlotspiraal' heeft&#13;
uitsluitend betrekking op de consument van natuur, landschap en milieu. Wanneer de consument deze noodlotspiraal niet wil bestijgen zal hij de ongunstiger kosten/&#13;
opbrengsten ver houding, veroorzaakt door verlaging van de bemestingskosten, moeten&#13;
compenseren, hetzij door betaling van meer belasting (ten behoeve van beheersvergoedingen&#13;
uit de algemene middelen), hetzij door een betaling van hogere voedselprijzen.&#13;
Hier schuilt echter de adder onder het door de natuurbeschermers gewenste&#13;
vogel- en kruidenrijke gras. Prof. de Hoogh en steeds meer natuurbeschermers&#13;
met hem zien het somber in wanneer de natuur gered moet worden via financiering&#13;
uit de algemene middelen en richten nu hun hoop op de nog maar kort geleden&#13;
door de natuurbeschermers beschimpte deelmarkten voor alternatief geteelde produkten.&#13;
De mogelijkheid om natuur- en milieuvriendelijk geteelde produkten te kopen&#13;
bestaat echter reeds meer dan 50 jaren (het eerste biologisch-dynamische bedrijf in&#13;
Nederland dateert van 1927) maar het was en is blijkbaar niet voor iedere consument&#13;
zoals voor de auteur welkom om meer voor zijn voedselpakket te moeten betalen.&#13;
Het paard is dus wel goed voor de wagen van natuurbeheer gespannen maar het kan&#13;
onmogelijk de wagen voorttrekken wanneer het geen haver krijgt.&#13;
De tweede passage heeft betrekking op de kritische noot van de auteur bij het&#13;
voornemen van de regering om een beheerswet tot stand te brengen (blz. 141). De&#13;
auteur verwacht meer heil van een departementale reorganisatie waardoor de uitvoering&#13;
van het natuur- en landschapsbeheer onder CRM i.p.v. onder Landbouw komt&#13;
te ressorteren, omdat het daar 'thuishoort'.1&#13;
Dit voorstel zou zinvol kunnen zijn wanneer de 'inrichtings- en beheersmaatregelen'&#13;
ten behoeve van natuur- en landschapsbeheer betrekking zouden hebben op de&#13;
teelt van b.v. korenbloemen en weidevogels. Zoals de auteur terecht eerder (blz. 130)&#13;
heeft geconstateerd dienen deze vertegenwoordigers van zich spontaan (van nature)&#13;
vestigende flora en fauna echter opgevat te worden als, vanuit het oogpunt van de&#13;
natuurliefhebber, 'nuttige neveneffecten' van de teelt van akkerbouwgewassen en&#13;
rundvee op grasland ten behoeve van de voedselvoorziening.&#13;
Alle inrichtings- en beheersmaatregelen ten behoeve van natuur- en landschapsbeheer&#13;
hebben dus betrekking op de wijze van landbouwbedrijfsvoering, die het Ministerie&#13;
van Landbouw 'tot zijn taakveld kan rekenen'.&#13;
Wee de boeren en de voedselvoorziening wanneer 'de uitvoering tot en met de financiële&#13;
afwikkeling' van maatregelen, die leiden tot uit het oogpunt van de landbouw&#13;
'ongunstige neveneffecten', opgedragen wordt aan medewerkers van het&#13;
CRM die, wie weet, met de auteur in de mening verkeren dat bij verlaging van de&#13;
bemestingskosten de beheersvergoedingen wellicht overbodig worden!</inleiding><content/><legacyfootnotes>1 Werkzaam bij het LEI (Alternatieve Landbouw en Energievraagstukken).&#13;
2 Cursief gedrukt door de auteur.&#13;
1. Dit commentaar werd op 10 augustus 1982 ingezonden. Dus voordat het omgekeerde plaatsvond van&#13;
hetgeen de auteur achtte (red.).</legacyfootnotes><footnotes><footnote/></footnotes><auteurs>Ir. C.J. Cleveringa</auteurs><published>1983-03-01 00:00:00</published><modified>1983-03-01 00:00:00</modified><editiondate>1983-03-01</editiondate><htmlpath>https://denhollander.info/artikel/6438</htmlpath></article>
</articles></edition>