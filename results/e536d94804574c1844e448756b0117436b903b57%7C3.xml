<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2007</searchword><id>3780</id><udhid>UDH:TvAR/3780</udhid><titel>Ontwikkelingen in het agrarische erfrecht</titel><searchwords><searchword>TvAR 2/2007</searchword><searchword>UDH:TvAR/3780</searchword></searchwords><attachments><attachment><name>TvAR_2007_2-2.pdf</name><extention>pdf</extention><url>https://denhollander.info/download/3774/ci</url></attachment></attachments><inleiding>1. Inleiding&#13;
Deze bijdrage stelt een drietal erfrechtelijke onderwerpen&#13;
aan de orde. Deze onderwerpen hebben twee zaken met elkaar&#13;
gemeen. Ten eerste dat zij met de komst van het&#13;
nieuwe erfrecht – we spreken over 1 januari 2003 – zijn&#13;
ontstaan of diepgaand zijn gewijzigd. Ten tweede dat zij in&#13;
het bijzonder in ‘agrarische situaties’ opgeld kunnen doen.&#13;
Achtereenvolgens passeren de revue: de andere wettelijke&#13;
rechten van de langstlevende echtgenoot, de legitieme portie&#13;
van de afstammelingen en de afwikkelingsbewindvoerder.&#13;
Op een aantal plaatsen komt daarbij recente jurisprudentie&#13;
aan bod, die de werking van het nog altijd gloed -&#13;
nieuwe erfrecht tot duidelijkheid brengt. Immers, the proof&#13;
of the pudding is in the eating.</inleiding><content>2. De oude situatie&#13;
Het oude erfrecht, dat gold van 1838 tot en met 2002,&#13;
kende aan de kinderen van een erflater sterke rechten toe,&#13;
ook wanneer de erflater bij testament enkel anderen had bevoordeeld.&#13;
Een beroep op de legitieme portie leverde het&#13;
kind de positie van erfgenaam op. Wijd verbreid was&#13;
daarom het denkbeeld dat men zijn kind niet kon onterven:&#13;
door de legitieme portie verscheen het kind toch weer als&#13;
erfgenaam ten tonele.&#13;
Betrekken we dit op de gemiddelde agrarische situatie: één&#13;
van de kinderen, we noemen hem zoon Z, dient het bedrijf&#13;
van vader V over te nemen. De overige afstammelingen behoren&#13;
weinig tot niets te ontvangen, althans een dusdanig&#13;
bescheiden verkrijging dat het bedrijf niet in gevaar komt.&#13;
We nemen aan dat V één andere zoon heeft, genaamd L.&#13;
Tot slot figureert – na V’s geslaagde deelname aan ‘Boer&#13;
zoekt vrouw’ – echtgenote E in deze standaardcasus.&#13;
Het oude erfrecht bood een oplossing aan vader V. Hij kon&#13;
in zijn testament het bedrijf veilig op zoon Z laten overgaan,&#13;
zonder dat L of E zand in de machine konden&#13;
strooien. Dit diende te geschieden met behulp van een ‘ouderlijke&#13;
boedelverdeling’. Met deze beschikking verdeelde&#13;
ouder V reeds bij leven zijn nalatenschap: hij deelde bijvoorbeeld&#13;
aan Z het bedrijf toe en aan L en E elk slechts&#13;
een geldvordering. Zoon L kon weliswaar zijn legitieme&#13;
portie in stelling brengen, maar indien de waarde van de&#13;
geldvordering minimaal aan de waarde van de legitieme gelijkstond,&#13;
vormde de legitieme in goederenrechtelijke zin&#13;
geen bedreiging voor de overgang van het bedrijf. De legitimaris&#13;
moest in de ouderlijke boedelverdeling namelijk genoegen&#13;
nemen met slechts geld.1 Echtgenote E had onder&#13;
het oude erfrecht weinig bijzondere rechten. Het probleem&#13;
dat voor Z soms resteerde was dat het voldoen van de geldvordering&#13;
aan L het voortbestaan van het bedrijf in gevaar&#13;
bracht.&#13;
Op 1 januari 2003 is het nieuwe erfrecht in werking getreden.&#13;
De mogelijkheid tot het maken van een ouderlijke&#13;
boedelverdeling kwam daarmee te vervallen. We moeten op&#13;
zoek naar alternatieven.&#13;
3. De nieuwe wet verdeelt&#13;
Ik borduur voort op de casus: vader V laat als erfgenamen&#13;
achter echtgenote E en zonen Z en L. Stel, vader V heeft&#13;
nimmer een testament gemaakt. Het oude erfrecht zou in&#13;
dat geval aan de drie erfgenamen gelijke rechten toekennen.&#13;
Naar wie gaat dan het bedrijf? Men mag het bij de verdeling&#13;
van de nalatenschap uitvechten. Het nieuwe erfrecht&#13;
gooit het over een andere boeg. De crux bevindt zich in artikel&#13;
4:13 BW:&#13;
‘De echtgenoot verkrijgt van rechtswege de goe deren&#13;
van de nala tenschap. De voldoening van de schulden&#13;
van de nalaten schap komt voor zijn rekening. [...] Ieder&#13;
van de kinderen verkrijgt als erfgenaam van rechtswege&#13;
een geldvorde ring ten laste van de echtgenoot, overeenkomend&#13;
met de waarde van zijn erf deel.’&#13;
Dat zijn geen halve maatregelen. De nieuwe wettelijke regeling&#13;
legt de langstlevende echtgenoot in de watten. De kinderen&#13;
zien alle goederen verdwijnen als sneeuw voor de zon.&#13;
Wat hun rest is een vordering op de ouder. Zou deze vordering&#13;
direct opeisbaar zijn, dan zou de ouder alsnog in een&#13;
lastig parket geraken. Om die reden maakt de wet deze vordering&#13;
niet-opeisbaar, totdat de ouder is overleden.2&#13;
Voor het gemiddelde gezin moge deze ‘wettelijke verdeling’&#13;
een prima oplossing zijn, zowel civiel- als fiscaalrechtelijk,&#13;
maar voor agrarische gevallen is zij minder geschikt. Niet de&#13;
langstlevende echtgenoot dient aan het roer te komen, maar&#13;
de bedrijfsopvolger. Het maken van een testament moet&#13;
uitkomst bieden.&#13;
4. Testeervrijheid en de echtgenoot: inleiding&#13;
De meest simpele wijze om onze casus voor Z tot een goed&#13;
einde te brengen, is hem bij testament tot enig erfgenaam te&#13;
maken. Vader V onterft (impliciet of expliciet) daarmee&#13;
echtgenote E en zoon L. Laatstgenoemde zal in het geweer&#13;
komen met zijn legitimaire rechten, doch deze brengen&#13;
hem sinds 1 januari 2003 niets dan een geldvordering. Het&#13;
boerenbedrijf is en blijft bij de enig erfgenaam. Ik kom op&#13;
de legitieme portie terug onder nummer 6. Echtgenote E&#13;
heeft daarentegen wel een ‘goederenrechtelijk’ middel om&#13;
roet in het eten te gooien: de ‘andere wettelijke rechten’.3&#13;
Net als bij de legitieme portie kan van de andere wettelijke&#13;
rechten niet bij uiterste wil worden afgeweken.4&#13;
Deze andere wettelijke rechten zorgen ervoor dat een (eventueel:&#13;
deels) onterfde echtgenote niet met lege handen komt&#13;
te staan. Een legitieme portie heeft de echtgenote niet. De&#13;
wetgever vangt haar op met de artikelen 4:29 en 30 BW.&#13;
Voor zover sprake is van behoeftigheid, kan E een recht van&#13;
vruchtgebruik doen vestigen op de woning en inboedel, alsmede&#13;
op de overige goederen van de nalatenschap. Ook op&#13;
het boerenbedrijf derhalve. Dit betekent dat zij de nalatenschapsgoederen&#13;
mag gebruiken en zelfs verbruiken, maar&#13;
dat de bloot-eigendom bij Z ligt. Cruciaal element bij deze&#13;
andere wettelijke rechten van de langstlevende echtgenoot&#13;
vormt de verzorgingsbehoefte. Blijft E, hoewel onterfd,&#13;
goed verzorgd achter na de dood van V, dan zal het vruchtgebruik&#13;
niet behoeven te worden gevestigd.&#13;
Een tussenconclusie. Onder het nieuwe recht heeft de&#13;
langstlevende echtgenoot enkele dwingendrechtelijke aanspraken&#13;
die lijnrecht tegen de wensen van de testateur kunnen&#13;
indruisen. De wetgever laat de belangen van de echtgenoot&#13;
in het erfrecht zwaarder wegen dan die van de&#13;
testateur.&#13;
Een niet te onderschatten complicatie levert de ruimte die&#13;
in het begrip ‘verzorgingsbehoefte’ zit. Hoe sterk is het&#13;
recht van de echtgenote om inbreuk te maken op de testeervrijheid&#13;
van vader V? In eerste instantie zullen de belanghebbenden&#13;
de grenzen van deze inbreuk pogen vast te stellen.&#13;
Is zoon Z enig erfgenaam, dan zal hij met moeder E&#13;
overeenstemming moeten bereiken over de vraag op welke&#13;
goederen het vruchtgebruik dient te worden gevestigd.&#13;
Kunnen zij het niet eens worden, dan verwijst artikel 4:33&#13;
BW hen naar de kantonrechter.&#13;
De kantonrechter kan, voor zover de echtgenote aan het&#13;
vruchtgebruik voor haar verzorging geen behoefte heeft, op&#13;
verzoek van zoon Z de verplichting tot medewerking aan de&#13;
vestiging van het vruchtgebruik opheffen of het vruchtgebruik&#13;
beëindigen. Blijkens de wettekst behoort de kantonrechter&#13;
dan in ieder geval rekening te houden met de leeftijd&#13;
van de echtgenote, de samenstelling van de&#13;
huishouding waartoe de echtgenote behoort, de mogelijkheden&#13;
van de echtgenote om zelf in de verzorging te voorzien&#13;
door middel van arbeid, pensioen, eigen vermogen dan&#13;
wel andere middelen of voorzieningen, en hetgeen in de gegeven&#13;
omstandigheden als een passend verzorgingsniveau&#13;
voor de echtgenote kan worden beschouwd. Hoe werkt&#13;
zulks in de praktijk?&#13;
5. Testeervrijheid en de echtgenoot: voorbeeld uit&#13;
de praktijk&#13;
Een mooie illustratie van de werking van de andere wettelijke&#13;
rechten van de echtgenote vormt de zaak die op 7 februari&#13;
2006 door het Hof ‘s-Hertogenbosch werd beslecht.5&#13;
Ik zet kort de feiten uiteen. In het jaar 2000 huwen A en B.&#13;
Zij hebben bij huwelijkse voorwaarden iedere gemeenschap&#13;
van goederen uitgesloten. Tijdens het huwelijk wordt een&#13;
zoon geboren. De verhouding tussen A en B verslechtert: in&#13;
het najaar van 2001 gaan zij gescheiden wonen en medio&#13;
2002 wordt een verzoek tot echtscheiding ten gerechte ingediend.&#13;
Nog voordat de echtscheiding wordt uitgesproken&#13;
overlijdt A. Het nieuwe erfrecht is dan nog geen twee&#13;
weken oud. In oktober 2001 heeft A zijn echtgenote B bij&#13;
testament onterfd en bovendien heeft hij mevrouw X benoemd&#13;
tot zijn enig erfgename. B komt in actie. Zij verzoekt&#13;
in 2003 de kantonrechter de enig erfgename te verplichten&#13;
tot medewerking aan de vestiging van een&#13;
verzorgingsvruchtgebruik.&#13;
De casus is te vergelijken met onze agrarische situatie. Vader&#13;
V heeft moeder E onterfd ten gunste van de bedrijfsopvolger,&#13;
zoon Z. Hoe gemakkelijk komen mevrouw B, respectievelijk&#13;
mevrouw E, nu aan het vruchtgebruik van de nalatenschapsgoederen?&#13;
Het lijdt geen twijfel dat het automatisme dat een langstlevende&#13;
echtgenote in een wettelijke verdeling alle nalatenschapsgoederen&#13;
oplevert, haar buiten die verdeling niet de&#13;
vruchtgebruiken van artikel 4:29 en 4:30 BW brengt. Met&#13;
andere woorden: in de onder nummer 3 aangestipte rechtsfiguur&#13;
zit de echtgenote daadwerkelijk op rozen, maar bij&#13;
de andere wettelijke rechten gelden andere normen. Als&#13;
vuistregel geldt dat de overblijvende echtgenoot behoefte&#13;
heeft aan het vruchtgebruik op woning en inboedel, en niet&#13;
aan dat op de andere goederen.6 De bewijspositie van de&#13;
langstlevende heeft zich naar deze vuistregel gevormd.7 Dat&#13;
wil zeggen, bij artikel 4:29 BW dient de afwezigheid van de&#13;
verzorgingsbehoefte door de erfgenamen te worden aangetoond,&#13;
terwijl bij artikel 4:30 BW haar aanwezigheid door&#13;
de langstlevende moet worden bewezen.&#13;
In de zaak van 7 februari 2006 merkt het hof op dat bij de&#13;
beoordeling van de vraag of een erfgenaam verplicht is mee&#13;
te werken aan de vestiging van het verzorgingsvruchtgebruik&#13;
rekening dient te worden gehouden met alle relevante&#13;
omstandigheden. Tot die omstandigheden behoren onder&#13;
meer de omvang van het verzorgingsniveau dat in de gegeven&#13;
omstandigheden als ‘passend’ kan worden aangemerkt,&#13;
het eigen inkomen van B, het inkomen dat B – mede gelet&#13;
op haar leeftijd, werkervaring en opleiding – redelijkerwijs&#13;
kan verwerven, alsmede de omstandigheid dat de verzorging&#13;
en opvoeding van Y ten laste van B komt. Men zie ook&#13;
het hierboven reeds genoemde artikel 4:33 BW.&#13;
Ter bepaling van een passend verzorgingsniveau neemt het&#13;
hof onder andere in ogenschouw het gezinsinkomen ten&#13;
tijde van het huwelijk, alsook de duur van de samenleving.&#13;
Het gezinsinkomen van A en B lag tijdens de samenleving&#13;
rond € 3.700 netto per maand. B blijkt thans maandelijks&#13;
te kunnen beschikken over € 1.677 netto, opgebouwd uit&#13;
de ANW-uitkering, nabestaandenpensioen, kinderbijslag,&#13;
toeslagen, rendement over uitkeringen en rendement over&#13;
de legitieme portie van Y. Vervolgens beziet het hof de omstandigheid&#13;
dat B in staat moet worden geacht enige aanvullende&#13;
inkomsten uit arbeid te verwerven. Zij is thans&#13;
31 jaar en heeft ervaring als verkoopster. Y is 5 jaar en gaat&#13;
naar school. Ook wordt ermee rekening gehouden dat de&#13;
vaste lasten van B beperkt zijn. Zij woont sinds haar vertrek&#13;
uit de voormalige echtelijke woning bij haar ouders tegen&#13;
€ 400 kostgeld per maand. De vraag of de omvang van A’s&#13;
nalatenschap relevant is voor het vaststellen van een passend&#13;
verzorgingsniveau, beantwoordt het hof mijns inziens terecht&#13;
ontkennend. Dit alles leidt tot de conclusie dat bij B&#13;
geen verzorgingsbehoefte bestaat in de zin van artikel 4:30&#13;
BW.&#13;
Welke les is uit deze uitspraak te halen? De omlijning van&#13;
de verzorgingsbehoefte blijkt een zeer casuïstische bezigheid.&#13;
Ten tijde van het maken van het testament kan niet&#13;
reeds worden vastgesteld of de echtgenote succesvol tegen&#13;
de beschikkingen zal kunnen ageren. Wel staat vast dat de&#13;
testateur niet de mogelijkheid heeft zijn echtgenote de andere&#13;
wettelijke rechten te ontnemen.&#13;
6. Testeervrijheid en afstammelingen: inleiding&#13;
Terug naar de boerenhoeve van vader V. Niet alleen echtgenote&#13;
E kan in weerwil van de uiterste wil van V rechten&#13;
doen gelden op V’s nalatenschap, ook aan de onterfde zoon&#13;
L staat het vrij actie te ondernemen. Zo oud als de weg naar&#13;
Rome is het fenomeen dat bepaalde personen een dwingend -&#13;
rechtelijke claim kunnen leggen op een deel van de nalatenschap&#13;
van een ouder. Deze personen noemt men legitimarissen.&#13;
Zoon L kan, ongeacht de hem door V toegedichte&#13;
positie, aanspraak maken op een fractie van V’s vermogen&#13;
door een beroep te doen op de legitieme portie. Zoals reeds&#13;
uiteengezet, behelst de legitieme sinds 2003 slechts een&#13;
geldvordering.&#13;
De legitimaris q.q. speelt derhalve niet langer een rol bij de&#13;
verdeling van de nalatenschapsgoederen. Tegen de onterving&#13;
op zich kan de legitimaris niets beginnen. Als crediteur&#13;
van de nalatenschap kan hij enkel zijn gironummer doorgeven&#13;
en op de storting wachten.&#13;
Het voert te ver thans in te gaan op alle ins en outs van de&#13;
legitieme portie. Eén aspect echter licht ik eruit, omdat dit&#13;
in het agrarische erfrecht een deugdelijk middel is om de legitimaris&#13;
in toom te houden. Waar namelijk hierboven gezegd&#13;
wordt dat de legitimaris rustig de storting kan afwachten,&#13;
rijst meteen de vraag of de bedrijfsopvolger niet in de&#13;
moeilijkheden komt door de verplichting tot het voldoen&#13;
van deze geldvordering. Een legitimaire vordering is in beginsel&#13;
na zes maanden na het overlijden van de erflater&#13;
opeisbaar. Bij uiterste wil kan op dit probleem worden geanticipeerd.&#13;
De wetgever biedt vader V de helpende hand.&#13;
7. Testeervrijheid en afstammelingen: legaat in&#13;
termijnen ter bescherming bedrijfsopvolger&#13;
Deze helpende hand is als volgt geconstrueerd. De erflater&#13;
in spe maakt een testament waarin hij aan de legitimaris,&#13;
zoon L in onze casus, een bedrag legateert dat congrueert&#13;
met de legitimaire vordering. Teneinde de opeisbaarheid na&#13;
zes maanden te omzeilen, dient de testateur voor te schrijven&#13;
dat het legaat slechts in termijnen behoeft te worden&#13;
uitbetaald. Vervolgens doet artikel 4:74 lid 1 BW het werk:&#13;
‘De contante waarde van een aan een legitimaris gemaakt&#13;
legaat van een in termijnen te betalen geldsom&#13;
komt ook bij verwerping in mindering van zijn le gitieme&#13;
portie, indien in de uiterste wil is vermeld dat&#13;
zonder deze beschikking de voortzetting van een beroep&#13;
of bedrijf van de erflater in ernstige mate zou worden&#13;
bemoeilijkt.’&#13;
Dit bijzondere legaat vormt een uitzondering op de hoofdregel&#13;
dat een legitimaris met een legaat in termijnen niet&#13;
behoeft te dulden. Vereist is een uiterste wil die uitdrukkelijk&#13;
de situatie van artikel 4:74 BW beschrijft: in het testament&#13;
moet expressis verbis zijn vermeld dat zonder deze beschikking&#13;
de voortzetting van erflaters beroep of bedrijf in&#13;
ernstige mate zal worden bemoeilijkt. De opeisbaarheid van&#13;
de legitieme portie wijkt hier voor het belang van de bedrijfsvoortzetting.&#13;
Dit is zelfs het geval wanneer de voortzetter&#13;
geen erfgenaam van de erflater is.8&#13;
Overigens stelt het artikel met een beroep of bedrijf van de&#13;
erflater gelijk een onderneming, gedreven door een naamloze&#13;
vennootschap of een besloten vennootschap met beperkte&#13;
aansprakelijkheid waarvan de erflater bestuurder was&#13;
en waarin deze alleen of met zijn mede bestuurders de meerderheid&#13;
der aandelen hield.&#13;
Mocht legitimaris L zijn ongenoegen over de gang van&#13;
zaken willen laten blijken, dan dient hij te rade te gaan bij&#13;
de leden 2 en 3 van artikel 4:74 BW. Daar komt naar voren&#13;
dat de legitimaris binnen drie maanden na het overlijden&#13;
van de erflater kenbaar dient te maken dat hij betaling van&#13;
de contante waarde ineens verlangt, omdat hij de grond&#13;
voor de betaling in termijnen onjuist acht. Degene die de&#13;
juistheid van de grond staande houdt, dient haar dan te bewijzen.&#13;
Als middenweg schrijft de wet voor dat wanneer de&#13;
opgegeven grond wel juist is, doch een snellere afbetaling&#13;
toelaat, de rechter de verbintenis uit het legaat in die zin&#13;
kan wijzigen.&#13;
Net als hierboven bij het verzorgingsvruchtgebruik van de&#13;
langstlevende echtgenoot, is niet reeds ten tijde van het testeren&#13;
uitsluitsel te geven over de uiteindelijke gang van&#13;
zaken. Of een andere betaling dan de termijnbetaling het&#13;
bedrijf in gevaar brengt, kan pas later worden bezien. Het&#13;
tijdstip van het openvallen van de nalatenschap is de peildatum&#13;
voor de vraag of, zonder uitbetaling in termijnen, de&#13;
voortzetting het bedrijf in ernstige mate wordt bemoeilijkt.&#13;
Buiten kijf staat echter wel dat de constructie van artikel&#13;
4:74 BW tijdig, bij testament dus, moet zijn opgetuigd.&#13;
Niet geschoten is altijd mis.&#13;
8. Afwikkelingsbewind: inleiding&#13;
Ik ben toegekomen aan het derde en laatste onderdeel van&#13;
deze bijdrage. Onder nummer 2 kwam de onder oud recht&#13;
veelgebruikte ‘ouderlijke boedelverdeling’ ter sprake. Met&#13;
deze beschikking kon bijvoorbeeld vader V reeds bij leven&#13;
zijn nalatenschap verdelen. Het nieuwe erfrecht kent de figuur&#13;
van de ouderlijke boedelverdeling niet. Het zou desalniettemin&#13;
zeer praktisch zijn de testateur de mogelijkheid te&#13;
bieden zijn nalatenschap te verdelen of te laten verdelen&#13;
door een door hem aangewezen persoon.&#13;
In dat eerste voorziet het nieuwe erfrecht niet, in dat tweede&#13;
wel. De testateur dient zich dan te bedienen van een ‘afwikkelingsbewind’.&#13;
Hij stelt een testamentair bewind in over&#13;
zijn nalatenschap, met als strekking een geordende afwikkeling&#13;
– inclusief verdeling – daarvan. De winst zit hem&#13;
hierin dat de benoemde afwikkelingsbewindvoerder eigenhandig&#13;
de verdeling tot stand kan brengen, waarbij de testateur&#13;
hem aanwijzingen kan meegeven (‘het bedrijf moet&#13;
naar zoon Z’). Laat de testateur zaken ongeregeld, dan mag&#13;
de afwikkelingsbewindvoerder naar eigen inzicht handelen.&#13;
Voor ruziënde erfgenamen is geen plaats, de bewindvoerder&#13;
heeft het voor het zeggen. Laten we een kleine excursie&#13;
maken langs enkele facetten van deze interessante en handige&#13;
bewindsfiguur.&#13;
9. Afwikkelingsbewind: houdbaarheid van de figuur&#13;
De wettelijke bevoegdheden van een afwikkelingsbewindvoerder&#13;
ten aanzien van de verdeling van de nalatenschap&#13;
zijn weergegeven in artikel 4:170 BW. Dit artikel komt neer&#13;
op het volgende: tot het vorderen van verdeling is de bewindvoerder&#13;
geheel zelfstandig bevoegd, tot het aan gaan&#13;
van een overeen komst tot uitsluiting van de verdeling voor&#13;
een bepaalde tijd behoeft hij toestemming van de deelgenoten&#13;
en tot het medewerken aan de verdeling behoeft hij&#13;
eveneens toestemming. Bij een afwikkelingsbewind hebben&#13;
we niet genoeg aan artikel 4:170 BW. Om een machtiger&#13;
bewindvoerder te vinden, behoeft echter niet veel verder te&#13;
worden gebladerd. In artikel 4:171 BW prijkt de voedingsbodem&#13;
voor deze verdeler van de nalatenschap. Dat artikel&#13;
brengt naar voren dat de be voegdheden en verplichtingen&#13;
van de bewindvoerder bij uiterste wil nader kunnen worden&#13;
geregeld; zij kunnen daarbij ruimer of beperkter worden&#13;
vastgesteld dan uit de artikelen 4:153-170 BW voortvloeit.&#13;
Een afwikkelingsbewindvoerder kan enkel naar eigen inzicht&#13;
beschikkings- en verdelingshandelingen verrichten, indien&#13;
de uiterste wil op grond van artikel 4:171 BW hem&#13;
daartoe de bevoegdheid toekent. De parlementaire toelichting&#13;
bij dat artikel spreekt ondubbelzinnig van een bewindvoerder&#13;
die ‘de verdeling geheel zelfstandig voorbereidt of&#13;
tot stand brengt’ en van een erflater die kan ‘bepalen dat de&#13;
bewindvoerder zonder medewerking van de rechthebbende&#13;
en zonder machtiging van de kantonrechter kan beschikken’.&#13;
9&#13;
De heersende mening in de literatuur ziet geen probleem in&#13;
de afwikkelingsbewindvoerder die naar eigen inzicht de nalatenschap&#13;
verdeelt.10&#13;
De positie van de erfgenamen en de bewindvoerder is met&#13;
een omvangrijk aantal waarborgen omkleed. Men denke&#13;
aan de boedelbeschrijving (art. 4:160 BW), rekening en&#13;
verantwoording (art. 4:161 BW), aansprakelijkheid (art.&#13;
4:163 BW), ontslag (art. 4:164 BW), wijziging der bewindsregels&#13;
(art. 4:171 BW) en einde van het bewind door&#13;
opzegging (art. 4:180 BW). Aldus ontstaat een systeem van&#13;
‘check and balances’. Daarnaast – zo bleek hierboven reeds&#13;
– komt aan sommigen altijd een erfrechtelijk minimum&#13;
toe. De legitieme portie en de andere wettelijke rechten zijn&#13;
hun niet afhandig te maken.&#13;
10. Afwikkelingsbewind: voorbeeld uit de praktijk&#13;
We nemen de proef op de som.11 In 2004 heeft de heer T&#13;
bij testament de heer X benoemd tot executeur en afwikkelingsbewindvoerder.&#13;
Uit de uiterste wil blijkt dat de testa-&#13;
teur X heeft benoemd ‘zodat hij zonder medewerking van&#13;
de erfgenamen de nalatenschap kan verdelen’. Het testament&#13;
bevat een tiental erfstellingen, onder meer ten gunste&#13;
van X zelf. T overlijdt in 2004. X verkoopt en levert een&#13;
woning uit de nalatenschap voor een, in de ogen van de&#13;
overige erfgenamen, (te) lage prijs. X heeft de overige erven&#13;
wel zijn voornemen kenbaar gemaakt de woning voor een&#13;
dergelijke prijs te verkopen, maar hij heeft uiteindelijk gehandeld&#13;
zonder medewerking of toestemming van de erven.&#13;
Laatstgenoemden stellen zich op het standpunt dat de afwikkelingsbewindvoerder&#13;
niet tot dergelijke zelfstandige beschikkingshandelingen&#13;
bevoegd is. In geschil is of artikel&#13;
4:171 de testateur de bevoegdheid geeft een afwikkelingsbewindvoerder&#13;
te benoemen die zonder medewerking van de&#13;
rechthebbende en zonder machtiging van de kantonrechter&#13;
kan beschikken.&#13;
Na een nauwkeurige afweging van de argumenten volgt de&#13;
rechtbank de heersende mening in de literatuur: een afwikkelingsbewindvoerder&#13;
kan naar eigen inzicht beschikkingshandelingen&#13;
verrichten, indien de uiterste wil op grond van&#13;
artikel 4:171 BW hem daartoe de bevoegdheid toekent.&#13;
Daarbij moet de bewindvoerder uiteraard wel de zorg van&#13;
een goed bewindvoerder aan de dag leggen. Deze zorgplicht&#13;
was is in de optiek van de rechtbank hier niet geschonden.&#13;
Trekken we de lijn van deze uitspraak door naar de verdelende&#13;
afwikkelingsbewindvoerder. Ik heb er geen enkele&#13;
moeite mee onder ‘beschikkingshandelingen’ tevens ‘verdelingshandelingen’&#13;
te verstaan. Dit opent de weg voor een&#13;
krachtige bewindvoerder, die zo nodig met harde hand in&#13;
een nalatenschap kan regeren. De goederen komen daar terecht&#13;
waar de bewindvoerder, mogelijk langs de lijnen die&#13;
de testateur heeft uitgestippeld, wenst dat zij terechtkomen.&#13;
11. Slot&#13;
Het nieuwe erfrecht biedt de testateur een schat aan mogelijkheden&#13;
om precies dat te bereiken wat hij met zijn nalatenschap&#13;
wil bereiken. Enkele bijzondere figuren vormen&#13;
voor agrarische testamenten welkome uitzonderingen op de&#13;
algemene regels. Denk daarbij aan het legaat in termijnen&#13;
ter bescherming van de bedrijfsopvolger tegen de legitimaris.&#13;
Toch is het niet mogelijk kortweg iedereen ‘uit te schakelen’&#13;
bij testament. De langstlevende echtgenoot (verzorgingsvruchtgebruik)&#13;
en de legitimaris kunnen altijd&#13;
toeslaan.&#13;
Met het oog op een vlotte verdeling van de nalatenschap&#13;
kan een afwikkelingsbewindvoerder worden benoemd. De&#13;
heersende leer in de literatuur staat hem toe naar eigen inzicht&#13;
beschikkings- en verdelingshandelingen te verrichten,&#13;
indien de uiterste wil op grond van artikel 4:171 BW hem&#13;
daartoe de bevoegdheid toekent. De eerste rechtspraak volgt&#13;
deze heersende leer.&#13;
Hoe dit alles ook zij, in alle agrarisch-erfrechtelijke zaken is&#13;
het eerste dat moet gebeuren – zo dat na 2002 nog niet is&#13;
geschied – een bezoek brengen aan de notaris. De wetgever&#13;
heeft immers nieuw erfrecht ontworpen dat is toegesneden&#13;
op doorsnee gevallen: maakt men geen testament, dan hijst&#13;
de wet de nalatenschap in het confectiepak van Boek 4 BW.&#13;
De testateur die wat anders wil, hetgeen in agrarische situaties&#13;
vrijwel steeds zo zal zijn, dient het maatpak van de uiterste&#13;
wilsbeschikking te verkiezen.</content><legacyfootnotes>* Bewerkte tekst van een inleiding, gehouden tijdens de Actualiteitendag&#13;
Agrarisch Recht op 12 januari 2007.&#13;
** Prof. mr. W.D. Kolkman is hoogleraar notarieel recht aan de Rijksuniversiteit&#13;
Groningen en werkzaam bij Nord Notarissen &amp; Advocaten&#13;
te Leeuwarden.&#13;
1. Aldus HR 12 mei 1972, NJ1973, 53 (Paviljoen Meerzicht).&#13;
2. Andere opeisbaarheidsgronden zijn het faillissement van de ouder en&#13;
ten aanzien van hem van toepassing zijn van de schuldsaneringsregeling&#13;
natuurlijke personen. Het kind zal in die gevallen echter niet snel&#13;
in gejuich uitbarsten, gezien de liquiditeitspositie van de ouder.&#13;
3. Met het woord ‘andere’ wordt aangeduid dat er naast de legitieme&#13;
portie nog andere wettelijke rechten bestaan.&#13;
4. De wetgever brengt dit naar voren in art. 4:41 BW.&#13;
5. LJN: AV1464.&#13;
6. Vergelijk MvA I, Parl. Gesch. Boek 4, p. 1673.&#13;
7. Zie MvT Bezemwet, Parl. Gesch. Boek 4, p. 1742.&#13;
8. Aldus NvW, 17 141, nr. 26, p. 16.&#13;
9. Zie respectievelijk MvT, Parl. Gesch. Boek 4, p. 2050 en NW 2, Parl.&#13;
Gesch. Boek 4, p. 2132.&#13;
10. Zie Klaassen/Luijten/Meijer II, 2002, nr. 399, p. 253, Kraan, WPNR&#13;
6544 (2003), p. 624, Van Mourik, WPNR6560 (2004), p. 20, B.&#13;
Schols, WPNR6571-6572 (2004), p. 225-232 en 243-250, en&#13;
WPNR6690 (2006), p. 841-842, Kolkman, Tijdschrift Nieuw Erfrecht&#13;
2004, nr. 5, p. 78-79, F. Schols, preadvies KNB 2004, p. 60-65,&#13;
Speetjens, FTVokt. 2004, p. 10-14, Schoordijk, WPNR6603&#13;
(2004), p. 1011-1013, Pitlo/Van der Burght/Ebben 2004, nr. 464, p.&#13;
367 en Asser/Perrick 6B, 2005, nr. 565, p. 162-163. Er zijn echter&#13;
ook andere geluiden te horen: zie bijvoorbeeld Kleijn, JBN2003, nr.&#13;
24, p. 3-4, en nr. 29, p. 10, Waaijer-Linders, WPNR6603 (2004), p.&#13;
1013-1016, Huijgen, WPNR6587 (2004), p. 617-621, Stollenwerck,&#13;
FTVokt. 2004, p. 3-5 (zie thans echter FTVdec. 2006, p. 3-&#13;
4) en Mellema-Kranenburg, preadvies KNB 2006, p. 206 e.v.&#13;
11. Rechtbank ’s Gravenhage 11 oktober 2006, rolnr. 243449, HAZA05-&#13;
1678.&#13;
</legacyfootnotes><footnotes><footnote/></footnotes><auteurs>prof. mr. W.D. Kolkman</auteurs><published>2007-02-01 00:00:00</published><modified>2017-06-08 15:52:32</modified><editiondate>2007-02-01</editiondate><htmlpath>https://denhollander.info/artikel/3780</htmlpath></article>
</articles></edition>