<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1996</searchword><id>5825</id><udhid>UDH:TvAR/5825</udhid><titel>Het overnemingsbeding in de overeenkomst van personenvennootschap en de rechten van legitimarissen</titel><searchwords><searchword>TvAR 5/1996</searchword><searchword>UDH:TvAR/5825</searchword></searchwords><attachments><attachment><name>1996_nr 5_Artikel_Labohm.pdf</name><extention>pdf</extention><url>https://denhollander.info/download/5756/ci</url></attachment></attachments><inleiding>1. INLEIDING&#13;
Uit het arrest van het Gerechtshof Amsterdam van 23 november 1995, rolnummer 1186/92 volgt, dat een overname van een in maatschapsverband gedreven onderneming tegen een overnameprijs, waarbij voortzetting van de exploitatie nog juist haalbaar is, niet als een handeling uit liberaliteit moet worden beschouwd.&#13;
In de agrarische sector bestaat het gebruik dat de bedrijfsoverdracht van ouder op kind wordt geregeld in een overeenkomst van personenvennootschap. In de overeenkomst van personenvennootschap is veelal een bepaling opgenomen, dat het kind bij het overlijden van de ouder/ondernemer of bij het bereiken van 65-jarige leeftijd van die ouder/onderne-mer, het aandeel van die ouder in het vermogen van de personenvennootschap kan over-nemen tegen een zodanige prijs, dat een lonende exploitatie nog tot de mogelijkheden behoort. De door de overnemer te betalen prijs voor het aandeel is in het algemeen lager dan de waarde van het aandeel bij liquidatie van de onderneming. De vraag kan aan de orde komen of het verschil tussen de waarde van het aandeel bij liquidatie en de waarde van het aandeel bij bedrij f s voortzetting moet worden aangemerkt als een materiële schen-king, met als gevolg dat door deze materiële schenking de legitieme rechten van de legiti-marissen van de erflater worden aangetast.'</inleiding><content>2. CASUS&#13;
Vader, 60 jaar oud, gehuwd in de wettelijke algehele gemeenschap van goederen, is met zijn 21-jarige ongehuwde zoon een overeenkomst van personenvennootschap aangegaan. Een jaar na het aangaan van de overeenkomst van personenvennootschap kwam vader plotseling te overlijden. De zoon wilde de onderneming voortzetten. In de overeenkomst van personenvennootschap was de volgende bepaling opgenomen: 'Indien de vennootschap eindigt ten gevolge van het overlijden van senior, heeft de over-blijvende vennoot het recht de onroerende zaken, waarvan het genot is ingebracht, aan zich voor de agrarische waarde te laten toedelen, casu quo te kopen voor een waarde, casu quo een prijs in onderling overleg vast te stellen en overigens op de voorwaarden en bedingen, zoals die te dezer zake gebruikelijk zijn. Onder de waarde, casu quo de prijs wordt in de vorige zin verstaan, de waarde, casu quo de prijs op grond waarvan voor de overblijvende vennoot een lonende exploitatie mogelijk is\&#13;
Een drietal legitimarissen stelde zich ten eerste op het standpunt dat het overnemingsbe-ding in het vennootschapscontract een nietige bepaling was, namelijk er was sprake van schending van art. 4:921 BW. Het overnamerecht van de zoon van de onroerende zaken kwalificeerden de legitimarissen als het beschikken over een nog niet opengevallen nala-tenschap. Ten tweede stelden de legitimarissen, dat door de waardering van de tot de nala-tenschap behorende onroerende zaken tegen de agrarische waarde er sprake was van aantasting van de legitieme rechten van de legitimarissen. De waarde van de over te ne-men onroerende zaken in het vrije economische verkeer bedroeg het dubbele van de agra-rische waarde. Beide rechtsvragen zijn door het Gerechtshof beantwoord. Daarbij kan als zeer opmerkelijk worden beschouwd, dat de redelijkheid en de billijkheid de legitieme rechten van de legitimarissen kunnen aantasten.&#13;
3. OVERNEMINGSBEDING IN STRIJD MET ART. 4:921 BW?&#13;
Uit art. 7:A 1683, lid 4, BW volgt, dat de overeenkomst van personenvennootschap wordt ontbonden wanneer een van de vennoten komt te overlijden. Als er bij een van de venno-ten de behoefte bestaat om ook na overlijden van een der vennoten de onderneming voort te zetten, kunnen de vennoten in de overeenkomst van personenvennootschap vastleggen dat een of meerdere vennoten de onderneming kunnen voortzetten. Voortzetting van de vennootschap tussen de overblijvende vennoten is slechts mogelijk wanneer ten minste twee vennoten overblijven.&#13;
Op grond van de saisineregel zijn de erfgenamen verplicht om hun medewerking te verle-nen aan de uitvoering van het voortzettingsbeding.2 Ondanks een in de overeenkomst van personenvennootschap opgenomen voortzettingsbeding, moet de vennoot die de onderne-ming wil voortzetten met de erfgenamen van de overleden vennoot overgaan tot verdeling van de goederen die behoren tot het vermogen van de personenvennootschap.3 Vaak dient degene die de onderneming wil voortzetten ook de beschikking te verkrijgen over goederen, waarvan de overleden vennoot slechts het recht van gebruik en genot in de personen-vennootschap had ingebracht. Een melkveehouder kan geen melkveebedrijf exploiteren indien hij niet de beschikking heeft over het melkquotum. Als de overleden vennoot slechts het recht van gebruik en genot van het melkquotum heeft ingebracht, heeft de ven-noot die de onderneming wil voortzetten er een groot belang bij om het melkquotum te kunnen overnemen. Het behoeft geen betoog dat het van belang is dat in de overeenkomst van personenvennootschap vermogensrechtelijke aspecten van de voortzetting van de on-derneming zijn geregeld.&#13;
De voortzettende vennoot die op grond van de overeenkomst van personenvennootschap goederen, die behoren tot het vennootschappelijk vermogen, krijgt toegescheiden, alsme-de goederen die behoren tot het privé-vermogen van de overledene kan overnemen, noemt men vermogensbedingen. De navolgende vermogensbedingen zijn in de literatuur be-kend:&#13;
- verblijvingsbeding;&#13;
- verblijvingsoptie;&#13;
- overnemingsbeding.&#13;
Een verblijvingsbeding houdt in, dat de vennoot die de onderneming voortzet in het ka-der van de verdeling van het vermogen van de personenvennootschap en de daartoe beho-rende goederen krijgt toegescheiden en geleverd. Bij een verblijvingsoptie heeft de vennoot die de onderneming voortzet de keuze of hij/zij al dan niet de goederen die beho-ren tot het maatschapsvermogen aan hem of haar wenst te zien toegescheiden en geleverd. Van een overnemingsbeding is sprake wanneer de vennoot die de onderneming voortzet de goederen kan overnemen die aan de overleden vennoot in privé toebehoorden.&#13;
De legitimarissen stelden dat het overnemingsbeding in de overeenkomst van personen-vennootschap moest worden aangemerkt als een overeenkomst over een nog niet openge-vallen nalatenschap en derhalve was die bepaling op grond van art. 1370 BW (oud) nietig.5&#13;
Als een overnemingsbeding in een overeenkomst van personenvennootschap nietig is op basis van art. 4:921 BW kan dit in bedrijfseconomische zin verstrekkende gevolgen hebben. Te denken valt hierbij onder meer aan het feit dat bepaalde goederen die voor de exploitatie van de onderneming noodzakelijk zijn niet meer door de vennoot die de onder-neming wil voortzetten, gebruikt kunnen worden. Wat is een akkerbouwbedrijf zonder landbouwgrond, wat is een varkensbedrijf zonder bedrijfsgebouwen en wat is een melk-veebedrijf zonder melkquotum?&#13;
Art. 4:921 BW verbiedt de erflater een overeenkomst te sluiten over de wijze waarop hij zal testeren en verbiedt de erfgenamen of legataris een overeenkomst te sluiten over een nog niet verworven nalatenschap. De Hoge Raad heeft in zijn arrest van 25 oktober 1985, NJ 1986/308 aan art. 1370 BW (oud) de navolgende uitleg gegeven: 'Rechtshandelingen die de strekking hebben een persoon te belemmeren in zijn vrijheid om zijn erfrechtelijke bevoegdheden uit te oefenen, dan wel strekken tot beschikking over een nog niet opengevallen nalatenschap in het geheel of een gedeelte daarvan'.6&#13;
Een verblijvingsbeding of een ovememingsbeding regelt mijns inziens de gevolgen van de continuïteit van de onderneming bij ontbinding van de overeenkomst van personen-vennootschap of bij het uittreden van een vennoot. Een van de redenen waarom vennoten een overeenkomst van personenvennootschap met elkaar aangaan, is de continuïteit van de onderneming te waarborgen. De samenwerking tussen de vennoten in de vorm van een personenvennootschap zou ten dode zijn opgeschreven indien een ovememingsbeding zou vallen onder art. 4:921 BW. De Hoge Raad heeft in zijn arrest van 26 maart 1965 overwogen dat een verblijvingsbeding in een overeenkomst van personenvennootschap een regeling inhoudt, die de rechtsgevolgen regelt van de ontbinding van de overeen-komst van maatschap.7 Het Gerechtshof Amsterdam heeft in zijn arrest van 23 november 1995 expliciet overwogen dat het vaste rechtspraak is dat een ovememingsbeding geen strijd oplevert met art. 4:921 BW.8&#13;
4. CONTRACTUELE OVERNAMEPRIJS&#13;
In de overeenkomst van personenvennootschap was tussen de erflater en zijn zoon een be-paling opgenomen tegen welke prijs de zoon de aan de erflater in privé toebehorende on-roerende zaken kon overnemen. Uit de overeenkomst van personenvennootschap volgde dat de voortzettende vennoot de goederen kon overnemen tegen een zodanige prijs, dat een lonende exploitatie nog juist tot de mogelijkheden behoorde. De vraag die beant-woord moet worden, is of de erfgenamen van de erflater aan deze bepaling gebonden zijn. Het antwoord op deze vraag is kort; de erfgenamen zijn van rechtswege in de rechten en verplichtingen van de erflater getreden.9 Een van de verplichtingen die de erfgenamen moeten nakomen, is uitvoering geven aan het ovememingsbeding. In het geval de erfge-namen weigerachtig zijn om hun medewerking te verlenen aan het ovememingsbeding, kan de voortzettende vennoot de rechtbank verzoeken om datgene te mogen doen namens de weigerachtige erfgenamen wat noodzakelijk is om het ovememingsbeding te effectue-ren.10 Uit het arrest van de Hoge Raad van 3 mei 1968 volgt dat voor de waardebepaling van het ondernemingsvermogen uitgegaan moet worden van hetgeen de vennoten bij de overeen-komst van personenvennootschap hebben bepaald.11&#13;
Als er wel een overnemingsbeding in de overeenkomst van personenvennootschap is opgenomen, maar niet bepaald is op welke wijze de waarde moet worden vastgesteld, is naar mijn mening voor de waardebepaling van het ondernemingsvermogen van belang:&#13;
1. de aard en de duur van de contractuele relatie;&#13;
2. het belang dat de overnemer heeft om de goederen te kunnen verwerven;&#13;
3. de toekomstverwachting van de onderneming;&#13;
4. het algemeen belang;&#13;
5. de winst- en arbeidsverdeling ten tijde van het samenwerkingsverband;&#13;
6. of de overnemer ten tijde van de samenwerking verbeteringen heeft aangebracht aan het over te nemen goed;&#13;
7. het belang van de werknemers die werkzaam waren voor het samenwerkingsverband.&#13;
Bij de waardebepaling moet rekening worden gehouden met alle relevante factoren die betrekking hebben op het specifieke geval. Eenvoudig gezegd, de feiten bepalen de waar-de. Uit art. 3:185, lid 1, BW volgt, dat ook bij de verdeling rekening moet worden gehou-den met het algemeen belang. Onder het algemeen belang versta ik mede, dat met de belangen van de werknemers en de crediteuren van de onderneming rekening moet wor-den gehouden.12 De waarde van de onderneming mag niet zo hoog gesteld worden dat de voortzettende vennoot de financieringslast niet kan opbrengen, met als gevolg dat een in essentie gezond bedrijf moet worden gestaakt.&#13;
5. SCHENKING&#13;
In de onderhavige casus is door de legitimarissen gesteld, dat de overnameprijs van de on-roerende zaken, zoals geformuleerd in de overeenkomst van personenvennootschap een materiële schenking inhield ten behoeve van degene die de onderneming voortzette, met als gevolg dat de legitieme rechten van de overige legitimarissen werden geschonden. De waarde van de over te nemen onroerende zaken bij voortgezet agrarisch gebruik f 440.850 en de waarde van de onroerende zaken in het vrije economische verkeer was f 860.000.&#13;
Van een materiële schenking kan onder meer sprake zijn wanneer een goed tegen een te lage prijs wordt verkocht. De bevoordeling bestaat uit het verschil tussen de werkelijke waarde en de overeengekomen prijs. Door de legitimarissen kan dan worden ingekort een bedrag ter grootte van het waardeverschil.13 Wanneer de koop/verkoopsom niet reëel is, is er sprake van een gift van het goed. In dat geval is het voorwerp dat geschonken is vatbaar voor inkorting.14 Als een goed zelf geschonken is, volgt uit artikel 4:968 BW dat bij de bepaling van de legitimaire massa het goed in aanmerking moet worden genomen voor de waarde ten tijde van het overlijden, gemeten naar de staat ten tijde van de gift.15 Een verblijvings- of overnemingsbeding in een overeenkomst van personenvennootschap kan een bevoordeling inhouden. Als een ernstig zieke ondernemer, waarvan met redelijke zekerheid is vast te stellen dat hij op korte termijn zal komen te overlijden, met een gezonde ondernemer een overeenkomst van personenvennootschap aangaat en bij deze overeenkomst wordt bepaald dat de voort-zettende vennoot tegen de waarde bij voortgezet agrarisch gebruik de landbouwonderne-ming kan voortzetten, is er ontegenzeggelijk sprake van een bevoordeling. Ook wanneer het leeftijdsverschil tussen de vennoten groot is, kan uit het overnemings- of verblijvings-beding een voordelingsbedoeling worden afgeleid.16&#13;
Als de prestatie tussen de vennoten niet gelijkwaardig is of de kans tussen de vennoten ongelijk is of een van hen bij ontbinding van de overeenkomst van personenvennootschap de landbouwonderneming tegen de waarde bij voortgezet agrarisch gebruik mag overne-men, bestaat er het risico dat een der legitimarissen stelt dat er sprake is van een materiële schenking, met als gevolg dat inkorting ten laste van de begunstigde mogelijk is.&#13;
Of een verblijvings- of overnemingsbeding een bevoordeling van een van de vennoten inhoudt, moet worden beoordeeld naar het moment waarop het beding contractueel is overeengekomen.17 Daarnaast moeten alle overige feiten en omstandigheden worden be-oordeeld. Als twee vennoten met elkaar overeenkomen dat zij de winst gelijk tussen el-kaar zullen verdelen, maar niet een gelijke bijdrage zullen leveren voor het te bereiken resultaat, kan dit een grond zijn dat de ene vennoot tegen een lagere waarde de onderne-ming kan overnemen. Als een zoon jarenlang in de onderneming van zijn vader heeft meegewerkt en hij heeft hiervoor geen of slechts een zeer geringe vergoeding verkregen, kan dit eveneens een grondslag vormen dat hij de onderneming tegen de waarde in ver-pachte staat kan overnemen. Als de voortzettende vennoten - en wellicht nog andere per-sonen die werkzaam zijn in de onderneming - voor hun levensonderhoud van de opbrengst van de onderneming afhankelijk zijn, kan dit van belang zijn bij de beoordeling of de in het overnemings- of blijvingsbeding ten grondslag gelegde waardering een be-voordeling inhoudt. Als vennoten jarenlang met elkaar samenwerken, mag de voortzetten-de vennoot in het algemeen verlangen dat hij de onderneming kan overnemen onder zodanige condities dat een lonende exploitatie nog tot de mogelijkheden behoort.&#13;
Zonder een nadere motivering oordeelde de Rechtbank Alkmaar in eerste aanleg in deze zaak, bij vonnis van 2 juli 1992, dat gebruikmaking van het overnemingsbeding leidde tot schending van de legitieme rechten van de legitimarissen. De Rechtbank Alkmaar over- woog dat voor de berekening van de legitimaire massa moet worden uitgegaan van de waarde van de onroerende zaken in het vrije economische verkeer. Voor de voortzettende vennoot betekende het vonnis van de Rechtbank Alkmaar dat hij de totale onderneming moest verkopen, aangezien de financieringslast die dan zou ko-men te rusten op de onderneming voor hem niet op te brengen was.&#13;
In het geschil tussen de erfgenamen is niet de vraag aan de orde gekomen, of de vader vóór het overeenkomen van het ovememingsbeding toestemming nodig had van zijn echt-genote. Uit art. 1:88 BW volgt, dat een echtgenoot met uitzondering van gebruikelijke, niet bovenmatige giften, toestemming van zijn echtgenote nodig heeft. Ongeacht het voor de echtgenoot geldende huwelijksgoederenrecht zie ik een ovememingsbeding als een schenking indien de vervreemding van een goed op basis van het ovememingsbeding ge-schiedt tegen een lagere waarde dan de waarde van het goed in het vrije economische ver-keer. De echtgenoot die een ovememingsbeding wil overeenkomen, welk beding tot gevolg heeft dat de andere vennoot het goed onder de waarde in het vrije economische verkeer kan overnemen, heeft hiervoor in principe toestemming nodig van zijn echtgeno-te. Het ovememingsbeding moet wel geplaatst worden in de context van de gehele over-eenkomst. Als de vennoten gedurende het bestaan van de overeenkomst van een gelijke winstdeling zijn uitgegaan, maar niet van een gelijke arbeidsprestatie in de onderneming, is deze ongelijke arbeidsprestatie een onderdeel van de prijs, waarom de voortzettende vennoot tegen een lagere waarde dan de waarde in het vrije economische verkeer een goed bij het einde van de overeenkomst van personenvennootschap mag overnemen. Als een vennoot uit liberaliteit een ovememingsbeding overeenkomt, valt dit in mijn visie on-der de werking van art. 1:88 BW. Wanneer dit niet het geval zou zijn, betekent dit een volledige ondergraving van de gezinsbeschermende bepaling van art. 1:88 BW. Voorko-men moet worden dat een echtgenoot zonder toestemming van zijn echtgenote door mid-del van een ovememings- of vervreemdingsbeding zijn eigen vermogen of aan het gemeenschapsvermogen aanzienlijke vermogensbestanddelen onttrekt.18&#13;
6. ARREST GERECHTSHOF AMSTERDAM, 23 NOVEMBER 1995&#13;
Het vonnis van de Arrondissementsrechtbank te Alkmaar is door het Gerechtshof vernie-tigd. De kernoverwegingen uit dit arrest luiden als volgt:&#13;
'X c.s. gaat er daarbij vanuit, dat de eisen van redelijkheid en billijkheid die tussen erfge-namen in acht dienen te worden genomen in een geval als het onderhavige meebrengen dat een zoon die met een vader een vennootschap onder firma vormt, waarin een oveme-mingsbeding als het onderhavige wordt opgenomen, dat recht geeft niet alleen op overna-me van het aandeel van de vader in de vennootschap, doch ook op overname van de eigendom van dat goed zelf waarin zij tezamen het bedrijf uitoefenden en wel tegen de zo-genaamde agrarische waarde, zich in beginsel op zulk een beding kan beroepen en dat daarmede niet in wezen sprake is van een materiële schenking aan de zoon die voor erf-rechtelijke inkorting vatbaar is. Het Hof is van oordeel, dat deze opvatting van X c.s. juist is, in overeenstemming met de rechtspraktijk en de ook door de fiscus gerespecteerde, ei-sen van maatschappelijke ontwikkelingen op het gebied van de landbouw. Uit een beding als het onderhavige valt de kennelijke wens van de in het bedrijf met de zoon samenwer-kende vader af te leiden dat de zoon te zijner tijd het bedrijf zal kunnen voortzetten tegen een overnameprijs waarbij voortzetting van de exploitatie nog juist haalbaar is, hetgeen in het algemeen niet als een handeling uit liberaliteit moet worden gekenschetst. Van erf-genamen mag in een geval als het onderhavige in verband met de eisen van redelijkheid en billijkheid worden verwacht dat zij zulk een beding respecteren.'&#13;
De overwegingen van het Gerechtshof zijn om diverse redenen van belang. Allereerst is het opmerkelijk dat het Gerechtshof voor de waardering van een landbouwbedrijf in het kader van de verdeling een vergelijking maakt met het fiscale recht. Er is sprake van een interne rechtsvergelijking; de civiele rechter kijkt over de grenzen van zijn eigen rechtsge-bied.19 Op het gebied van waardering is naar mijn mening interne rechtsvergelijking van essentieel belang om te komen tot een betere rechtsvinding. De interne rechtsvinding be-hoeft niet zo ver te gaan, dat er één waardebegrip ontstaat voor zowel het civiele als het fiscale recht.20 Het waardebegrip moet mijns inziens in de context van de betreffende wet of contractuele verhouding worden geplaatst. De staatssecretaris van Financiën heeft in zijn resolutie van 24 augustus 1993 richtlijnen gegeven voor het heffen van schenkings-en successierecht bij overname van landbouwgrond en quota tussen naaste verwanten.21 Op basis van deze resolutie mag bij overdracht of overgang land- en tuinbouwbedrijven van (groot-)ouders aan/naar (klein-)kinderen de waarde van grond in aanmerking worden genomen voor de objectieve waarde in verpachte staat en mogen waarden van melk- en mestquota op nihil worden gesteld. Hierbij geldt als voorwaarde:&#13;
1. dat de opvolger ten tijde van de overdracht of overgang het voornemen heeft het be drijf voort te zetten;&#13;
2. dat de familieleden in hun onderlinge verhouding niet van een hogere waarde uitgaan. Het Gerechtshof verwijst in zijn overweging eveneens naar de eisen van maatschappe- lijke ontwikkeling op het gebied van de landbouw. Het Gerechtshof geeft echter niet aan wat hieronder dient te worden verstaan. Ik ga ervan uit dat hiermee wordt bedoeld, dat een in de kern levensvatbaar bedrijf niet als gevolg van een te hoge waardering moet wor den geliquideerd.&#13;
Voorts overweegt het Gerechtshof dat wanneer een overnameprijs is overeengekomen, waarbij voortzetting van de exploitatie nog juist haalbaar is, deze overname geen schen-king is. Een consequentie van deze overweging is mijns inziens dat als de prijsbepaling van het ondernemingsvermogen op zakelijke gronden tot stand is gekomen, er voor de be-drij f so vernemer geen risico bestaat dat de legitimarissen door middel van inkorting aan-spraak kunnen maken op het ondernemingsvermogen of de waarde daarvan. Inkorting betekent het vernietigen van schenkingen of makingen. In het kader van door mij aange-stipte interne rechtsvergelijking kan de fiscaal jurist deze civiele uitspraak hanteren in zijn discussie met de inspecteur der Registratie en Successie indien de inspecteur in de prijs-bepaling van het ondernemingsvermogen materiële schenking ziet.&#13;
7. CONCLUSIE&#13;
Met de inhoud van het arrest van het Gerechtshof Amsterdam kan ik mij, gezien de feiten en omstandigheden van de aan het Gerechtshof voorgelegde zaak, volledig verenigen.&#13;
Bij de beoordeling of nakoming van een overnemingsbeding kan worden gevorderd, moet mijns inziens gekeken worden naar de feiten en omstandigheden waaronder de ven-noten het vermogensbeding met elkaar zijn overeengekomen, alsmede moet rekening worden gehouden met de feiten en omstandigheden die gelden op het moment dat nako-ming wordt gevorderd. Als op het moment van het aangaan van het overnemingsbeding al voorzienbaar was dat een van de vennoten korte tijd na het sluiten van de overeenkomst op een uiterst voordelige wijze de onderneming kan overnemen, dan kan hierin naar mijn mening een bevoordelingsbedoeling worden gezien. Een relatie tussen deelgenoten in een onverdeelde gemeenschap wordt mede beheerst door de redelijkheid en de billijkheid. De omstandigheden kunnen na het sluiten van de overeenkomst zodanig gewijzigd zijn, dat in redelijkheid nakoming van het overnemingsbeding niet kan worden gevorderd. Ik denk hierbij bijvoorbeeld aan de situatie, dat als een kind op basis van het overnemingsbeding de onderneming van zijn ouders overneemt, er voor de ouders onvoldoende financiële middelen overblijven om in hun eigen levensonderhoud te kunnen voorzien, terwijl bij verkoop van de onderneming in het vrije economische verkeer aan een willekeurige derde er voor de ouders een zodanige opbrengstprijs zou kunnen worden gerealiseerd, dat zij wel in hun eigen levensonderhoud zouden kunnen voorzien. De billijkheidsrechtspraak in het familierecht is een gegeven, echter deze rechtspraak rukt eveneens op in de gehele rechtspraktijk.22 Voor het beoordelen van een rechtsvraag of nakoming kan worden ge-vorderd van een overnemingsbeding zijn alle feiten en omstandigheden van belang, dit laatste kan naar mijn mening niet genoeg benadrukt worden.</content><legacyfootnotes>1. Zie art. 4:967 BW. Uit dit artikel volgt, dat schending van de legitieme rechten aantastbaar is. Zie Pitlo, Van der Burght, Erfrecht 1991, blz. 157 tot en met 167.&#13;
Zie T.J. Mellema - Kranenburg, De legitieme portie, diss. 1988, blz. 68 tot en met 73. Volgens Mellema -Kranenburg is bij nakoming van een verblijvings- of overnemingsbeding niet sprake van een bevoordeling indien de prestatie die de partijen moeten leveren gelijkwaardig is, er sprake is van een kanscontract, er voldaan wordt aan een natuurlijke verbintenis.&#13;
2. Zie art. 4:880 BW.&#13;
Zie Hoge Raad, 23 juni 1989, NJ 1989/732: 'Erfgenamen zijn als rechtsopvolgers onder algemene titel in&#13;
beginsel gebonden aan de door de erflater aangegane overeenkomst en gehouden deze na te komen'.&#13;
Zie M.J.A. van Mourik, Erfrecht, vijfde druk, blz. 26 toen met 37.&#13;
t Zie Pitlo, Van der Burght, Erfrecht 1991, blz. 21 en 22.&#13;
Zie Asser-Meijers-Van der Ploeg, Erfrecht 1992, blz. 272 tot en met 284.&#13;
Zie Asser-Hartkamp II, 1993, blz. 370 en 371, ook verplichtingen die voortvloeien uit een door de erflater&#13;
gepleegde onrechtmatige daad gaat op de erfgenamen over.&#13;
3. Zie Gerechtshof Amsterdam, 20 mei 1969, NJ 1970/430.&#13;
Zie Bundel Goed en trouw, P.W. van der Ploeg, Voortduring van de vennootschap na overlijden van een&#13;
vennoot binnen het raam van art. 1688 BW.&#13;
4. Zie A.L. Mohr, Van maatschap, vennootschap onder firma en commanditaire vennootschap, vierde druk, blz. 228 tot en met 251.&#13;
Zie Asser-Maijer V, zesde druk, blz. 297 tot en met 364.&#13;
Zie M.J.A. van Mourik, De personenvennootschap, vierde druk, blz. 132 tot en met 133. Zie W.J. Slagter, Compendium ondernemingsrecht 1993, blz. 291 tot en met 296.&#13;
Zie A.N. Labohm, De waardering en verdeling van een landbouwonderneming in familierechtelijk per-spectief, Agr. recht 1995, blz. 13 tot en met 18.&#13;
Voor de fiscale aspecten, zie F.M. Gielen, W.M. Vermeend, De vennootschap onder firma, zesde druk, blz. 168 tot en met 205.&#13;
5. Zie voor het huidige recht art. 4:921 BW.&#13;
6. Zie Pitlo, Van der Burght, Erfrecht 1991, blz. 56 en 57.&#13;
Zie Asser-Meijers-Van der Ploeg, Erfrecht 1992, blz. 65 en 66.&#13;
Zie T.J. Mellema - Kranenburg, De legitieme poie, diss. 1988, blz. 67 tot en met 72.&#13;
rtZie M.J.A. van Mourik, Erfrecht 1995, blz. 100.&#13;
Zie Asser-Hartkamp II 1993, blz. 206 tot en met 214.&#13;
7. Zie NJ 1966/328.&#13;
8. Zie M.J.A. van Mourik, De personenvennootschap, vierde druk, blz. 145 en 146. Zie Asser-Maijer V, zesde druk, blz. 353 en 354.&#13;
Zie Pitlo, Van der Burght, Erfrecht, blz. 57.&#13;
Zie T.J. Mellema - Kranenburg, De legitieme, diss. 1988, blz. 68.&#13;
9. Zie noot 2.&#13;
10. Zie art. 3:299 BW en art. 3:300 BW.&#13;
Zie Mon.Nieuw BW A-13 (Steijn, 1990, blz. 83 tot en met 94).&#13;
11. Zie NJ 1968/267.&#13;
Zie M.J.A. van Mourik, De personenvennootschap, vierde druk, blz. 151 tot en met 156. Zie A.N. Labohm, De waardering en verdeling van een landbouwonderneming in familierechtelijk perspectief, Agr. recht 1995, blz. 16 en 17.&#13;
12. Zie Asser-Maijer V 5, blz. 313 en 314.&#13;
Zie A.N. Labohm, De waardering en verdeling van een landbouwonderneming in familierechtelijk per-spectief, Agr. recht 1995, blz. 9. Zie Parlementaire Geschiedenis van het NBW, Boek 3, blz. 584.&#13;
13. Zie T.J. Mellema - Kranenburg, De legitieme, diss. 1988, blz. 62. Zie J.W. Zwemmer, Schenking 1995, blz. 9 tot en met 17.&#13;
Zie Bundel Notariaat 150 BW, W.R. Meijer, 150 jaar schenkings(-onbegrip), blz. 121 tot en met 132.&#13;
14. Zie Hoge Raad, 6 december 1968, NJ 1969/310.&#13;
15. Zie Asser-Meijers-Van der Ploeg, Erfrecht 1992, blz. 192.&#13;
Zie Pitlo, Van der Burght, Erfrecht 1991, blz. 138 tot en met 142.&#13;
16. Zie J.W. Zwemmer, Schenking, blz. 15 en 16.&#13;
Zie Asser-Meijers-Van der Ploeg, Erfrecht, blz. 185.&#13;
17. Zie P.J. van der Ploeg, NV, 60-11, blz. 207 e.v.&#13;
18. Zie Asser-Maijer V 5, blz. 316 en 317.&#13;
Zie Personen- en familierecht, Titel 6 (A.G. Lubbers en T.R. Hidma, VI.88-4).&#13;
Zie Asser-De Ruiter-Moltmaker, 1992, blz. 181.&#13;
Zie Pitlo/van der Burght, Rood - de Boer, Personen- en familierecht 1993, blz. 145 tot en met 148.&#13;
Zie CA. Kraan, Huwelijksvermogensrecht 1993, blz. 214.&#13;
Zie Huwelijksgoederen- en erfrecht/Klaassen, Eggens, eerste gedeelte: Huwelijksgoederenrecht/E.A.A.&#13;
Luijten 1994, blz. 41.&#13;
Zie Hof 's-Hertogenbosch, 10 oktober 1961, NJ 1962/325.&#13;
19. Zie Asser-Vranken, 1995, blz. 124 tot en met 129.&#13;
20. Zie J.A.M, van Dijk, Fiscaal waardebegrip, Inaugurale reden 1963.&#13;
Zie M.J.A. van Mourik, Het begrip waarde in het privaatrecht en enige fiscale wetten, WPNR 1979, 5494. Zie J.M.A. Waaijer, Enige rechtsvergelijkende opmerkingen over het begrip waarde, WPNR 1979, 5494.&#13;
21. Zie BNB 1993/285.&#13;
22. Zie Hoge Raad, 20 december 1946, NJ 1947/59. Zie Hoge Raad, 9 mei 1952, NJ 1953/563. Zie Hoge Raad, 27 november 1981, NJ 1982/503. Zie Hoge Raad, 12 juni 1987, NJ 1988/150. Zie Hoge Raad, 7 april 1995, RvdW 1995/88c. Zie Hoge Raad, 19 januari 1996, RvdW 1996, 37.&#13;
Zie H.C.F. Schoordijk, Redelijkheid en billijkheid aan de vooravond van een nieuw millennium, 1996 blz. 65 tot en met 69.</legacyfootnotes><footnotes><footnote/></footnotes><auteurs>Mr. A.N. Labohm</auteurs><published>1996-05-01 00:00:00</published><modified>1995-08-09 00:00:00</modified><editiondate>1996-05-01</editiondate><htmlpath>https://denhollander.info/artikel/5825</htmlpath></article>
</articles></edition>