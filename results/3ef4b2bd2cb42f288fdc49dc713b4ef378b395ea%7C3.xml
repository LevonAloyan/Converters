<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1990</searchword><id>6230</id><udhid>UDH:TvAR/6230</udhid><titel>Vijftig jaar een tijdschrift: van pacht naar agrarisch recht</titel><searchwords><searchword>TvAR 12/1990</searchword><searchword>UDH:TvAR/6230</searchword></searchwords><attachments><attachment><name>1990_nr 12_Artikel_Bruil.pdf</name><extention>pdf</extention><url>https://denhollander.info/download/6024/ci</url></attachment></attachments><inleiding>'TER INLEIDING'&#13;
Het inwerkingtreden van de Pachtwet 1937 bracht de vereniging De Nederlandsche Pachtraad&#13;
(waarbij alle erkende pachtbureaus waren aangesloten) ertoe een tijdschrift te gaan uitgeven. Dat&#13;
ging snel: de ledenvergadering nam het besluit op 12 juli 1939 en al in januari 1940 verscheen&#13;
het eerste nummer. De vereniging overwoog daarbij 'het belang van een zoo ruim mogelijke&#13;
voorlichting, welke nodig geacht wordt, wil de Pachtwet aan haar doel, het bewaren en te&#13;
voorschijn roepen van goede pachttoestanden, beantwoorden'.1 Inmiddels zijn we vijftig jaar&#13;
verder. In dit korte artikel wil ik enige aspecten van het tijdschrift in die afgelopen vijftig jaar&#13;
belichten.</inleiding><content>'DE PACHT IN BREEDE ZIN'&#13;
De naam van het tijdschrift De Pacht is met zorg gekozen, zo meldt het eerste nummer. Er stond&#13;
een 'breede' opzet voor ogen: geen enkel onderdeel van het maatschappelijk verschijnsel,&#13;
hetwelk pacht heet, zal worden verwaarloosd. Het is de bedoeling dat de economische, zowel als&#13;
de landbouwkundige en rechtsgeleerde kanten van de pacht worden belicht. Naast de uitkomsten&#13;
der rechtspraak zullen ook die der statistiek een plaats vinden. De redactie acht het echter in de&#13;
eerste plaats noodzakelijk inzicht te bieden in de rechtspraak rond de nieuwe Pachtwet. Al&#13;
meteen komt het tot de in latere jaren voor het tijdschrift zo karakteristieke dialoog tussen&#13;
'Arnhem' aan de ene kant en 'De Pacht' aan de andere kant. Dat dat toen nog wel met wat meer&#13;
omhaal van woorden ging mag blijken uit het volgende fragment2;&#13;
'Nu hebben wij bij herhaling van groote waardering getuigd voor de rechtspraak van die&#13;
Pachtkamer. De in haar arresten tot uiting komende nauwgezetheid, vindingrijkheid en tact,&#13;
kortom haar rechterlijk beleid mogen in bijna elk opzicht voorbeeldig worden genoemd. Maar&#13;
dat neemt niet weg, dat wij het onzen harden plicht moeten achten en achtten onomwonden in&#13;
het licht te stellen, dat dezelfde pachtkamer naar onze bescheiden, maar weloverwogen meening&#13;
ten aanzien van de wetsontduiking, welke haar naam aan de 'heerlijkheid' Cromstreijen zal&#13;
blijven ontleenen, het peil harer beslissingen niet heeft weten te handhaven. Quandoque dormitat&#13;
bonus Homerus. Zoo nu en dan doet zelfs de goede Homerus een dutje. Het is menschelijk en&#13;
geen schande, dat men zich een enkele maal door den slaap laat overrompelen op een oogenblik,&#13;
hetwelk waakzaamheid gebood. Dit geldt ook voor den rechter, al is het te betreuren, indien dit&#13;
zooals hier gevolgen kan hebben, welke gelijkstaan met buiten werking stellen van de Pachtwet,&#13;
met vernietiging van een in het belang van de Nederlandsche volksgemeenschap in het leven&#13;
geroepen rechtsregeling'.&#13;
De zaak Cromstreijen leidde in deze eerste jaargang van het tijdschrift ook verder nog tot&#13;
discussie via ingezonden stukken. De redacteur laat zich daarbij van een bloemrijke zijde zien.3 Na de eerste jaargang moest de redactie constateren dat de rechtsgeleerde kant van de pacht&#13;
vrijwel alle ruimte in beslag had genomen en dat de economische en landbouwkundige kant&#13;
onderbelicht waren gebleven. Daar werd in de jaargang 1941 onmiddellijk in voorzien. In dat jaar&#13;
werden artikelen gepubliceerd over koopprijzen van boerderijen, pachtprijzen in Drenthe,&#13;
taxatie van landerijen en bepaling van de verkoopwaarde van landbouwgronden voor de&#13;
toepassing der belastingwetten. Dit soort artikelen bleef in de daaropvolgende jaren regelmatig&#13;
verschijnen, vooral van de hand van Boerendonk, ir.S.H. de Jong en Hanegraaff.&#13;
De regionale problematiek werd niet geschuwd. Zo kan men in de oude jaargangen lezen over&#13;
de pachttoestand in de polder Zeevang, het kleine-boerenvraagstuk op de Noordwest-Veluwe,&#13;
pachtprijzen in de Noordoostpolder, de agrarische bevolking in enkele Noord-Limburgse&#13;
gemeenten4, het pachten van hooiland in de gemeente Culemborg5 en dergelijke.&#13;
Pacht in brede zin omvatte verder onderwerpen als deling van grond bij boerennalatenschap6,&#13;
de resultaten van de Landarbeiderswet in de provincie Drenthe en in Limburg7, het agrarisch&#13;
erfrecht.8&#13;
Gedurende de gehele periode van vijftig jaar heeft de rechtspraak een belangrijke rol gespeeld.&#13;
Vanaf het begin werden uitspraken van grondkamer en pachtkamer opgenomen. Veelal zorgde&#13;
de redactie per nummer voor een overzicht van respectievelijk commentaar op de in datzelfde&#13;
nummer opgenomen uitspraken. Het werk van Houwing daarbij is kwalitatief en kwantitatief&#13;
nadrukkelijk aanwezig.&#13;
'NIET BIJ PACHT ALLEEN'&#13;
Nog steeds maakt het pachtrecht een belangrijk deel uit van de inhoud van het tijdschrift&#13;
Agrarisch Recht. Uiteraard is de opzet nu veel breder dan in de eerste decennia. Toch was ook&#13;
toen de aandacht niet alleen maar op de pacht gevestigd, maar kwamen geleidelij k aan ook andere&#13;
agrarisch-rechtelijke onderwerpen in beeld.&#13;
Vanaf de jaren vijftig begon de vervreemding van landbouwgronden de gemoederen bezig te&#13;
houden. Zo werd het ontwerp van de Wet vervreemding landbouwgronden integraal in het&#13;
tijdschrift opgenomen9, en daarna werd er zeer regelmatig over geschreven. Vanaf 1954 wordt&#13;
de jurisprudentie over deze wet aangetroffen in de kolommen. Tot aan de intrekking van de wet&#13;
neemt deze jurisprudentie naast die over de pacht een prominente rol in.&#13;
Geleidelijk aan kwam ook de ruilverkaveling aan bod. Voor het eerst in 1947, zij het toen nog&#13;
in relatie tot pacht.10 De verkavelingstoestand als zodanig komt voor het eerst aan de orde in&#13;
1952." In het jaar daarop wordt de eerste rechtspraak over de Ruilverkavelingswet in het&#13;
tijdschrift opgenomen, ook hier trouwens alleen voor wat betreft de relatie met de pacht; het&#13;
betreft uitspraken van de Centrale Grondkamer.12 Los van de pacht komt de ruilverkaveling pas&#13;
veel later. In 1961 geeft De Haan een nabeschouwing over de preadviezen van de Vereniging voor Agrarisch Recht over 'problemen van ruilverkavelingsrecht13. In 1963 schrijft J.A.&#13;
Freseman Gratama dat een nieuwe ruilverkavelingswet dringend noodzakelijk is. Dit pleidooi&#13;
werd (toen al) ingegeven door de overheersing van de landbouwbelangen in de Ruilverkavelingswet&#13;
1954. Gronden - vooral die landbouwkundig minder geschikt zijn - zouden ook voor&#13;
andere zaken (industrie, recreatie) moeten kunnen worden aangewend. Dit alles in het licht van&#13;
een 'permanente en structurele landbouwoverproduktie', gegeven de nieuwe gronden in de&#13;
Zuiderzeepolders alsmede de overweging dat alleen grote, efficiënte bedrijven kansen hebben&#13;
op de 'toekomstige Euromarkt'.14 De ruilverkaveling komt pas echt in beeld als in 1964 'dank&#13;
zij de medewerking van de Cultuurtechnische Dienst' ook rechtspraak over de Ruilverkavelingswet&#13;
1954 in het blad wordt opgenomen. J.M. Polak is verantwoordelijk voor het eerste&#13;
overzicht van de rechtspraak in ruilverkavelingszaken.15 De lezer wordt daarin ingeleid in deze&#13;
rechtspraak en tegelijk gewaarschuwd: ruilverkaveling is wel iets anders dan pacht. 'Men mag&#13;
namelijk de Ruilverkavelingswet zeker niet met dezelfde methoden van uitlegging te lijf gaan&#13;
als de Pachtwet. Met name de grammaticale interpretatie heeft hier maar een heel beperkte&#13;
kracht. Veeleer moet als leidend beginsel gelden dat een uitkomst wordt verkregen die én&#13;
praktisch én billijk is.16 (...) Hij die hiervoor terugdeinst, moge bedenken dat al lang gemeengoed&#13;
is dat niet iedere wet volgens het zelfde patroon moet worden toegepast en dat er meer&#13;
voorbeelden zijn van soepele interpretatie van slecht geredigeerde wetten.' Met de jaargang 1964&#13;
komt ook de stroom artikelen over de ruilverkaveling als zodanig los.17 In de jaargang 1965 vindt&#13;
men zelfs vrijwel alleen nog maar artikelen over de ruilverkaveling.&#13;
De voorlopers van de huidige rubriek 'wetgeving en literatuur' waren er ook al vroeg. In 1952&#13;
werd ruim aandacht besteed aan de schriftelijke behandeling van de landbouwbegroting 1953 in&#13;
de Tweede Kamer.18 Het wetgevingstempo was (ook toen al) vele kamerleden te laag. De&#13;
minister 'betreurt het, dat zijn wetgevende arbeid in de afgelopen periode zeer vele leden niet had&#13;
kunnen bevredigen. De constatering, dat er een achterstand zou zijn, kan hij bezwaarlijk&#13;
aanvaarden', zo luidt het. De wetgeving waar het over ging: een ontwerp-Ruilverkavelingswet&#13;
('waarvan de Minister met belangstelling het voorlopig verslag tegemoet ziet'), de ontwerp-wet&#13;
vervreemding landbouwgronden, een nieuwe Pachtwet. Ook andere gebeurtenissen in de Staten-&#13;
Generaal werden nauwkeurig gevolgd en verslagen, bijvoorbeeld met betrekking tot de behandeling&#13;
van wetsontwerpen. Zo wordt regelmatig een overzicht gegeven van de stand van zaken&#13;
met betrekking tot de wetgeving van het departement van landbouw.19 Het eerste literatuuroverzicht&#13;
treffen we aan in 1964.20 Vanaf 1981 wordt een vaste medewerker belast met het geven&#13;
van overzichten van wetgeving en literatuur. Onder de kop 'signalement' verschijnt in maart&#13;
198121 voor het eerst de 'moderne' versie, van de hand van H.J. Meijer.&#13;
'VAN PACHT NAAR AGRARISCH RECHT'&#13;
Het begrip 'agrarisch recht' treft men de eerste 20 jaar in De Pacht nauwelijks aan.22 De eerste&#13;
keer is eigenlijk in 195823, wanneer een twintigtal juristen een oproep plaatst om te komen tot de&#13;
oprichting van een vereniging voor agrarisch recht. Zij, die dit initiatief willen ondersteunen worden verzocht dit mede te delen 'bijvoorbeeld door het zenden van een visitekaartje' aan J.M.&#13;
Polak te Wageningen. Deze vereniging die daadwerkelijk wordt opgericht op 10 april 195924&#13;
heeft altijd los van de Stichting De Pacht en het tijdschrift gestaan. Dat neemt niet weg dat er vele&#13;
persoonlijke contacten waren en zijn en dat de vereniging in de kolommen altijd ruim baan kreeg&#13;
voor bijvoorbeeld mededelingen, maar ook voor de publikatie van preadviezen voor de&#13;
jaarvergaderingen. In 1963 werd voor de eerste maal een preadvies voor de Vereniging&#13;
opgenomen.25 Een drietal auteurs (Van Campen, De Haan, Stein) preadviseerde over Juridische&#13;
aspecten van de financiering van de agrarische investeringen. Een - inmiddels onder leiding van&#13;
Rodrigues Lopes26 tot traditie geworden - nabeschouwing over de behandeling van de preadviezen&#13;
vindt men in dezelfde jaargang.27&#13;
In 1966 treffen wij een beschouwing aan van J.M. Polak: Het agrarisch recht; aard, omvang&#13;
en vooruitzichten.28 Zijn conclusie luidt als volgt. 'Eigenlijk is het met de beoefening van het&#13;
agrarisch recht wel goed gesteld. Er zijn, juist de laatste jaren, aanwijzingen te vinden dat de&#13;
belangstelling toeneemt. Dat moet worden toegejuicht en gestimuleerd. Maar er is geen reden&#13;
op sterke ontplooiing aan te dringen. Het agrarisch recht moet niet meer willen zijn dan het naar&#13;
redelijkheid kan zijn.'&#13;
Langzamerhand beginnen in de periode daarna steeds meer artikelen te verschijnen over&#13;
andere onderwerpen dan pacht, ruilverkaveling of prijzen van landbouwgronden.29 Een eerste&#13;
milieu-onderwerp staat in het januari-nummer van 197030, in 1972 gevolgd door twee preadviezen&#13;
voor de vereniging voor Agrarisch Recht van Zijp en Wessel over respectievelijk 'Milieurecht&#13;
en landbouw' en 'Milieuwetgeving en landbouw'.31 In het jaar daarop stelt de redactie onder&#13;
de titel 'Perspectieven voor ons blad' de vraag of het tijdschrift niet zou moeten komen tot een&#13;
verruiming van de activiteiten. Daartoe wordt aan de lezers een enquête-formulier voorgelegd.&#13;
32 De resultaten zijn weliswaar niet eenduidig, maar er blijkt een belangrijke groep voor&#13;
uitbreiding te zijn. De redactie kiest in eerste instantie voor uitbreiding met recht en wetgeving&#13;
betreffende onroerend goed voor zover van belang voor de landbouw. Pacht en pachtjurisprudentie&#13;
worden als kern behouden. Om de uitbreiding te kunnen verwezenlijken achtte de redactie&#13;
aanvulling noodzakelijk. Prof. mr. P. de Haan werd vanaf maart 1974 in de redactie opgenomen.&#13;
Vanaf dat jaar werd aan meer uiteenlopende zaken aandacht besteed: ruimtelijke ordening,&#13;
milieu, rechtspersonenrecht, bouwrecht, belastingen.&#13;
Het lijkt alsof met deze uitbreiding van het juridische werkterrein de economische aspecten&#13;
naar de achtergrond worden gedrongen. Weliswaar verschijnen nog regelmatig - tot op de dag&#13;
van vandaag - overzichten van pacht- en koopprijzen, maar daar blijft het dan ook wel zo' n beetje&#13;
bij.&#13;
In 1979 wordt de officiële ondertitel van De Pacht: Tijdschrift voor Agrarisch Recht.33 De tot&#13;
1974 onveranderd gebleven redactie wordt omgedoopt tot redactiecommissie, terwijl in het&#13;
colofon een aantal 'vaste medewerkers' ten tonele wordt gevoerd, voor de verschillende&#13;
aandachtsgebieden. Deze zijn: landinrichting (B. Dam), landschapsbeheer (G.J. van Dinter),&#13;
landbouw en milieuhygiëne (Th.G. Drupsteen), ruimtelijke ordening (A.Ch. Fortgens), agrarisch&#13;
grondbeleid (G. Heida), huwelijksvermogens- en erfrecht; landbouwkrediet (M.J.A. van&#13;
Mourik), ruimtelijke ordening (wetgeving) (P.G.A. Noordanus), belastingrecht (J. Rensema),&#13;
pacht en zakelijke rechten (D.L. Rodrigues Lopes), onteigening en voorkeursrecht, planschade (P.C.E. van Wijmen), agrarisch structuurbeleid (J. van Zutphen), buitenlandse wetgeving (N.M.&#13;
Zijp). Voor het eerst verschijnt het tijdschrift dan ook in een groen kaftje.&#13;
Het verschijnsel themanummer begint op te komen, ook los van de al jaren gepubliceerde&#13;
preadviezen voor de vereniging. In de loop der jaren worden nummers geproduceerd over het&#13;
bestemmingsplan buitengebied34, landinrichting35, deregulering36, de reorganisatie van het&#13;
ministerie37, bosrecht38 enzovoorts.&#13;
De ontwikkeling van pacht naar agrarisch recht wordt voltooid als in 1982 het tijdschrift ook&#13;
echt Agrarisch Recht gaat heten. Vanaf dat tijdstip wordt ook aan andere jurisprudentie dan&#13;
alleen pacht en ruilverkaveling aandacht besteed (Hinderwet, Arob, bestemmingsplannen etc).&#13;
Vanaf dat moment wordt het blad ook professioneel uitgegeven.39&#13;
'DE PACHT EN DE MAATSCHAPPIJ'&#13;
Het tijdschrift functioneerde uiteraard in een bepaalde maatschappelijke context. In de eerste tijd&#13;
werd regelmatig gerefereerd aan de maatschappelijke functie van de pacht. Zo kon in de reeds&#13;
genoemde zaak Cromstreijen gemakkelijk het beeld van de machtige grootgrondbezitter&#13;
tegenover de arme pachter worden opgeroepen.&#13;
Lezend in de jaargangen van het tijdschrift kan men zich niet aan de indruk onttrekken dat het&#13;
denken en schrijven over de pacht soms toch een betrekkelijk geïsoleerde bezigheid is (geweest).&#13;
Een maatschappelijke geschiedenis (in een tijd waarin toch zeer veel veranderde) kan men aan&#13;
de hand van de kolommen van De Pacht/Agrarisch Recht niet schrijven. De problemen van de&#13;
grote wereld komen slechts zeer zijdelings aan de orde. Zo wordt in het juni-nummer van 1940&#13;
geconstateerd dat de omstandigheden zich wel grondig hebben gewijzigd sinds de verschijning&#13;
van het vorige nummer, maar wordt toch direct daarna overgegaan tot de orde van de dag: de&#13;
pacht.40 De oorlog brengt natuurlijk zekere moeilijkheden met zich mee, maar indien pachter en&#13;
verpachter begrip voor elkaar op kunnen brengen zullen de oorlogsomstandigheden 'veelal&#13;
bijdragen tot verbetering dan tot bederf der goede pachtverhoudingen'. Genoemde moeilijkheden&#13;
- betrekking hebbend op de verplichting tot het doen van reparaties, het algeheel vergaan e.d.&#13;
- komen al meteen in het artikel Pacht en oorlog41 aan de orde. De besluiten van de bezettende&#13;
macht worden in het tijdschrift gepubliceerd en toegelicht.42 Een toelichting bij de verordening&#13;
van 27 mei 1941 'tot verwijdering van joden uit het agrarische bedrijfsleven'43 bleef evenwel -&#13;
wijselijk - achterwege. Intussen blijft De Pacht verschijnen (tot en met augustus 194444) met&#13;
artikelen over allerlei pachtzaken. Na de oorlog gaat men zonder veel omslag daarmee door. Zo&#13;
wordt ten aanzien van het Pachtbesluit 1941 wel overwogen dat het een maatregel was van den&#13;
bezetter en daarmee aangewezen voor intrekking, maar wordt toch meteen geconstateerd dat het&#13;
Pachtbeluit 'niet onbevredigend gewerkt heeft'. Het was zelfs 'in verschillende opzichten een&#13;
verbetering (...) van de regeling der Pachtwet'.45 Deze opvatting was overigens nauwelijks&#13;
omstreden.&#13;
De betrekkelijke geïsoleerdheid neemt niet weg dat er wel degelijk ook over de grenzen werd gekeken. Zo doen Boerendonk en Witteveen in 1946 verslag van een studiereis naar Denemarken,&#13;
alwaar men de ontwikkeling en de toestand van het kleine landbouwbedrijf blijkt te hebben&#13;
bestudeerd.46 De Verenigde Staten hebben relatief veel aandacht gekregen.47 Ook andere landen&#13;
zijn in het tijdschrift ter sprake geweest: Zwitserland48, Engeland49, Duitsland50, Italië51, België52,&#13;
Frankrijk53. Eindjaren zestig begon ook Rodrigues Lopes de grenzen over te gaan en zo werd&#13;
getrouw verslag gedaan van Belgisch-Nederlandse bijeenkomsten en van de Europese congressen&#13;
voor agrarisch recht.54 Eveneens in de jaren zestig komt de EEG naar voren. Voor het eerst&#13;
gebeurt zulks in de vorm van een aankondiging van een boek van Polak en De Haan, betreffende&#13;
een rechtsvergelijkende studie van de relaties tussen verpachter en pachter in de landen van de&#13;
EEG.55 In de rubriek wetgeving en literatuur wordt thans voornamelijk aandacht besteed aan de&#13;
ontwikkelingen in België en Duitsland.&#13;
Naast het buitenland werd ook het binnenland in de gaten gehouden: de regering en het&#13;
parlement werden via het tijdschrift regelmatig voorgehouden hoe het eigenlijk wel zou moeten.&#13;
Vooral De Haan mag hier als voorbeeld gelden.56 Hoogtepunt in dit opzicht is wellicht de&#13;
jaargang 1976, waarin tal van artikelen over de grondpolitiek, van de hand van S.F.L. Baron van&#13;
Wijnbergen57, De Haan58, Rodrigues Lopes59 en W. Schenk60.&#13;
Wie lazen nu het tijdschrift? De oprichters rekenden tot de doelgroepen: de rechtsprekende&#13;
colleges, de wetenschap en de belanghebbenden. Men mag aannemen dat onder die laatste&#13;
categorie met name ook de agrarische sector mag worden gerekend. Het is de vraag of er ooit&#13;
boeren geabonneerd zijn geweest op het tijdschrift. Daarvoor is het eigenlijk toch steeds te&#13;
specialistisch geweest. In de eerste jaren was er wel sprake van een soort vragenrubriek. In&#13;
ingezonden brieven werden vragen aan de orde gesteld die vervolgens door de redactie werden&#13;
beantwoord. Uit de aard van de vragen mag worden afgeleid dat het ook daarbij niet ging om&#13;
eenvoudige landlieden.61 'WHO IS WHO?'&#13;
De eerste tien jaargangen werden verzorgd vanwege De Nederlandse Pachtraad. Vanaf januari&#13;
1951 werd het tijdschrift uitgegeven door de Stichting De Pacht. Dat is nog steeds zo, zij het dat&#13;
deze stichting nu alleen nog - via een redactie - verantwoordelijk is voor de inhoud, terwijl het&#13;
eigenlijke uitgeverswerk (drukken, verspreiden, administreren etc.) sinds 1982 door de firma&#13;
Kluwer wordt gedaan.&#13;
Tot nu toe heb ik het nog niet zozeer gehad over de mensen die het tijdschrift maakten. De oude&#13;
tijd is wat dat betreft het moeilijkst. Artikelen werden soms niet ondertekend. De eerste redacteur&#13;
was Mr. J.A.M. Pott, de secretaris van Den Nederlandschen Pachtraad. De eerste jaren was ook&#13;
J. Koops bij het blad betrokken. Aangenomen mag worden dat deze twee de eerste nummers vol&#13;
schreven. In september 1940 verdwijnt de naam Pott zonder verdere verklaring van het voorblad.&#13;
Pas in november 1942 wordt weer een nieuwe Hoofd-Redacteur genoemd: dr. ir. M.J. Boerendonk.&#13;
Al in de jaargang 1941 had deze regelmatig artikelen gepubliceerd, veelal ook van&#13;
economische aard.62 Boerendonk bleef tot 1982 aan het tijdschrift verbonden. Tot juni 1964 was&#13;
hij hoofdredacteur, vanaf dat moment maakte hij deel uit van een Commissie van Redactie,&#13;
samen met J. van Andel, J. van Besouw, J.M. Polak en Ph.A.N. Houwing.63&#13;
Al ver voor dat j aar was Houwing aan De Pacht verbonden. In het novembernummer van 1941&#13;
deelt de redaktie met genoegen mee dat Houwing bereid is gevonden medewerking te geven.&#13;
Houwings eerste signatuur, ondertekend met 'H' vinden we in jaargang 1943 en handelt over de&#13;
bevoegdheden van de grondkamers met betrekking tot het schriftelijk vastleggen van pachtovereenkomsten.&#13;
De ondertekening blijft tot na de oorlog hetzelfde. Pas dan wordt de naam Ph.A.N.&#13;
Houwing voluit vermeld. Houwing is verantwoordelijk voor een groot aantal artikelen en voor&#13;
de overzichten van de pachtrechtspraak. Vele nummers schreef hij in zijn eentje geheel vol. In&#13;
1951 komt Houwing in het colofon te staan als 'Jur. Redacteur'. Tot in de jaren tachtig bleef hij&#13;
als redacteur aan het blad verbonden.64&#13;
J.M. Polak, die in 1964 in de redactie werd opgenomen, heeft een belangrijke stoot gegeven&#13;
tot de verbreding van het tijdschrift. In de daaropvolgende jaren bleef hij zeer regelmatig&#13;
schrijven, niet alleen over de ruilverkaveling maar ook over vele andere onderwerpen, van&#13;
agrarisch erfrecht65 via Jachtwet en ruilverkaveling66, tot de Natuurbeschermingswet67. Polak&#13;
bleef tot 1982 in de redactie.&#13;
In 1943 treedt C.F.Hanegraaff aan, met een artikel over deelpacht. Hij fungeert daarna meer&#13;
dan veertig jaar als redactie-secretaris, tot juni 1984.68&#13;
P. de Haan debuteert in de jaargang 1961, en gaat meteen voortvarend aan de slag met&#13;
artikelen over erfrecht, ruilverkavelingsrecht en vervreemding van landbouwgronden in Nederland&#13;
en Duitsland. In de daaropvolgende jaren bleef hij voor het tijdschrift schrijven. In 1974&#13;
werd De Haan opgenomen in de redactie en vanaf 1982 is hij voorzitter van de redactie. Na Polak&#13;
is De Haan degene geweest die de motor was achter de verbreding van De Pacht tot Agrarisch&#13;
Recht.&#13;
In 1979 ging men werken met een redactie met daarnaast een aantal vaste medewerkers. De&#13;
redactie is in de afgelopen vijftig jaar natuurlijk niet dezelfde gebleven, maar een erg groot&#13;
verloop zat er toch ook weer niet in. In 1981 trad Van Besouw terug en kwamen C.J.H. Brunner&#13;
en G.I.M. Knottnerus erbij. In 1982 houdt Polak ermee op en wordt Brussaard redactielid. Ook&#13;
daarna zijn er nog wel wat wijzigingen geweest.&#13;
Het ministerie van Landbouw (Natuurbeheer) en Visserij mag hier niet ongenoemd blijven. Al lange tijd verleent dit ministerie allerlei faciliteiten aan het tijdschrift. Sinds 1984 is de&#13;
directeur juridische zaken van het ministerie69 in de redactie opgenomen.&#13;
De meeste 'makers' van het tijdschrift waren ook schrijvers. Redacteuren en - later -&#13;
redactiesecretarissen schreven artikelen en overzichten. De Pacht was, zeker in de eerste jaren,&#13;
een blad van 'de' redactie. Door andere auteurs ingezonden artikelen werden wel geplaatst&#13;
natuurlijk, maar niet zelden van een - meestal kritisch - naschrift voorzien. Deze ingezonden&#13;
artikelen waren overigens ook weer vaak een reactie op hetgeen eerder in het tijdschrift was&#13;
geschreven.&#13;
In later jaren is de formule van een redactie-blad min of meer verlaten. Thans is het niet meer&#13;
zo, dat de redactie zich als zodanig geroepen voelt te reageren op artikelen. Ook anderen reageren&#13;
slechts zelden op artikelen. Een enkele keer mag nog eens een reactie worden begroet.70 Dat mag&#13;
gerust als een achteruitgang worden beschouwd: de wetenschappelijke dialoog - vroeger&#13;
gemeengoed in de kolommen - vindt thans kennelijk daarbuiten plaats.&#13;
Wie schreven er nu zoal meer in het tijdschrift?&#13;
Bekende namen treft men aan, zoals N.M. Zijp71, A. Vondeling72, I. Samkalden73. Merkwaardigerwijs&#13;
ontbreken er ook enkele bekenden. Zo hebben noch J.H. Beekhuis, noch F.F.X.&#13;
Cerutti, die beide toch het agrarisch recht in hun leeropdracht aan de universiteiten van&#13;
respectievelijk Groningen en Nijmegen hadden, ooit een letter voor het tijdschrift geschreven.74&#13;
Voor het overige komt het me voor dat de kring van schrijvers altijd betrekkelijk klein is geweest.&#13;
Naast de namen die zeer regelmatig blijven opduiken zijn er eigenlijk relatief weinig anderen.&#13;
Dat is ook nu nog zo. Het is niet altijd gemakkelijk het tijdschrift verantwoord te vullen. Dat moet&#13;
ook vroeger overigens al wel eens een probleem zijn geweest. Het decembernummer van 1951&#13;
bestaat geheel uit rechtspraak: artikelen en/of overzichten waren kennelijk niet voorhanden.&#13;
'DE TOEKOMST?'&#13;
Zou men uit het voorgaande, dat noodzakelijkerwijs slechts een lapidair overzicht biedt van de&#13;
geschiedenis van het tijdschrift, enkele markante punten naar voren moeten halen, dan gaan de&#13;
gedachten naar:&#13;
- 1964, het jaar waarin de redactie werd uitgebreid en een aanmerkelijke verbreding van de&#13;
inhoud van het tijdschrift tot stand werd gebracht, onder meer door de ruilverkaveling. De naam&#13;
van J.M. Polak is daarmee nauw verbonden;&#13;
- 1974. In dat jaar werd de inhoud van het tijdschrift wederom verruimd. De Haan werd in de&#13;
redactie opgenomen;&#13;
- 1982: de ontwikkeling naar een bredere opzet wordt voltooid. Het moderne Agrarisch Recht&#13;
gaat van start.&#13;
Vooruitkijken is moeilijker. Het moge uit dit themanummer blijken, dat het agrarisch recht&#13;
levendiger en veelomvattender is dan het wellicht ooit geweest is. De problemen en uitdagingen&#13;
zijn - ook in juridische zin - aanzienlijk. Zo bezien is er een zonnige toekomst voor Agrarisch&#13;
Recht weggelegd. Er zijn echter misschien ook tegentrends te signaleren. Daar reken ik niet bij&#13;
het gegeven dat de agrarische bevolkingsgroep kleiner wordt. Een zekere agrarische produktie zal in Nederland wel altijd blij ven.75 Wat dan wel? In de eerste plaats is er de nauwelijks te volgen&#13;
ontwikkeling in de informatie-overdracht als zodanig. Steeds meer moderne media dringen zich&#13;
aan ons op: microfiches, de CD-ROM, databanken die via de pc toegankelijk zijn e.d. Op termijn&#13;
zal wat dat betreft veel mogelijk zijn. Het is trouwens überhaupt de vraag of er niet een zekere&#13;
informatie-moeheid optreedt. In de tweede plaats: het agrarisch recht is zo omvangrijk geworden&#13;
dat daarbinnen een sterke mate van specialisatie optreedt. Dat kan met zich meebrengen dat&#13;
lezers slechts geïnteresseerd zijn in een klein deel van hetgeen in Agrarisch Recht wordt&#13;
geschreven. Zo meen ik bij de 'echte' pachtjuristen wel eens een zeker heimwee naar de&#13;
overzichtelijkheid van de oude Pacht te mogen constateren. Wellicht geeft een en ander&#13;
aanleiding om te komen tot verder gespecialiseerde tijdschriften, hetgeen voor het agrarisch&#13;
recht als geheel een verarming zou betekenen. In de derde plaats: wie moeten het tijdschrift&#13;
vullen? Het lijkt wel of iedereen steeds drukker is geworden. Tijd om rustig een artikel uit de pen&#13;
te laten vloeien heeft vrijwel niemand meer. De agrarische juristen hebben wel wat anders aan&#13;
hun hoofd. Bovendien: die ene Houwing, die ene Polak, die ene De Haan, kortom die ene&#13;
schrijver die tijd heeft en bovendien een groot terrein overziet, zal die er ook in de toekomst zijn?&#13;
Te vrezen valt van niet.&#13;
Dit alles leidt tot de conclusie dat in de toekomst aan de redactie hogere eisen zullen worden&#13;
gesteld dan in het verleden het geval was. Dat geldt zowel de inhoud als de technische kant van&#13;
het tijdschrift. Aan een professionalisering van het redactiesecretariaat valt mijns inziens dan ook&#13;
niet te ontkomen, wil men ook in de toekomst de lezer met vreugde en belangstelling het&#13;
maandelijkse groene kaftje zien begroeten.</content><legacyfootnotes>1. De Pacht, januari 1940, blz. 1.&#13;
2. 1940, p. 101. Houwing, die jarenlang de rechtspraakoverzichten verzorgde heeft die dialoog overigens niet&#13;
zo ervaren. Zie: 1986, blz. 359.&#13;
3. Men krijgt de indruk dat juridische discussies in het verleden met veel meer vuur dan thans gebruikelijk is&#13;
gevoerd werden. Zie bijvoorbeeld: 1940, ingezonden stukken van Nauta (blz. 178) en Van den Ban (blz. 181);&#13;
naschrift, blz. 183.&#13;
4. J.P. Planje, 1951, blz. 329. Dit is zo ongeveer het enige artikel in alle jaargangen dat geen juridische of&#13;
economische, maar een sociologische invalshoek kiest.&#13;
5. W.H. Ubbink, 1952, blz. 3.&#13;
6. J. Baert, 1949, blz. 134.&#13;
7. J. Donia, 1951, blz. 98 resp. J.P. Planje, 1954, blz. 258.&#13;
8. Advies van het Landbouwschap over het agrarisch erfrecht in de boeken 3 en 4 van het nieuwe Burgerlijk&#13;
Wetboek, 1960, blz. 144. Ook over dit onderwerp: Enkele conclusies uit het Beredeneerd verslag van de&#13;
enquête agrarisch erfrecht, door mr. P. de Haan, 1961, blz. 48.&#13;
9. 1951, blz. 298. 10. G. Botter - Ruilverkaveling en pacht, 1947, blz. 31; A. Rienks - Ruilverkaveling en pacht, 1947, blz. 178.&#13;
Zie voorts Houwing - Pacht en ruilverkaveling, 1952, blz. 66.&#13;
11. M.J. Boerendonk - De verkavelingstoestand der Nederlandse landbouwbedrijven, 1952, blz. 354.&#13;
12. 1953, nrs. 1476 en 1510. In dezelfde jaargang vinden we een artikel van L.J. van Dijk Li. over ruilverka&#13;
velingsrente en pachtverhoging, blz. 226.&#13;
13. 1961, blz. 162.&#13;
14. 1963, blz. 194.&#13;
15. 1964, blz. 186.&#13;
16. Kennelijk was ook Polak het opgevallen dat een dergelijke uitkomst lang niet altijd verkregen wordt bij de&#13;
pachtjurisprudentie!&#13;
17. In 1964: A.M.J.G. Wintermans - Kavelindeling in de Ruilverkavelingswet (blz. 250); F.J. Meyer Drees -&#13;
De ruilverkaveling van het Geesterambacht en artikel 13 van de Ruilverkavelingswet 1954 (blz. 322).&#13;
18. blz. 322; zie ook: 1954, blz. 354 m.b.t. de begroting voor 1955.&#13;
19. Zie bijvoorbeeld J.M. Polak, 1964, blz. 143.&#13;
20. J.M. Polak, blz. 283.&#13;
21. blz. 127.&#13;
22. Terwijl het begrip toch al lang bekend was; zie het artikel van De Haan in dit themanummer.&#13;
23. Blz. 354.&#13;
24. Zie: 1959, blz. 96 (aankondiging oprichtingsvergadering).&#13;
25. 1963, februari-nummer (54 blz.)&#13;
26. D.L. Rodrigues Lopes schreef voor het eerst een verslag in 1964 (blz. 98). Onderwerp: samenwerking en&#13;
samenwerkingsvormen in de landbouw. De Pre-adviezen waren van A.A.M, van Agt en W.B. Helmich.&#13;
27. F. Eisses, 1963, blz. 98.&#13;
28. 1966, blz. 298.&#13;
29. Bijvoorbeeld: W. Brussaard - De ontgrondingenwet, 1969, blz. 113.&#13;
30. J.M. Polak - De Wet verontreiniging oppervlaktewateren, 1970, blz. 2. In 1971 volgt een artikel van&#13;
dezelfde auteur over de Wet inzake de luchtverontreiniging (blz. 66), zelfs met een complete tekst van de wet&#13;
erbij.&#13;
31. 1972, blz. 255 en 305.&#13;
32. 1973, blz. 162.&#13;
33. Zie hierover: 1978, blz. 338&#13;
34. J.G. Bongers - Het bestemmingsplan buitengebied, 1979, blz. 156, A. Ch. Fortgens - Overzicht Kroonjurisprudentie,&#13;
1983, blz. 289 en 1986, blz. 419.&#13;
35. 1980, blz. 331 en 393.&#13;
36. 1983, blz. 417, met bijdragen van Geelhoed, Wijma, Bronkhorst en Rodrigues Lopes.&#13;
37. 1985, blz. 207.&#13;
38. 1986, blz. 210.&#13;
39. Zie: Wijziging tijdschrift De Pacht, 1981, blz. 459.&#13;
40. 1940, blz. 169.&#13;
41. 1940, blz. 170.&#13;
42. Uiteraard geldt dit het Pachtbesluit 1941: 1941, blz. 349. Zie bijvoorbeeld ook het Pachtopdrijvingsbesluit&#13;
1940, 1940, blz. 265, 299, 317; 1941, blz. 106, 231, 261.&#13;
43. 1941, blz. 135.&#13;
44. Op 1 mei 1944 werd de Pachtkamer van het gerechtshof Arnhem lamgelegd. Zie: 1947, blz. 194.&#13;
45. 1945, p. 257.&#13;
46. 1946, blz. 198 e.v.&#13;
47. Zie: M.J. Boerendonk - Het probleem der landelijke armoede en haar bestrijding in de USA, 1947, blz. 122.&#13;
In recenter tijd verschenen een aantal artikelen van mevr. M. Rosso Grossman over o.a. boer en faillissement&#13;
in de USA (1989, blz. 9).&#13;
48. M.J. Boerendonk - De Zwitserse methode van taxatie, 1947, blz. 253.&#13;
49. M.J. Boerendonk - De invloed van de stadsgroei op het platteland, 1952, blz. 334; De verplichtingen van&#13;
de grondeigenaren en de grondgebruikers ingevolge de Engelse Agriculture Act 1947, 1953, blz. 178.&#13;
50. F.J.M van Nispen tot Sevenaer - De nieuwe Duitse Pachtwet, 1953, blz. 194; P. de Haan - Vervreemding&#13;
van landbouwgronden in Nederland en Duitsland, 1961, blz. 130.&#13;
51. M.J. Boerendonk - Het dringende vraagstuk van de landelijke armoede in Zuid-Italië en zijn oplossing door&#13;
grote middelen zoals de agrarische hervorming, 1954, blz. 34, 66, 98, 162. 52. Bijvoorbeeld: C.F. Hanegraaf - De grondprijzen in België, 1962, blz. 2; Belgisch wetsvoorstel tot&#13;
oprichting van een Maatschappij voor Grondcrediet, 1967, blz. 3.&#13;
53. Onder meer: G. Heida - Het Franse Landbouwrampenfonds, 1967, blz. 270; J.H. de Jong - De grondbank&#13;
in Frankrijk, 1986, blz. 559.&#13;
54. Zie voor het eerst: 1967, blz. 103.&#13;
55. 1962, blz. 109.&#13;
56. Zie zijn artikel in dit themanummer.&#13;
57. 1976, blz. 34 en blz. 130.&#13;
58. 1976, blz. 162.&#13;
59. 1976, blz. 273.&#13;
60. 1976, blz. 305.&#13;
61. Zie bijvoorbeeld: jaargang 1940, blz. 323, 335, 365; ook in 1955 wordt nog een ingezonden vraag&#13;
gepubliceerd (blz. 72) en die is in ieder geval afkomstig van een jurist.&#13;
62. Bijvoorbeeld over koopprijzen, de opbrengstwaarde, taxatie van landelijke eigendommen.&#13;
63. Zie: 1964, blz. 130.&#13;
64. Zie over Houwing het aan hem gewijde themanummer van juli 1986 (blz. 355), waarin een verslag van een&#13;
gesprek met Houwing, alsmede bijdragen van Rombach, Knottnerus, Brunner en Dam. Uit een eveneens&#13;
opgenomen lijst van publikaties blijkt hoeveel hij voor De Pacht/Agrarisch Recht heeft geschreven.&#13;
65. 1965, blz. 254. 66. 1967, blz. 292.&#13;
67. 1967, blz. 98.&#13;
68. Zie: 1984, blz. 1 en 1990, blz. 1.&#13;
69. Eerst T.H.J. Joustra, thans M. Brabers; zie: 1984, blz. 1.&#13;
70. Zie bijvoorbeeld: 1985, blz. 328 (over superheffing); 1988, blz. 67 (over stilstaande mannen) en blz. 585&#13;
(over de Jachtwet); 1989, blz. 280 (over gemeenten en mest).&#13;
71. onder meer: 1943, blz. 47 en Grondpolitiek en de spanning tussen recht en werkelijkheid, 1962, blz. 270.&#13;
72. 1947, blz. 259, blz. 275.&#13;
73. Onder meer 1953, blz. 2; 1955, blz. 326. In 1958 is Samkalden minister van Justitie geworden: blz. 130.&#13;
Hij schrijft dan een kort woord bij de gelegenheid van de inwerkingtreding van de nieuwe Pachtwet, met een&#13;
pluimpje voor het tijdschrift De Pacht (en in het bijzonder Houwing).&#13;
74. Van Cerutti werd pas na zijn dood een opstel opgenomen dat geschreven was voor een buitenlands boek:&#13;
Omtrek van het agrarisch recht in Nederland, 1971, blz. 350.&#13;
75. Al in 1964 leidde een dergelijke overweging C.H.F. Polak tot een bescheidenheid ten aanzien van het&#13;
agrarisch recht, waarvoor achteraf geen reden blijkt te zijn geweest. Zie: 1964, blz. 298.</legacyfootnotes><footnotes><footnote/></footnotes><auteurs>mr. D.W. Bruil</auteurs><published>1990-12-01 00:00:00</published><modified>1990-12-01 00:00:00</modified><editiondate>1990-12-01</editiondate><htmlpath>https://denhollander.info/artikel/6230</htmlpath></article>
</articles></edition>