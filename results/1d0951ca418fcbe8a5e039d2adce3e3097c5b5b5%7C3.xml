<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2016</searchword><id>13922</id><udhid>UDH:TvAR/13922</udhid><titel>De Hoge Raad over de agrarische man-vrouw-maatschap en de huwelijksgoederengemeenschap - Enige civiele en fiscale beschouwingen</titel><searchwords><searchword>TvAR 12/2016</searchword><searchword>UDH:TvAR/13922</searchword></searchwords><attachments><attachment><name>18848.pdf</name><extention>pdf</extention><url>https://denhollander.info/download/18848/ci</url></attachment></attachments><inleiding>&lt;p&gt;Op 29 januari van dit jaar heeft de Hoge Raad arrest gewezen over de waardering van het vermogen van een agrarische onderneming voor de erfbelasting in de situatie dat echtelieden in algehele gemeenschap van goederen zijn gehuwd, beide in een maatschap deelnemen waarin de onderneming wordt geëxploiteerd en een van hen overlijdt.[2] Het arrest heeft een interessante symbiose opgeleverd van het erfrecht, het huwelijksgoederenrecht en het fiscaal recht. Het arrest is van groot belang voor de agrarische praktijk, niet alleen omdat het een veel voorkomende situatie betreft, maar vooral omdat de uitkomst feitelijk ongewenst is en door op maat gesneden regelingen in testamenten of huwelijke voorwaarden moet worden voorkomen.&lt;br/&gt;Om de gevolgen van dit arrest voor de agrarische praktijk te duiden zullen, na een korte schets van de berechte casus, de uitspraken van Rechtbank en Hof aan de hand van de relevante rechtsoverwegingen worden weergegeven. Vervolgens zal het (korte) arrest van de Hoge Raad worden beschreven, waarin de raad het oordeel van het Hof feitelijk in stand laat. &lt;br/&gt;Afgesloten wordt met een eerste analyse van het arrest en een beschrijving (op hoofdlijnen) van de gevolgen van dit arrest voor de praktijk. In een vervolgbijdrage zullen wij dit binnenkort verder uitwerken, waarbij wij in het bijzonder in zullen gaan op de strekking van de fiscale waarderingsbepaling voor ondernemingen in de leden 12 en 13 van art. 21 Successiewet 1956.&lt;/p&gt;</inleiding><content>&lt;h3&gt;1. De casus &lt;/h3&gt;&lt;p&gt;De berechte casus betrof een in (agro-)juridisch-fiscale zin alledaagse kwestie. Omdat de uitspraak van de Rechtbank niet is gepubliceerd, ontlenen wij de feiten aan de uitspraak van Hof Arnhem-Leeuwarden.[3]&lt;/p&gt;&lt;p&gt;De heer X is overleden. Tot zijn overlijden was hij in algehele gemeenschap van goederen gehuwd met mevrouw Y. De beide echtgenoten exploiteerden in (man-vrouw)maatschapsverband een agrarische onderneming.[4] Uit het huwelijk van X en Y zijn zes kinderen geboren, waaronder het kind dat de belanghebbende is in de onderhavige zaak (Z). &lt;/p&gt;&lt;p&gt;Door het overlijden van vader X is de maatschap met moeder Y geëindigd. Het testament van X bevatte een &lt;span class="italic"&gt;ouderlijke boedelverdeling&lt;/span&gt; als bedoeld in art. 4:1167 BW (oud): alle goederen die tot zijn nalatenschap zullen blijken te behoren worden aan zijn echtgenote toebedeeld, zulks onder de verplichting alle schulden van zijn nalatenschap, de kosten van zijn begrafenis of crematie, de door de kinderen verschuldigde successierechten alsmede het aandeel van de kinderen in de taxatie- en boedelkosten voor haar rekening te nemen. Daartegenover krijgen de kinderen een vordering op de echtgenote ter grootte van hun erfdeel.&lt;/p&gt;&lt;p&gt;In art. 10 van de maatschapsakte is bepaald dat de maatschap eindigt door het overlijden van een vennoot. Daarnaast bevat hetzelfde artikel een &lt;span class="italic"&gt;voortzettingsbeding&lt;/span&gt;, inhoudende dat de overblijvende maat het recht heeft de onderneming voort te zetten. Indien van dat recht gebruik wordt gemaakt, geldt de in art. 11 bepaalde overnamesom.&lt;/p&gt;&lt;p&gt;Uit de uitspraak van het Hof blijkt niet hoe deze overnamesom wordt bepaald, maar uit de uitspraak kan wel worden opgemaakt dat de overnamesom op een veel lager bedrag dan het bedrag van het saldo van de waarde in het economisch verkeer van de afzonderlijke activa en passiva van de onderneming wordt vastgesteld. Wellicht betreft het een variant van een agrarische going concernwaarde, bijvoorbeeld een waarde waarbij nog juist een lonende exploitatie van de onderneming mogelijk is (‘agrarische waarde’) of een waardering waarbij de onroerende zaken worden gewaard op de objectieve waarde in verpachte staat. &lt;/p&gt;&lt;p&gt;In de uitspraak van het Hof wordt opgemerkt dat de nalatenschap inderdaad overeenkomstig de ouderlijke boedelverdeling is verdeeld, dat mevrouw Y na het overlijden van haar man gebruik heeft gemaakt van het voortzettingsbeding en de onderneming ook daadwerkelijk heeft voortgezet. &lt;/p&gt;&lt;h3&gt;2. Het geschil&lt;/h3&gt;&lt;p&gt;In het kader van de fiscale afwikkeling van de nalatenschap van X (moeder) is in geschil wat de waarde is van haar (!) aandeel in het ondernemingsvermogen. Deze waarde is volgens zoon Z relevant voor de omvang van de nalatenschap, omdat de nalatenschap de helft betreft van de huwelijksgoederengemeenschap en tot de huwelijksgoederengemeenschap zowel het maatschapsaandeel van erflater (vader) als dat van moeder behoorde.&lt;/p&gt;&lt;p&gt;De inspecteur is van mening dat het aandeel van moeder op grond van het huidige art. 21 lid 13 SW moet worden gesteld op de liquidatiewaarde (zijnde € 708.765 na aftrek van belastinglatentie).&lt;/p&gt;&lt;p&gt;Over de standpunten van zoon Z (belanghebbende) schrijft het Hof het volgende:&lt;/p&gt;&lt;blockquote&gt;‘Belanghebbende stelt zich primair op het standpunt dat bij het bepalen van de omvang van de nalatenschap de waarde van het aandeel in het ondernemingsvermogen van de echtgenote niet relevant is. Subsidiair stelt belanghebbende zich op het standpunt dat ook het aandeel van de echtgenote op de overnamewaarde moet worden gesteld.’&lt;/blockquote&gt;&lt;p&gt;Deze overnamewaarde als bedoeld in art. 11 van de maatschapsakte bedraagt € 340.425, na aftrek van de belastinglatentie. Indien de visie van de inspecteur zou worden gevolgd, dan zou de totale waarde van het tot de huwelijksgoederengemeenschap behorende ondernemingsvermogen € 1.049.100 bedragen, waarvan de helft, ofwel € 524.550 aan de nalatenschap van erflater moet worden toegerekend.[5] &lt;/p&gt;&lt;h3&gt;3. Hof &lt;/h3&gt;&lt;p&gt;Op 29 juni 2015 doet het Hof uitspraak.[6] Het Hof volgt daarbij feitelijk het oordeel van de Rechtbank.[7]&lt;/p&gt;&lt;h4&gt;3.1. Primair: nalatenschap en huwelijksgoederengemeenschap&lt;/h4&gt;&lt;p&gt;Allereerst behandelt het Hof het primaire standpunt van belanghebbende over de samenstelling van de nalatenschap van vader X:&lt;/p&gt;&lt;p&gt;&lt;span class="italic"&gt;‘4.1 Het Hof stelt voorop dat alvorens de waarde van de nalatenschap kan worden bepaald, eerst de omvang van de ontbonden gemeenschap van goederen dient te worden bepaald. De waarde van de nalatenschap omvat de helft van de waarde van de ontbonden gemeenschap van goederen. &lt;/span&gt;&lt;/p&gt;&lt;p&gt;&lt;span class="italic"&gt;4.2 In het arrest van 15 januari 1961, NJ 1962, 48 oordeelde de Hoge Raad ‘dat de aard der overeenkomst van vennootschap er zich tegen verzet dat de met een vennoot in gemeenschap van goederen gehuwde echtgenoot mede zou zijn gerechtigd tot de vennootschappelijke goederen en, na de ontbinding der vennootschap, voor de helft van het aandeel van den vennoot als mede deelgerechtigd in de verdeling tussen de vennoten zou zijn betrokken (…) dat, na den dood van den echtgenoot, het voorgaande eveneens geldt voor diens erfgenamen’. In het arrest van 3 mei 1968, NJ 1968, 267 (Van Otten) oordeelde de Hoge Raad ‘dat het aandeel waarin ieder der vennoten in het vermogen ener vennootschap gerechtigd is, wordt bepaald door de inhoud van de vennootschapsovereenkomst, waarbij in het bijzonder van belang zijn de bepalingen die regelen wat de vennoten of hun erfgenamen uit dat vermogen toekomt, ingeval bij liquidatie, uittreden of overlijden ten hunnen aanzien aan de vennootschap een einde komt, (…)’&lt;/span&gt;&lt;/p&gt;&lt;p&gt;&lt;span class="italic"&gt;4.3 Uit de hiervoor genoemde arresten volgt dat de in gemeenschap van goederen gehuwde echtgenoot niet is gerechtigd tot de vennootschappelijke goederen. Tot de huwelijksgemeenschap behoort daarentegen wel de waarde van zijn aandeel in het vermogen van de in de maatschap gedreven onderneming (hierna: het maatschapsaandeel). Gelet op deze jurisprudentie was erflater dus onder meer gerechtigd tot de waarde van het maatschapsaandeel van zijn echtgenote en was de echtgenote onder meer gerechtigd tot de waarde van het maatschapsaandeel van de erflater. Het primaire betoog van belanghebbende, dat bij het bepalen van de omvang van de nalatenschap de waarde van het aandeel in het ondernemingsvermogen van de echtgenote niet relevant is, kan dan ook niet worden gevolgd.’&lt;/span&gt;&lt;/p&gt;&lt;p&gt;Aangezien erflater en zijn echtgenote waren gehuwd in (algehele) gemeenschap van goederen dient, aldus het Hof, allereerst de samenstelling van de door het overlijden ontbonden &lt;span class="italic"&gt;huwelijksgemeenschap&lt;/span&gt; te worden bepaald. Pas daarna wordt toegekomen aan de &lt;span class="italic"&gt;nalatenschap&lt;/span&gt;, die de helft van de samenstelling van de ontbonden gemeenschap van goederen omvat, alsmede aan de waardering daarvan. Cruciaal in dit verband is de vraag of het maatschapsaandeel tot de huwelijksgemeenschap behoort. Volgens de heersende leer[8] is dit niet het geval: uit jurisprudentie van de Hoge Raad, onder meer de arresten van 15 januari 1961[9] en 3 mei 1968[10] blijkt dat niet het maatschapsaandeel zelf, maar slechts de &lt;span class="italic"&gt;waarde&lt;/span&gt; (ook wel economische deelgerechtigdheid genoemd)[11] in de huwelijksgemeenschap valt.[12] Een verbintenisrechtelijke waarde-aanspraak in plaats van een goederenrechtelijk aandeel in het maatschapsvermogen dus. Aangezien in casu sprake was van een man-vrouw maatschap, geldt bovenstaande redenering voor elk van de echtgenoten.[13] In de berechte casus behoorde het maatschapsaandeel derhalve (goederenrechtelijk) tot het eigen vermogen van vader, terwijl de waarde van dit aandeel in de huwelijksgemeenschap valt. Bij zijn overlijden viel de helft van de waarde van dat aandeel in zijn nalatenschap, hetgeen een (verbintenisrechtelijke) waarde-aanspraak opleverde. Het maatschapsaandeel van moeder behoort eveneens, net als bij vader het geval was, (goederenrechtelijk) tot haar eigen vermogen, maar door de ‘zuigende werking’ van de gemeenschap van goederen[14] valt de helft van de waarde van haar aandeel via de (ontbonden) gemeenschap van goederen in de nalatenschap van haar echtgenoot. Het (primaire) betoog van zoon Z, inhoudende dat de waarde van het aandeel van moeder in het ondernemingsvermogen irrelevant is bij het bepalen van de waarde van de nalatenschap van vader, snijdt dus geen hout.&lt;/p&gt;&lt;h4&gt;&lt;span class="unknown"&gt;3.2. Subsidiair: waarde van de maatschapsaandelen&lt;/span&gt;&lt;/h4&gt;&lt;p&gt;&lt;span class="unknown"&gt;Vervolgens wordt toegekomen aan de vraag voor welke waarde de maatschapsaandelen in aanmerking moeten worden genomen bij de vaststelling van de omvang van de huwelijksgoederengemeenschap. Niet in geschil was dat het aandeel van erflater dient te worden gewaardeerd in overeenstemming met de waardebepaling als beschreven in art. 11 van de maatschapsakte. Partijen verschillen wel van mening over de vraag of dat ook geldt voor het aandeel van moeder.&lt;/span&gt;&lt;/p&gt;&lt;p&gt;&lt;span class="italic"&gt;‘4.4 Ten aanzien van het subsidiaire standpunt van belanghebbende overweegt het Hof als volgt. Voor de waardering van het maatschapsaandeel moet in beginsel worden uitgegaan van de waarderingsgrondslagen zoals vermeld in de maatschapsovereenkomst. Hierbij zijn de bepalingen die regelen op welk gedeelte van het vermogen de maten bij beëindiging van de maatschap bij liquidatie, uittreden of overlijden recht hebben, van bijzonder belang. Een in de maatschapsovereenkomst opgenomen verblijvings- of overnemingsbeding beïnvloedt daarom naar het oordeel van het Hof de waarde van het maatschapsaandeel en daarmee de waarde van de huwelijksgemeenschap.&lt;/span&gt;&lt;/p&gt;&lt;p&gt;&lt;span class="italic"&gt;(..)&lt;/span&gt;&lt;/p&gt;&lt;p&gt;&lt;span class="italic"&gt;4.7 Naar het oordeel van het Hof moet de waarde van het maatschapsaandeel van de echtgenote worden gesteld op de liquidatiewaarde van € 708.675. Dit omdat de maatschap tussen erflater en de echtgenote door het overlijden van de erflater is ontbonden; op de echtgenote rustte na het overlijden van erflater derhalve niet meer de verplichting haar onderneming door een ander te laten overnemen tegen de overnamewaarde. Dit brengt mee dat voor de waarde van het maatschapsaandeel van de echtgenote moet worden uitgegaan van het waarderingsvoorschrift van artikel 21, vierde lid, van de Successiewet 1956 (wettekst 2006).’&lt;/span&gt;&lt;/p&gt;&lt;p&gt;Nu duidelijk is dat niet (het aandeel in) de onderneming, maar (slechts) een economische deelgerechtigdheid tot de ontbonden gemeenschap van goederen en daarmee (voor de helft) tot de nalatenschap kan worden gerekend, kan vervolgens worden overgegaan tot het behandelen van de (fiscaal gezien zeer interessante)‘waarderingsproblematiek’. &lt;/p&gt;&lt;p&gt;Allereerst moet worden bedacht dat, om de woorden van Burgerhart te herhalen, de ‘uitbreng’ uit een personenvennootschap tijdens leven binnen de ‘familieclub’ een fictieve verkrijging voor de erfbelasting vormt ex art. 11, lid 1 SW.[15] Indien een dergelijke uitbreng (binnen dezelfde ‘familieclub’) plaatsheeft als gevolg van het overlijden van een vennoot, geldt de fictie zoals opgenomen in het tweede lid van art. 11 SW en wordt het verbleven, toegedeelde of overgenomen aandeel geacht krachtens erfrecht door het overlijden te zijn verkregen. Nu het in casu de verkrijging van een kind betrof dat zelf niet de maatschap voortzette, speelde de fictie van art. 11 SW in het berechte geval geen rol.[16]&lt;/p&gt;&lt;p&gt;Ten aanzien van het maatschapsaandeel van vader bestaat er geen geschil: het overnamebeding en de bijbehorende waardering op overnamewaarde bepalen de fiscale koers.[17] De rechtssfeer tussen de beide echtgenoten-ondernemers rechtvaardigt een bijbehorende ‘rechtssfeerwaarde’ voor het maatschapsaandeel van erflater.[18] De overname van het maatschapsaandeel van vader door moeder is, door de bepalingen in het maatschapscontract, zowel civielrechtelijk als fiscaal optimaal vormgegeven. &lt;/p&gt;&lt;p&gt;Voor het maatschapsaandeel van moeder, waarvan de economische deelgerechtigdheid zoals gezegd via de gemeenschap van goederen voor de helft tot de nalatenschap van vader kan worden gerekend, is de kwestie minder eenvoudig. Zoon Z is (subsidiair) van mening dat, net als bij vader het geval is, ook het maatschapsaandeel van moeder niet op de liquidatiewaarde, maar op de (lagere) overnamewaarde moet worden gesteld. Komt aan de voortzettingsregeling uit het maatschapscontract en de daarmee gepaard gaande waardering van het maatschapsaandeel een dergelijke ‘uitgebreide werking’ toe of is, zoals de inspecteur stelt, het algemene waarderingsvoorschrift voor ondernemingen uit art. 21, lid 13 SW (waardering op liquidatiewaarde) de enige juridische kapstok voor de beantwoording van dit waarderingsvraagstuk? Het Hof is (onzes inziens terecht) de laatste opvatting toegedaan. Moeder had, als gevolg van het feit dat zij na overlijden van haar echtgenote de enig overgebleven maat in de (door overlijden ontbonden) maatschap was, geen verplichting (meer) tot het laten overnemen van de onderneming door een ander. Van overige maten aan wie een recht tot overname toe zou kunnen komen was geen sprake, noch in de familiesfeer, noch daarbuiten. Het overnemingsbeding is na de overname van het maatschapsaandeel van vader door moeder als gevolg van het overlijden van vader ‘uitgewerkt’. Voor een specifieke, van de algemene regel van art. 21, lid 13 SW afwijkende waarderingsregeling voor het maatschapsaandeel van moeder is in een dergelijke situatie dan ook geen ruimte. Waar ten aanzien van het maatschapsaandeel van vader nog sprake was van een specifieke ‘rechtssfeerwaarde’, is er ten aanzien het maatschapsaandeel van moeder sprake van een ’sfeerovergang’, waarbij de afwezigheid van een voortzetter een specifieke waardering niet langer rechtvaardigt en dus moet worden teruggevallen op het algemene waarderingsvoorschrift uit art. 21, lid 13 SW, zijnde de liquidatiewaarde.[19]&lt;/p&gt;&lt;h4&gt;3.3. Voortzettingsregeling&lt;/h4&gt;&lt;p&gt;Het Hof stelt, in navolging van hetgeen de Hoge Raad reeds in gemeld arrest uit 1968 bepaalde, voorop dat voor de waardering van het maatschapsaandeel in beginsel uit moet worden gegaan van de inhoud van de maatschapsovereenkomst en in het bijzonder de daarin opgenomen voortzettingsregelingen bij liquidatie, uittreding of overlijden. De daarin opgenomen voortzettingsregelingen, in casu een overnemingsbeding en de daarbij behorende waarderingsgrondslagen, zijn derhalve leidend bij de waardering van de maatschapsaandelen van vader en moeder. Het in de maatschapsovereenkomst opgenomen (verbintenisrechtelijke) overnemingsbeding, gecombineerd met de op grond van de waarderingsgrondslagen te bepalen overnamewaarde, beïnvloeden derhalve de waarde van het maatschapsaandeel en daarmee de waarde van de huwelijksgemeenschap en daarmee vervolgens ook de waarde van de nalatenschap, om met de woorden van het Hof te spreken.[20] Het belang van een in zowel civielrechtelijk als fiscaal opzicht optimaal vormgegeven (verbintenisrechtelijke) voortzettingsregeling in een vennootschapscontract is dus groot.[21]&lt;/p&gt;&lt;h4&gt;&lt;span class="unknown"&gt;3.4. Vergelijking met de uitspraak van Hof Amsterdam 28 juli 2011&lt;/span&gt;&lt;/h4&gt;&lt;p&gt;Zoon Z beriep zich tot slot op Hof Amsterdam 28 juli 2011.[22] In deze uitspraak is bepaald dat ook bij het maatschapsaandeel van de langstlevende echtgenote een waardering op de (met inachtneming van de waarderingsvoorschriften uit het maatschapscontract vastgestelde) overnamewaarde diende plaats te vinden. Een ‘dubbele’ waardering op overnamewaarde dus, zowel bij erflater als bij de langstlevende echtgenote. Voor de liquidatiewaarde uit art. 21, lid 13 SW was dus geen plaats. Hof Arnhem-Leeuwarden overweegt in de onderhavige casus echter het volgende:&lt;/p&gt;&lt;blockquote&gt;&lt;span class="unknown"&gt;‘4.8 De belanghebbende doet ten onrechte een beroep op de uitspraak van Hof Amsterdam 28 juli 2011, nrs. 09/00720, 09/00721 en 09/00722, ECLI:NL:GHAMS:2011:BR6269, waarin de feiten anders lagen. In die zaak heeft de langstlevende echtgenoot de maatschap voortgezet met de zoon en was in de maatschapsovereenkomst bepaald dat de zoon het recht had het aandeel van de langstlevende echtgenoot bij overlijden over te nemen tegen de overnamewaarde. Dit was voor Hof Amsterdam aanleiding om ook voor het maatschapsaandeel van de langstlevende echtgenoot, met inachtneming van hetgeen in de maatschapsovereenkomst was bepaald, uit te gaan van de overnamewaarde. Het subsidiaire betoog van belanghebbende, dat ook het maatschapsaandeel van de echtgenote op de overnamewaarde moet worden gesteld, kan dan ook niet worden gevolgd.’&lt;/span&gt;&lt;/blockquote&gt;&lt;p&gt;Een beroep op de uitspraak van Hof Amsterdam mag zoon Z derhalve niet baten, aangezien de casus uit 2011 fundamenteel verschilt van de huidige situatie. Het cruciale onderscheid is gelegen in het feit dat er in 2011, na het overlijden van erflater, nog een overnamegerechtigde (zoon) resteerde. Op de langstlevende echtgenote rustte derhalve, in tegenstelling tot hetgeen bij moeder Y uit 2015 het geval is, wel degelijk de verplichting om haar maatschapsaandeel over te laten nemen door een andere maat. Door deze verplichting komt aan het overnemingsbeding en de daaraan gekoppelde waardering op overnamewaarde ten aanzien van de maatschapsaandelen van beide echtgenoten werking toe. Indien er in de casus uit 2015 een (derde) voortzettende maat met overnamerecht aanwezig was geweest, dan was het beroep op Hof Amsterdam 28 juli 2011 wel succesvol geweest.[23]&lt;/p&gt;&lt;h3&gt;4. Hoge Raad &lt;/h3&gt;&lt;h4&gt;4.1. Beroepschrift in cassatie&lt;/h4&gt;&lt;p&gt;In art. 1, eerste lid, Successiewet 1956 is bepaald dat recht van successie (thans: erfbelasting) verschuldigd is over de waarde van &lt;span class="italic"&gt;al wat krachtens erfrecht&lt;/span&gt; wordt verkregen. Als wij het goed begrijpen, klaagt belanghebbende er in de eerste plaats over dat de nalatenschap zonder meer wordt gesteld op de helft van de huwelijksgoederengemeenschap. Volgens hem dient de nalatenschap direct en op zichzelf te worden vastgesteld. Letterlijk stelt hij in het beroepschrift:&lt;/p&gt;&lt;p&gt;‘&lt;span class="italic"&gt;De echtgenote van erflater hoeft de haar al toekomende helft uiteraard niet over te nemen. Deze blijft vervolgens buiten beschouwing, aangezien door het overnamerecht in de nalatenschap van erflater een bedrag valt en niet meer zijn aandeel in het bedrijf. &lt;/span&gt;&lt;/p&gt;&lt;p&gt;&lt;span class="italic"&gt;Gevoegd bij het overige vermogen van erflater bepaalt dit de waarde van de nalatenschap, en daarmee hetgeen krachtens erfrecht door de erfgenamen wordt verkregen. De waarde van het vermogen van de echtgenote is daarbij niet relevant&lt;/span&gt;.’[24]&lt;/p&gt;&lt;p&gt;Subsidiair klaagt belanghebbende er over dat het maatschapsaandeel van de echtgenote niet (ook) wordt gewaardeerd overeenkomstig de waardebepaling uit de maatschapsakte (de overnamesom), zoals dat wél ten aanzien van het maatschapsaandeel van de erflater gebeurt. Volgens hem is niet relevant dat feitelijk nu niet het aandeel van de echtgenote wordt overgenomen. Op dit aandeel rustte dezelfde vennootschapsrechtelijke verplichting als op het aandeel van erflater. ‘&lt;span class="italic"&gt;De verplichting van deze wijze van waarderen bestaat sedert het moment van de ondertekening van de akte van maatscha&lt;/span&gt;p’, zo besluit hij zijn beroepschrift.&lt;/p&gt;&lt;h4&gt;4.2. De Hoge Raad&lt;/h4&gt;&lt;p&gt;Het geschil in cassatie is door de Hoge Raad als volgt verwoord: &lt;/p&gt;&lt;p&gt;‘Voor het Hof was in geschil of de waarde van het aandeel van de echtgenote in het ondernemingsvermogen van belang is bij het bepalen van de omvang van de nalatenschap van erflater, en zo ja, op welke waarde dat aandeel moet worden bepaald.’&lt;/p&gt;&lt;p&gt;Vervolgens beschrijft de Hoge Raad in onderdeel 2.2. van het arrest hetgeen het Hof heeft overwegen in onderdeel 4 van haar uitspraak, deels in wat eigen bewoordingen, maar zonder enige inhoudelijke toevoegingen of commentaar.&lt;/p&gt;&lt;p&gt;Dan volgt het ontnuchterende oordeel van de Hoge Raad:&lt;/p&gt;&lt;blockquote&gt;‘De klachten komen op tegen de hiervoor in onderdeel 2.2 weergegeven oordelen van het Hof. De klachten falen, aangezien het Hof op goede gronden een juiste beslissing heeft gegeven.’&lt;/blockquote&gt;&lt;p&gt;De Hoge Raad verwerpt het cassatieberoep van de erven en bevestigt het oordeel van het Hof.&lt;/p&gt;&lt;h3&gt;5. Commentaar/wordt vervolgd&lt;/h3&gt;&lt;h4&gt;5.1. Niets nieuws onder de civiele en fiscale zon?&lt;/h4&gt;&lt;p&gt;Zoals reeds geconstateerd is het arrest van de Hoge Raad weinig verrassend te noemen. Het houdt op diverse punten een bevestiging van de vaste jurisprudentie in.[25] De commentaren op het arrest zijn dan ook kort en krachtig.[26] Onder de oppervlakte van het (korte) arrest bevindt zich echter, zo blijkt bij nadere beschouwing, interessante civiele en fiscale problematiek, waardoor een korte bespreking van het arrest onzes inziens onvoldoende recht doet aan deze onderliggende problematiek. &lt;/p&gt;&lt;h4&gt;5.2. Voortzettingsrecht; ‘Der Dritte im Bunde’[27]&lt;/h4&gt;&lt;p&gt;Ter voorkoming van eventuele onnodig grote gevoelens van paniek en/of radeloosheid onder de (agro)adviseurs als gevolg van de uitkomsten van het arrest allereerst een nuance: een zekere geruststelling ligt verscholen in de uitspraak van Hof Amsterdam van 28 juli 2011, die ook langskwam in de zaak die wij hierboven behandeld hebben. Als na het overlijden van een vennoot nog ten minste twee vennoten overblijven en voortzetten, werken de voortzettingsbepalingen uit de maatschapsakte wél door naar ook de waardering van het maatschapsaandeel van de echtgenoot van de overleden vennoot. Dit aandeel blijft dan immers onder de ‘klem’ van het voortzettingsbeding dat geldt bij uittreden of overlijden. Dat zal bijvoorbeeld het geval zijn in situaties waarin de ouders in het kader van bedrijfsopvolging in maatschapsverband samenwerken met een kind (de opvolger).&lt;/p&gt;&lt;h4&gt;5.3. Verdeling&lt;/h4&gt;&lt;p&gt;Ook in de zaak die leidde tot het arrest van 29 januari 2016 bevatte de maatschapsakte een voortzettingsbeding, waarschijnlijk (in de uitspraak van het Hof is dat niet expliciet terug te vinden) in de vorm van een overnemingsbeding. In overweging 2.3 laatste volzin merkt het Hof uitdrukkelijk op dat de echtgenote van erflater van dit voortzettingsbeding gebruik heeft gemaakt. Het is de vraag of een beroep op het overnemingsbeding uit de maatschapsakte in casu, noodzakelijk was. De echtgenote verkreeg het maatschapsaandeel van erflater immers al op grond van de ouderlijke boedelverdeling in het testament. De erflater (vader) had middels art. 4:1167 BW (oud) de verdeling van de nalatenschap tot stand gebracht. Op het eerste gezicht zou men dan kunnen denken dat hierdoor niet aan het voortzettingsbeding uit de maatschapsakte hoeft te worden toegekomen. Door de werking van de ouderlijke boedelverdeling is er echter op een ondeelbaar moment een onverdeelde nalatenschap ontstaan, welke door de erflater is verdeeld.[28] Vanwege het ontstaan van een onverdeeldheid dient er, om de voortzetting van het maatschapsaandeel van erflater in juridische zin te kunnen vormgeven, door de echtgenote van erflater een beroep te worden gedaan op het voortzettingsbeding. Het Hof heeft het op dit punt dus bij het juiste eind.&lt;/p&gt;&lt;p&gt;Onder de huidige erfrechtelijke wetgeving ontstaat er, als sprake is van de wettelijke verdeling van art. 4:13 BW (als wettelijke opvolger van de testamentaire ouderlijke boedelverdeling), &lt;span class="italic"&gt;geen&lt;/span&gt; onverdeeldheid meer, ook niet een ondeelbaar moment. Door de ‘toedeling van rechtswege’ wordt alsdan niet alleen de uitoefening van het voortzettingsbeding overgeslagen, maar feitelijk ook de verdeling van de nalatenschap, zodat de gevolgtrekking van het Hof in deze situatie niet juist zou zijn geweest. Men kan zich in deze situatie afvragen op welke waardering van de maatschapsaandelen de omvang van de onderbedelingsvordering van het kind zou zijn gebaseerd als -denkbeeldig- wél het overnemingsbeding van de echtgenote van erflater zou zijn ingeroepen en uitgevoerd.&lt;/p&gt;&lt;p&gt;En -even denkbeeldig- kan men zich afvragen wat de omvang van dezelfde vordering zou zijn geweest als de nalatenschap tussen langstlevende ouder en kind wél door hen zelf was verdeeld. Mogelijk zou de verdelingswaarde van het ondernemingsvermogen dan naar redelijkheid en billijkheid niet op een zodanig bedrag zijn vastgesteld dat de continuïteit van de onderneming in gevaar zou zijn gebracht.&lt;/p&gt;&lt;p&gt;De testamentaire inkleding en vormgeving van het geheel is dus van grote invloed op de civielrechtelijke en fiscale route die vervolgens gevolgd wordt.&lt;/p&gt;&lt;h4&gt;5.4. Fiscaal waarderingsvoorschrift&lt;/h4&gt;&lt;p&gt;Niet alleen wordt door de ouderlijke boedelverdeling de inroeping en uitoefening van het voortzettingsbeding én de verdeling overgeslagen, het maatschapsaandeel van de echtgenote wordt door Hof en Hoge Raad direct gewaardeerd op basis van de waarderingsfictie in art. 21, lid 13 van de Successiewet 1956. In het bijzonder werkt hier door de regel dat de onderneming wordt gewaardeerd op minimaal liquidatiewaarde. Maar geldt die waarderingsregel wel bij de vaststelling van de onderbedelingsvordering van het kind voor het recht van successie (thans: erfbelasting)? De Hoge Raad volgt ook op dit punt in de onderhavige zaak het oordeel van het Hof.&lt;/p&gt;&lt;h4&gt;5.5. Vervolg&lt;/h4&gt;&lt;p&gt;Het ogenschijnlijk eenvoudige en korte arrest levert, bij nadere beschouwing, een keur aan civielrechtelijke en fiscale kwesties op, zoals hiervoor reeds gememoreerd. Op alle genoemde punten is een nadere beschouwing op zijn plaats. Met die beschouwing zullen wij komen in onze vervolgbijdrage die binnenkort in dit blad verschijnt. Wordt derhalve vervolgd…&lt;/p&gt;</content><legacyfootnotes/><footnotes><footnote>1 Mr. dr. J.W.A. Rheinfeld is hoofd Vaktechniek Juridisch bij Countus accountants + adviseurs en universitair docent agrarisch recht aan de Radboud Universiteit Nijmegen, mr. A. Verduijn RB is hoofd Vaktechniek Fiscaal bij Countus accountants + adviseurs.</footnote><footnote>2 HR 29 januari 2016 (ECLI:NL:HR:2016:115).</footnote><footnote>3 De beschrijving van de casus is grotendeels ontleend aan: J.W.A. Rheinfeld, ‘Hoe ver reikt de voortzettingsregeling in de vennootschapsovereenkomst’, in: &lt;span class="italic"&gt;KWEP&lt;/span&gt; 2015/22. Zie nader S.E. de Vries, ‘Waardering van het maatschapsaandeel bij overlijden van een echtgenoot/maat’, in: &lt;span class="italic"&gt;REP&lt;/span&gt; 2016/4.</footnote><footnote>4 Zie over de ‘man-vrouw maatschap’ nader M.J.A. van Mourik en R.T.G. Verstraaten, ‘Landbouwmaatschap tussen echtgenoten. Civielrechtelijke en fiscale opmerkingen’, &lt;span class="italic"&gt;TvAR&lt;/span&gt; 1985/12.</footnote><footnote>5 Ontleend aan: Notamail 2015/134. Zie tevens Redactie FBN, ‘SW: maatschapsaandeel langstlevende moest worden gesteld op liquidatiewaarde’, in: &lt;span class="italic"&gt;FBN&lt;/span&gt; 2015/38.</footnote><footnote>6 Hof Arnhem-Leeuwarden 29 april 2015, ECLI:NL:GHARL:2015:3194.</footnote><footnote>7 Rechtbank Gelderland 3 december 2013, ECLI:NL:RBGEL:2013:4924.</footnote><footnote>8 J.H.Lieber, ‘De agrarische onderneming en het huwelijksvermogensrecht’, &lt;span class="italic"&gt;TvAR&lt;/span&gt; 2013, p. 37-38 onderscheidt in dit kader drie benaderingen in de (vak)literatuur en merkt op dat de drie varianten rekenkundig tot hetzelfde resultaat leiden, maar dat het verschil gelegen is in de verhaalsmogelijkheden van de schuldeisers van de echtgenoot van de vennoot.</footnote><footnote>9 HR 15 januari 1961, &lt;span class="italic"&gt;NJ&lt;/span&gt; 1962, 48.</footnote><footnote>10 HR 3 mei 1968, &lt;span class="italic"&gt;NJ&lt;/span&gt; 1968, 267 (Otten-Otten). Zie tevens A. Labohm, ‘De waardering en verdeling van een landbouwonderneming in familierechtelijk perspectief’, &lt;span class="italic"&gt;TvAR&lt;/span&gt;, 1995, p. 4.</footnote><footnote>11 In het (helaas) ter ziele gegane ontwerp titel 7.13 BW was deze gedachte in art. 7:808 BW expliciet tot uitdrukking gebracht: als de vennoot in de wettelijke gemeenschap van goederen is gehuwd, komt het aandeel in de vennootschappelijke gemeenschap toe aan de echtgenoot-vennoot, terwijl de ‘economische deelgerechtigdheid’ tot de gemeenschap behoort. Zie in dit verband uitgebreid M.J.A. van Mourik, ‘Agrarische personenvennootschappen, mede in relatie tot de flex-BV. Preadvies Vereniging voor Agrarisch Recht’, &lt;span class="italic"&gt;TvAR&lt;/span&gt; 2010/3.</footnote><footnote>12 Ontleend aan: W. Burgerhart, ‘Bedrijfsopvolging via een personenvennootschap en de legitieme’, in: &lt;span class="italic"&gt;WPNR&lt;/span&gt; 2013 (6971). Zie tevens M.J.A. van Mourik, ‘Bedrijfsopvolging in de Nederlandse landbouw civielrechtelijk gezien’, in: Agrarisch recht 1982/7-8, alsmede M.J.A. van Mourik en R.T.G. Verstraaten, ‘Landbouwmaatschap tussen echtgenoten. Civielrechtelijke en fiscale opmerkingen’, &lt;span class="italic"&gt;TvAR&lt;/span&gt; 1985/12.</footnote><footnote>13 Aldus M.J.A. van Mourik, ‘Agrarische personenvennootschappen, mede in relatie tot de flex-BV. Preadvies Vereniging voor Agrarisch Recht’, &lt;span class="italic"&gt;TvAR&lt;/span&gt;, 2010, p. 88.</footnote><footnote>14 Ontleend aan: EstateTip 2005/15: ‘De Belgische gemeenschapsclausule: Aanwinst voor onze nieuwe ‘Hollandse gemeenschap’ (derde tranche)?’.</footnote><footnote>15 W. Burgerhart, ‘De voortzettingsregeling in een personenvennootschap en de erfbelasting’, in: &lt;span class="italic"&gt;FBN&lt;/span&gt; 2012/38.</footnote><footnote>16 Zie tevens &lt;span class="italic"&gt;FED&lt;/span&gt; 2016/37, m.nt. J.W. Zwemmer.</footnote><footnote>17 A. Labohm, ‘Het overnemingsbeding in de overeenkomst van personenvennootschap en de rechten van legitimarissen’, &lt;span class="italic"&gt;TvAR&lt;/span&gt; 1996/5, p. 221 merkt in dit verband op dat de erfgenamen (in casu moeder op grond van de OBV) door de werking van de saisineregel verplicht zijn hun medewerking te verlenen aan de uitvoering van het in de overeenkomst van personenvennootschap opgenomen voortzettingsbeding.</footnote><footnote>18 Zie over de ‘rechtssfeerwaarde’ nader W. Burgerhart, &lt;span class="italic"&gt;Waarde en Erfrecht. Beschouwingen over de waarde van een onderneming in het erfrecht en enige verwante wetten&lt;/span&gt; (diss. Nijmegen), Deventer: Kluwer 2008, p. 390, 391 en 396 e.v. Zie tevens HR 13 februari 2004, ECLI:NL:HR:2004:AN8172.</footnote><footnote>19 In gelijke zin S.E. de Vries, ‘Waardering van het maatschapsaandeel bij overlijden van een echtgenoot/maat’, in: &lt;span class="italic"&gt;REP&lt;/span&gt; 2016/4.</footnote><footnote>20 Zie r.o. 4.4 in fine.</footnote><footnote>21 Zie over de diverse voortzettingsbedingen nader A. Labohm, ‘De waardering en verdeling van een landbouwonderneming in familierechtelijk perspectief’, &lt;span class="italic"&gt;TvAR&lt;/span&gt; 1995/1, p. 13 e.v.</footnote><footnote>22 Hof Amsterdam 28 juli 2011, ECLI:NL:GHAMS:2011:BR6269. Zie over deze uitspraak nader W. Burgerhart, ‘De voortzettingsregeling in een personenvennootschap en de erfbelasting’, in: &lt;span class="italic"&gt;FBN&lt;/span&gt; 2012/38. Zie tevens Notamail 2011/212.</footnote><footnote>23 Tenzij er aanleiding zou zijn om aan te nemen dat de overnamegerechtigde geen gebruik zal maken van het overnemingsbeding, zo blijkt a contrario uit r.o. 5.4 in fine van de uitspraak uit 2011.</footnote><footnote>24 Zie tevens V-N 2016/9.16, alsmede &lt;span class="italic"&gt;BNB&lt;/span&gt; 2016/75.</footnote><footnote>25 Zo luidt ook de conclusie in de redactionele aantekening in &lt;span class="italic"&gt;V-N&lt;/span&gt; 2016/9.16</footnote><footnote>26 Zie o.m. &lt;span class="italic"&gt;V-N&lt;/span&gt; 2016/9.16, alsmede&lt;span class="italic"&gt; BNB&lt;/span&gt; 2016/75.</footnote><footnote>27 Ontleend aan: EstateTip 2016/5: ‘Bedrijfsopvolging bij een personenvennootschap door overlijden. Wat zijn de aandelen voor de erfbelasting waard?’</footnote><footnote>28 Aldus M.J.A. van Mourik e.a., &lt;span class="italic"&gt;Handboek Erfrecht&lt;/span&gt;, Deventer: Kluwer 2011, IV.2.</footnote></footnotes><auteurs>mr. dr. J.W.A. Rheinfeld en mr. A. Verduijn RB</auteurs><published>2016-12-30 11:22:22</published><modified>2017-01-04 16:23:47</modified><editiondate>2016-12-30</editiondate><htmlpath>https://denhollander.info/artikel/13922</htmlpath></article>
</articles></edition>