<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2020</searchword><id>15953</id><udhid>UDH:TvAR/15953</udhid><titel>Hoofdlijnen Subsidieregeling sanering varkenshouderijen</titel><searchwords><searchword>TvAR 1/2020</searchword><searchword>UDH:TvAR/15953</searchword></searchwords><attachments><attachment><name>20794.pdf</name><extention>pdf</extention><url>https://denhollander.info/download/20794/ci</url></attachment></attachments><inleiding>&lt;p&gt;Op 11 oktober 2019 is de Subsidieregeling sanering varkenshouderijen (hierna: de Srv of de subsidieregeling) gepubliceerd in de Staatscourant (Stcrt. 2019, 55830). Het doel van de Srv is het verminderen van geuroverlast door het definitief en onherroepelijk sluiten van varkenshouderijlocaties. Aanmelden kon tot en met 15 januari 2020. In deze bijdrage zal ik – op hoofdlijnen – inhoudelijk ingaan op de subsidieregeling. Ook zal ik stilstaan bij de civielrechtelijke kant van de subsidieregeling.&lt;/p&gt;</inleiding><content>&lt;h3&gt;1. Hoofdlijnenakkoord&lt;/h3&gt;&lt;p&gt;Deze subsidieregeling betreft de invulling van het eerste spoor van het Hoofdlijnenakkoord dat de Minister van Landbouw, Natuur en Voedselkwaliteit (hierna: de Minister) gesloten heeft met vijf provincies (Noord-Brabant, Gelderland, Limburg, Utrecht en Overijssel), de Vereniging van Nederlandse Gemeenten en ketenpartijen uit de Coalitie Vitalisering Varkenshouderij. De Minister heeft de Tweede Kamer hierover per brief van 7 juli 2018 (&lt;span class="italic"&gt;Kamerstukken II&lt;/span&gt; 2017/18, 28 973, nr. 200) geïnformeerd. &lt;/p&gt;&lt;p&gt;Het Hoofdlijnenakkoord bestaat uit een gecombineerde aanpak langs twee sporen. Het eerste spoor heeft als doel het verminderen van de geuroverlast door varkensbedrijven in veedichte gebieden. Dit gebeurt door het saneren en beëindigen van locaties of bedrijven die willen stoppen. Het tweede spoor richt zich op de ontwikkeling van en investeringen in nieuwe stal- en houderijsystemen. Dit moet leiden tot een forse reductie en het brongericht voorkomen van schadelijke emissies uit stallen. Daar waar het eerste spoor enkel betrekking heeft op de varkenshouderij, gaat het tweede spoor verder. Dit spoor geldt namelijk voor de varkens-, pluimvee- en melkgeitenhouderij.&lt;/p&gt;&lt;h3&gt;2. Aanmelden&lt;/h3&gt;&lt;p&gt;Op 2 mei 2019 heeft Nederland de concept Srv gemeld bij de Europese Commissie in verband met de notificatieplicht in het kader van staatssteun. Op basis van de concepttekst zou de openstelling van de Srv op 15 augustus 2019 zijn. Medio juli 2019 bevond de subsidieregeling zich echter nog in het goedkeuringstraject van staatssteun van de Europese Commissie. &lt;/p&gt;&lt;p&gt;Pas na het verkrijgen van de goedkeuring kon de Srv definitief gemaakt worden. In de definitieve subsidieregeling is opgenomen dat de Srv is opengesteld vanaf 25 november 2019 tot en met 15 januari 2020. Aanmelden kan via een digitaal formulier bij de Rijksdienst voor Ondernemend Nederland (hierna: RVO.nl) en dient per varkenshouderijlocatie afzonderlijk te gebeuren. &lt;/p&gt;&lt;p&gt;De aanvraag wordt op naam van de varkenshouder ingediend. De varkenshouder is een ondernemer of onderneming die een varkenshouderij in stand houdt en bij RVO.nl als actief varkenshouder geregistreerd staat onder een relatienummer en wiens varkenshouderijlocatie(s) onder één of meerdere UBN’s bekend zijn. Deze varkenshouder is ten minste houder van de dieren, maar hoeft geen juridisch eigenaar van de varkenshouderijlocatie te zijn. Indien de varkenshouder niet de juridisch eigenaar van de varkenshouderijlocatie is, dient een bijlage bij de aanvraag gevoegd te worden waaruit blijkt dat de juridische eigenaar toestemming verleend heeft voor deelname aan de subsidieregeling inclusief het voldoen aan de sloopverplichting. &lt;/p&gt;&lt;p&gt;Het subsidieplafond bedraagt € 180 miljoen. De verdeling van het subsidiebudget vindt plaats via een rangschikking van alle ingediende volledige aanvragen.&lt;/p&gt;&lt;h3&gt;3. Voorwaarden voor deelname&lt;/h3&gt;&lt;p&gt;Om als varkenshouder in aanmerking te komen voor deze subsidieregeling, gelden de volgende voorwaarden:&lt;/p&gt;&lt;h4&gt;3.1. Concentratiegebieden&lt;/h4&gt;&lt;p&gt;Alleen varkenshouders met een varkenshouderijlocatie gelegen in de concentratiegebieden I (Oost) of II (Zuid) als bedoeld in bijlage I van de Meststoffenwet, komen voor deelname in aanmerking. Het gaat hierbij om delen van de provincies Gelderland, Overijssel en Utrecht respectievelijk van de provincies Noord-Brabant en Limburg.&lt;/p&gt;&lt;h4&gt;3.2. Actief varkenshouder&lt;/h4&gt;&lt;p&gt;Op grond van art. 6, eerste lid, onder a. van de subsidieregeling, komt een varkenshouder niet in aanmerking voor subsidie indien hij niet daadwerkelijk varkens voor productie heeft gehouden op de varkenshouderijlocatie of de daarvoor gebruikte productiecapaciteit niet onafgebroken gedurende de vijf jaren voorafgaande aan de aanvraag op bedrijfseconomisch gangbare wijze gebruikt is. Deze 5-jaarseis is gebaseerd op de Richtsnoeren van de Europese Unie voor staatssteun in de landbouw- en de bosbouwsector en in plattelandsgebieden 2014-2020 (2014/C 204/01) (hierna: de Richtsnoeren). Volgens de toelichting bij de Srv hoeft kortdurende leegstand van een varkensstal in het kader van de reguliere bedrijfsvoering geen reden voor afwijzing van de subsidieaanvraag te zijn. Volgens de toelichting zal zulks beoordeeld moeten worden naar de feitelijke omstandigheden.&lt;/p&gt;&lt;p&gt;Cruciaal is natuurlijk of de 5-jaarseis een rol speelt bij rechtsvormwijzigingen of bedrijfsoverdrachten die vóór de subsidieaanvraag hebben plaatsgevonden. Neem het voorbeeld van een varkenshouder die zijn bedrijf in de vorm van een eenmanszaak exploiteerde. Deze varkenshouder heeft zijn bedrijf per 1 januari 2018 ingebracht in een besloten vennootschap met beperkte aansprakelijkheid met als gevolg dat de B.V. vanaf dat moment de varkenshouder is. In deze situatie zou gesteld kunnen worden dat de productiecapaciteit gedurende vijf jaren voorafgaande aan de aanvraag niet onafgebroken gebruikt is door de varkenshouder die de aanvraag doet. RVO.nl heeft inmiddels laten weten dat een rechtsvormwijziging of een bedrijfsoverdracht van de varkenshouderij of de betreffende varkenshouderijlocatie geen reden is om de aanvraag af te wijzen. Het vereiste van onafgebroken gebruik heeft immers betrekking op de productiecapaciteit op de betreffende varkenshouderijlocatie.&lt;/p&gt;&lt;h4&gt;3.3. Geen ernstige overtredingen&lt;/h4&gt;&lt;p&gt;Op basis van de Richtsnoeren mogen verder alleen die varkenshouders voor subsidie in aanmerking komen die zich gehouden hebben aan de wettelijke normen voor het houden van varkens. Dit is een wijziging ten opzichte van de concept Srv. In de definitieve subsidieregeling zijn hierover twee bepalingen toegevoegd:&lt;/p&gt;&lt;ol&gt;&lt;li class="nummers"&gt;Een varkenshouder die gedurende de afgelopen vijf jaar het uitbreidingsverbod als bedoeld in art. 19, eerste lid, van de Meststoffenwet overtreden heeft én hiervoor bestraft is door het openbaar ministerie (strafbeschikking) of de strafrechter, komt op basis van art. 4, tweede lid, van de subsidieregeling per definitie niet voor subsidie in aanmerking. &lt;/li&gt;&lt;li class="nummers"&gt;Op grond van art. 6, tweede lid, van de subsidieregeling kan een subsidieaanvraag afgewezen worden indien een varkenshouder niet voldoet of niet voldaan heeft aan de wettelijke vereisten voor het houden van varkens. Denk hierbij aan andere overtredingen uit de Meststoffenwet of aan overtredingen op het gebied van dierenwelzijn. Ook hiervoor geldt dat een straf opgelegd moet zijn door het openbaar ministerie (strafbeschikking) of de strafrechter.&lt;/li&gt;&lt;/ol&gt;&lt;h4&gt;3.4. Besluit emissiearme huisvesting&lt;/h4&gt;&lt;p&gt;Het bedrijf moet voldoen aan de vereisten van het Besluit emissiearme huisvesting die gelden tot 1 januari 2020 (hierna: het Besluit). RVO.nl heeft onlangs aangegeven dat in het kader van de beoordeling van de aanvragen strikt aan deze eis wordt vastgehouden.&lt;/p&gt;&lt;p&gt;Varkenshouders die deelnemen aan de stoppersregeling van het Actieplan Ammoniak Veehouderij komen per definitie niet in aanmerking voor de subsidieregeling. Deze varkenshouders hebben er in het verleden al voor gekozen om niet te investeren in hun varkenshouderijlocatie. Zij moeten per 1 januari 2020 toch al stoppen indien niet voldaan wordt aan de vereisten van het Besluit.&lt;/p&gt;&lt;h3&gt;4. Rangschikking op basis van geurscore&lt;/h3&gt;&lt;p&gt;De varkenshouderijlocaties die de grootste geuroverlast veroorzaken, komen met voorrang voor subsidie in aanmerking. Dit wordt per varkenshouderijlocatie bepaald. Het gaat hierbij om de actuele geurbelasting van individuele varkenshouderijlocaties op geurgevoelige objecten in een straal van 1.000 meter rond de productielocatie, uitgedrukt in een geurscore. Geurgevoelige objecten worden in art. 1 van de Srv gedefinieerd als:&lt;/p&gt;&lt;blockquote&gt;‘een in de Basisregistratie adressen en gebouwen opgenomen verblijfsobject met een woonfunctie, dat niet een bedrijfswoning is van een landbouwonderneming voor het houden van landbouwhuisdieren en dat op grond van het bestemmingsplan, bedoeld in artikel 3.1 van de Wet ruimtelijke ordening, een inpassingsplan als bedoeld in artikel 3.26 of 3.28 van die wet daaronder mede begrepen, de beheersverordening, bedoeld in artikel 3.38 van die wet, of, indien met toepassing van artikel 2.12, eerste lid, van de Wet algemene bepalingen omgevingsrecht van het bestemmingsplan of de beheersverordening is afgeweken, de omgevingsvergunning, bedoeld in artikel 1.1, eerste lid, van laatstgenoemde wet, mag worden gebruikt voor menselijk wonen of menselijk verblijf.’&lt;/blockquote&gt;&lt;p&gt;Op basis van deze definitie heeft de geurscore geen betrekking op bedrijfswoningen van veehouderijondernemingen, hetgeen logisch is omdat op deze locaties veelal sprake zal zijn van geurhinder van de eigen onderneming. Verder is de genoemde definitie in de definitieve subsidieregeling gewijzigd ten opzichte van de definitie in de concept Srv. In de definitieve subsidieregeling worden bedrijfswoningen van landbouwondernemingen zonder landbouwhuisdieren, zoals akker- of tuinbouwbedrijven, gezien als geurgevoelig objecten, zodat ze ook meetellen bij de bepaling van de geurscore. &lt;/p&gt;&lt;p&gt;De geurscore wordt berekend door een externe partij en de methodiek die hierbij gehanteerd wordt, is uitsluitend van toepassing in het kader van deze subsidieregeling. Factoren die in deze berekening onder andere een rol spelen, zijn:&lt;/p&gt;&lt;ul&gt;&lt;li class="streepjes"&gt;de hoeveelheid geureenheden die een varkenshouderijlocatie uitstoot (geuremissie);&lt;/li&gt;&lt;li class="streepjes"&gt;de afstand van de varkenshouderijlocatie tot het geurgevoelige object;&lt;/li&gt;&lt;li class="streepjes"&gt;het aantal geurgevoelige objecten in een straal van 1.000 meter rond de varkenshouderijlocatie;&lt;/li&gt;&lt;li class="streepjes"&gt;de mate van geurhinder die ervaren wordt bij de vastgestelde geurbelasting (hinderpercentage).&lt;/li&gt;&lt;/ul&gt;&lt;p&gt;Er geldt een drempelwaarde: de geurscore per locatie moet meer dan 0,40 bedragen. Zonder drempelwaarde zou iedereen in aanmerking komen voor subsidie, ongeacht de mate van geuroverlast. Dit komt de doelmatigheid en doeltreffendheid van de subsidieregeling niet ten goede.&lt;/p&gt;&lt;h3&gt;5. Subsidiebedragen&lt;/h3&gt;&lt;p&gt;Het doel van de Srv is het verminderen van geuroverlast door het definitief en onherroepelijk sluiten van varkenshouderijlocaties. Als een varkenshouder wil deelnemen aan de subsidieregeling en de aanvraag wordt goedgekeurd, dan komt hij in aanmerking voor:&lt;/p&gt;&lt;h4&gt;5.1. Een bijdrage in verband met het geheel of gedeeltelijk laten vervallen van het varkensrecht&lt;/h4&gt;&lt;p&gt;De subsidie die verleend wordt, bedraagt 100% van de actuele verkoopwaarde van het vervallen varkensrecht (uitgedrukt in varkenseenheden). Vlak vóór de openstelling van de subsidieregeling is de vergoeding voor de varkensrechten definitief vastgesteld. Voor het concentratiegebied Zuid bedraagt de vergoeding € 151 per varkensrecht en voor het concentratiegebied Oost € 52 per varkensrecht.&lt;/p&gt;&lt;p&gt;Bij de subsidieaanvraag moet vermeld worden hoeveel varkenseenheden een varkenshouder wil laten vervallen. In art. 5, onder c, van de Srv is bepaald dat ten minste het gedeelte van het varkensrecht dient te vervallen, dat vereist is voor het houden van 80% van het aantal varkens, dat gemiddeld in de periode van 1 januari 2018 tot 1 januari 2019 op de varkenshouderijlocatie gehouden is. &lt;/p&gt;&lt;p&gt;Er geldt ook een maximum aantal varkenseenheden dat voor vergoeding in aanmerking komt. Dit is een wijziging ten opzichte van de concept Srv. Het aantal varkenseenheden dat nu slechts voor subsidie in aanmerking komt, is de hoeveelheid varkenseenheden benodigd voor het aantal varkens dat gemiddeld in de periode van 1 januari 2018 tot 1 januari 2019 op de varkenshouderijlocatie gehouden is.&lt;/p&gt;&lt;p&gt;Het kan zijn dat een varkenshouder ten tijde van de aanvraag over onvoldoende varkenseenheden beschikt. Dit vormt volgens RVO.nl geen probleem in het kader van de subsidieverlening. Op grond van art. 15, eerste lid, onderdeel b, van de Srv dient de subsidieontvanger namelijk binnen 8 maanden na de subsidieverlening te voldoen aan het vereiste dat het varkensrecht vervallen dient te zijn. Tot die tijd kan hij de benodigde varkenseenheden dus nog verwerven. &lt;/p&gt;&lt;h4&gt;5.2. Een bijdrage in verband met het verlies van de waarde van de voor het houden van varkens gebruikte productiecapaciteit&lt;/h4&gt;&lt;p&gt;De voor het houden van varkens gehouden productiecapaciteit dient te worden gesloopt. Gebouwen waarvoor een goede herbestemming gevonden zou kunnen worden, mogen op basis van de Europese staatssteunkaders niet vrijgesteld worden van de sloopverplichting. &lt;/p&gt;&lt;p&gt;Het gaat bij de productiecapaciteit om de voor het houden van varkens gebruikte dierenverblijven, voer- en mestsilo’s en mestkelders. De subsidie bedraagt 65% van de gecorrigeerde vervangingswaarde van de productiecapaciteit. De gecorrigeerde vervangingswaarde is een maat voor de herbouwwaarde, gecorrigeerd met een factor wegens het waardeverlies door veroudering. Deze waarde wordt bepaald door per dierenverblijf het aantal m&lt;span class="superscript"&gt;2&lt;/span&gt; te vermenigvuldigen met een bedrag per m&lt;span class="superscript"&gt;2&lt;/span&gt;. De normbedragen, afhankelijk van de leeftijd van het dierenverblijf, staan vermeld in bijlage 3 van de Srv. De vergoeding voor de aanvullende voorzieningen, zoals voer- en mestopslagen, hygiënesluizen en kantoorruimte, zijn verdisconteerd in de normbedragen.&lt;/p&gt;&lt;p&gt;Om de vervangingswaarde vast te kunnen stellen is het eerste moment van ingebruikname van de stal, oftewel het moment waarop voor de eerste keer varkens in de stal gehuisvest werden, mede bepalend. Met name bij oudere stallen kan dit problemen geven. De varkenshouder zelf doet de opgave. Het is volgens RVO.nl niet nodig om bijvoorbeeld een accountantsverklaring te overleggen.&lt;/p&gt;&lt;h3&gt;6. Dierenverblijf&lt;/h3&gt;&lt;p&gt;Zoals hiervoor reeds vermeld, dient de voor het houden van varkens gehouden productiecapaciteit gesloopt te worden. Bij de productiecapaciteit gaat het om de voor het houden van varkens gebruikte dierenverblijven, voer- en mestsilo’s en mestkelders. Onder een dierenverblijf wordt volgens art. 1 van de subsidieregeling verstaan een overdekte ruimte waarbinnen dieren worden gehouden. Bouwwerken die als varkensverblijf gebruikt kunnen worden ingeval van calamiteiten, maar die in de gangbare bedrijfsvoering niet gebruikt worden voor het houden van varkens, vallen volgens de toelichting niet onder de definitie ‘dierenverblijf’. &lt;/p&gt;&lt;p&gt;Een interessante vraag is hoe in het kader van de definitie ‘dierenverblijf’ omgegaan wordt met een uitloopmogelijkheid voor zeugen die aan de bestaande stal gerealiseerd is, overkapt, voorzien van betonnen wanden en onderkelderd. Deze uitloop is in de gangbare bedrijfsvoering permanent in gebruik. Volgens RVO.nl is bij een (overkapte) uitloop geen sprake van het binnen houden van dieren. Een uitloop wordt in het kader van de subsidieregeling niet tot een dierenverblijf gerekend. De oppervlakte van de uitloop mag om die reden niet meegenomen worden bij de bepaling van de bijdrage in verband met het verlies van de waarde van de voor het houden van varkens gebruikte productiecapaciteit.&lt;/p&gt;&lt;h3&gt;7. 5-jaarseis: beoordelen op bedrijfs- of stalniveau?&lt;/h3&gt;&lt;p&gt;Sinds de openstelling van de subsidieregeling is de jonge leeftijd van stallen onderwerp van discussie geworden. RVO.nl hanteerde tot voor kort het standpunt dat dierenverblijven die niet langer dan 5 jaar onafgebroken zijn gebruikt voor het houden van varkens, niet gesloopt hoeven te worden. Deze dierenverblijven zouden niet meegenomen mogen worden in de opgave van het aantal m&lt;span class="superscript"&gt;2&lt;/span&gt; en zouden derhalve niet voor subsidie in aanmerking komen. &lt;/p&gt;&lt;p&gt;Ik licht dit toe aan de hand van een casus. Een varkenshouder exploiteert al meer dan 25 jaar een varkensbedrijf op één productielocatie. Het bedrijf heeft lange tijd uit drie stallen bestaan. Drie jaar geleden heeft er een bedrijfsuitbreiding plaatsgevonden en zijn er twee stallen bijgebouwd. Deze varkenshouder kan meedoen aan de subsidieregeling, maar voor de twee nieuwe stallen zou -op basis van het oude standpunt- geen gecorrigeerde vervangingswaarde vastgesteld worden en de varkenshouder zou voor deze twee stallen geen vergoeding krijgen. Voor deze stallen geldt dan ook geen sloopverplichting. &lt;/p&gt;&lt;p&gt;De Producenten Organisatie Varkenshouderij (POV) kon zich niet vinden in het standpunt van RVO.nl en heeft zich hiertegen verzet, omdat het doel van de Srv (lees: geuroverlast door varkensbedrijven in veedichte gebieden verminderen) uit het oog verloren leek te worden. Volgens de POV is het altijd de intentie geweest dat bedrijven minimaal 5 jaar in bedrijf moeten zijn om mee te kunnen doen aan de subsidieregeling. Dit dient beoordeeld te worden op bedrijfsniveau. De individuele leeftijd van de afzonderlijke stallen zou daarbij geen rol moeten spelen. Stallen jonger dan 5 jaar dienen volgens de POV dus onder de subsidieregeling te vallen. Gesteld zou kunnen worden dat dit standpunt ook onderschreven wordt door de normbedragen in de tabel in de bijlage 3 van de Srv. In deze tabel staat namelijk welke vergoeding hoort bij welke leeftijd van de gebouwen, beginnend bij de leeftijd van één maand en niet pas bij de leeftijd vanaf 5 jaar. &lt;/p&gt;&lt;p&gt;Inmiddels heeft de Minister in december 2019 in een brief aan de Tweede Kamer (&lt;span class="italic"&gt;Kamerstukken II&lt;/span&gt; 2019/20, Aanhangsel, 1221) laten weten dat een andere uitleg mogelijk is. De beleidslijn die nu door RVO.nl gecommuniceerd wordt, luidt als volgt: &lt;/p&gt;&lt;blockquote&gt;‘Staan op de varkenshouderijlocatie meerdere dierenverblijven die voldoen aan de eis dat ze vóór het indienen van de subsidieaanvraag 5 jaar of langer onafgebroken in gebruik zijn geweest, dan kunnen ook dierenverblijven die korter dan 5 jaar gebruikt zijn voor het houden van varkens, in aanmerking komen voor subsidie. Alle dierenverblijven moeten wel onafgebroken zijn gebruikt voor het houden van varkens, ook de dierenverblijven die korter dan 5 jaar zijn gebruikt.’&lt;/blockquote&gt;&lt;h3&gt;8. Onomkeerbare sluiting varkenshouderijlocatie&lt;/h3&gt;&lt;p&gt;Deelname aan de subsidieregeling dient te leiden tot het definitief en onherroepelijk sluiten van varkenshouderijlocaties. Indien de landbouwonderneming op de locatie naast varkens ook nog een andere intensieve veehouderijtak (lees: pluimvee, konijnen, vleeskalveren, vleesstieren, geiten of nertsen) heeft, dan dient ook deze tak beëindigd te worden. Voor het overige vallen deze diersoorten buiten de werking van de Srv. Dit houdt in dat de dierenverblijven voor het houden van andere diersoorten dan varkens, niet in aanmerking komen voor subsidie en niet gesloopt hoeven te worden.&lt;/p&gt;&lt;p&gt;Het definitief en onherroepelijk sluiten van een varkenshouderijlocatie houdt in dat de betreffende locatie in de toekomst niet opnieuw in gebruik gegeven kan worden voor het houden van varkens of andere vormen van intensieve veehouderij. Hiertoe dient de varkenshouder stappen te ondernemen, zoals het intrekken van de vigerende vergunningen en het laten wijzigen van het bestemmingsplan. De varkenshouder kan dit verbod noch als natuurlijk persoon, noch tezamen met anderen in de vorm van een rechtspersoon, personenvennootschap of andersoortig samenwerkingsverband ontduiken. &lt;/p&gt;&lt;p&gt;Bij vervreemding van de locatie waarvoor subsidie op grond van de Srv verkregen is, moet de varkenshouder voorts op basis van de modelovereenkomst conform bijlage 2 behorende bij de subsidieregeling, een kettingbeding laten opnemen in de akte waarin bepaald is dat het op de betreffende locatie verboden is een varkenshouderij of een andere vorm van intensieve veehouderij te vestigen. Dit kettingbeding geldt voor elke volgende verkrijger of gebruiker van de betreffende locatie. &lt;/p&gt;&lt;p&gt;De modelovereenkomst uit bijlage 2 van de subsidieregeling hoort bij art. 5, onderdeel g, van de Srv. In art. 5, onderdeel g, sub 2, van de Srv wordt gesproken over &lt;span class="italic"&gt;‘zeker te stellen dat na al dan niet tijdelijke overdracht of ingebruikgeving van de varkenshouderijlocatie of een deel daarvan aan een verkrijger of gebruiker evenmin op die locatie varkens worden gehouden of andere diersoorten die bij intensieve veehouderij gehouden kunnen worden.’&lt;/span&gt; &lt;/p&gt;&lt;p&gt;Ten behoeve van het invullen van het aspect ‘zeker stellen’ is gekozen voor een kettingbeding, maar vanuit juridisch oogpunt bezien kan de vraag worden gesteld waarom niet geopteerd is voor een kwalitatieve verplichting als bedoeld in art. 6:252 van het Burgerlijk Wetboek. Bij een registergoed is het mogelijk om overeen te komen dat een verplichting om iets te dulden of om iets niet te doen (lees: geen varkens houden of andere diersoorten die bij intensieve veehouderij gehouden kunnen worden) over zal gaan op de nieuwe eigenaar. Dit geschiedt in de vorm van een kwalitatieve verplichting. Voor de werking van een kwalitatieve verplichting is vereist dat deze door de notaris wordt vastgelegd in een notariële akte én wordt ingeschreven in de openbare registers (lees: het Kadaster). &lt;/p&gt;&lt;p&gt;Het grote voordeel van een kwalitatieve verplichting is dat toekomstige eigenaren of gebruikers van rechtswege gebonden zijn aan het beding. Bij een kettingbeding is dit niet het geval. Een kettingbeding is slechts een beding in een overeenkomst dat telkens moet worden doorgegeven bij overeenkomst. Daarmee is de ketting zo sterk als de zwakste schakel: als iemand de doorgeefverplichting niet nakomt, is de ketting gebroken. Het opnemen van een boetebeding kan voorkomen dat de doorgeefverplichting uit een kettingbeding niet wordt nagekomen. Opmerkelijk is echter dat in de modelovereenkomst niets over een boete opgenomen is.&lt;/p&gt;&lt;h3&gt;9. Starten varkenshouderij-activiteiten op andere locatie &lt;/h3&gt;&lt;p&gt;Het is evenmin toegestaan dat een varkenshouder, die in aanmerking komt voor subsidie op basis van de Srv, in de toekomst elders een bestaande productielocatie overneemt of een nieuwe productielocatie start. Ook hiertoe dient de varkenshouder een contractuele verplichting te sluiten. &lt;/p&gt;&lt;p&gt;De Richtsnoeren schrijven het verbod om een varkenshouderij te starten op een andere locatie in Nederland, voor. Het zou namelijk niet passend zijn om staatssteun te verlenen voor het sluiten van een productiecapaciteit, als de effecten daarvan weer teniet kunnen worden gedaan door het openen van productiecapaciteit elders in Nederland. Het is natuurlijk de vraag in hoeverre het controleerbaar is of aan deze voorwaarde voldaan blijft op termijn. Het starten van productiecapaciteit in het buitenland is overigens wel toegestaan.&lt;/p&gt;&lt;p&gt;Het verbod om een varkenshouderij te starten op een andere locatie is geregeld in art. 5, onderdeel g, sub 3, van de Srv. Opmerkelijk is dat dit verbod op basis van de wettelijke regeling enkel wordt opgelegd aan dé varkenshouder, oftewel aan een ondernemer of onderneming die een varkenshouderij in stand houdt. In de modelovereenkomst als bedoeld in bijlage 2 behorende bij de subsidieregeling geldt dit verbod echter niet alleen voor dé varkenshouder an sich, maar ook als hij samen met anderen in de vorm van een rechtspersoon, personenvennootschap of andersoortig samenwerkingsverband een varkenshouderij wil starten. De overeenkomst gaat dus duidelijk verder. &lt;/p&gt;&lt;p&gt;Indien een varkenshouder op het moment van de aanvraag reeds beschikt over een andere varkenshouderijlocatie, die niet aangemeld wordt voor de subsidieregeling, dan mag de varkenshouder op deze andere locatie wel varkens blijven houden. De Srv zegt niets over een verbod op uitbreiding van het aantal varkens op de andere locatie die de varkenshouder ten tijde van de aanvraag al in gebruik had. RVO.nl heeft inmiddels laten weten dat uitbreiding op een varkenshouderijlocatie waarover een varkenshouder ten tijde van de aanvraag reeds beschikt, wél toegestaan is. Het is natuurlijk de vraag in hoeverre dit aansluit bij de Richtsnoeren, want wat is feitelijk het verschil met het elders starten van een varkenshouderij?!&lt;/p&gt;&lt;h3&gt;10. Definitieve keuze deelname&lt;/h3&gt;&lt;p&gt;Volgens art. 26 van het Kaderbesluit nationale EZ-subsidies dient de Minister binnen 13 weken na de laatste dag van de periode waarin aanvragen konden worden ingediend, te beslissen of een varkenshouderijlocatie in aanmerking komt voor subsidie. Dit betreft uiterlijk 15 april 2020. Vervolgens heeft de varkenshouder 8 weken de tijd om een overeenkomst te sluiten met de Staat der Nederlanden. Dit zal voor de varkenshouder het moment zijn waarop de varkenshouder definitief beslist om mee te doen aan de subsidieregeling. &lt;/p&gt;&lt;p&gt;Het is niet ondenkbaar dat een varkenshouder na de verleningsbeschikking én het sluiten van de overeenkomst bij nader inzien besluit om toch niet deel te nemen aan de subsidieregeling. Hij zal varkens blijven houden en niet overgaan tot het definitief en onherroepelijk sluiten van de varkenshouderijlocatie. Eventueel reeds ontvangen voorschotbedragen zullen door de varkenshouder terugbetaald moeten worden. &lt;/p&gt;&lt;p&gt;Of de varkenshouder vanuit juridisch oogpunt gehouden is om na het sluiten van de overeenkomst als bedoeld in bijlage 2 van de Srv, daadwerkelijk deel te nemen aan de subsidieregeling, is een interessant vraagstuk. Het gaat er om of er door het sluiten van de overeenkomst als bedoeld in bijlage 2 van de Srv, sprake is van een toerekenbare tekortkoming jegens de Staat der Nederlanden op het moment dat de varkenshouder lopende het subsidietraject bewust besluit om toch niet deel te nemen en niet over te gaan tot het definitief en onherroepelijk sluiten van de varkenshouderijlocatie. &lt;/p&gt;&lt;p&gt;In art. 1 van de overeenkomst als bedoeld in bijlage 2 van de Srv staat het volgende vermeld:&lt;/p&gt;&lt;blockquote&gt;‘De varkenshouder zal, &lt;span class="underlined"&gt;na te hebben voldaan aan de vereisten, bedoeld in artikel 5 van de regeling&lt;/span&gt;, op de locatie niet opnieuw varkens gaan houden en evenmin pluimvee, konijnen, vleeskalveren, vleesstieren, geiten of nertsen, ook niet via een (indirecte) deelneming in een vennootschap, samenwerkingsverband of anderszins.’&lt;/blockquote&gt;&lt;p&gt;Het gedeelte dat onderstreept is, is mijns inziens van cruciaal belang voor het beantwoorden van de vraag of de varkenshouder na het sluiten van de overeenkomst als bedoeld in bijlage 2 van de Srv, gehouden is deel te nemen aan de subsidieregeling. Er is sprake van een opschortende voorwaarde. Pas op het moment dat voldaan is aan alle vereisten uit art. 5 van de subsidieregeling (lees: van het afvoeren van de varkens (onderdeel a) tot en met het afbreken en verwijderen van de stallen en dergelijke (onderdeel h)) binnen de daartoe gestelde termijnen, is de opschortende voorwaarde vervuld. Eerst dan krijgt de overeenkomst kracht van werking en kan de varkenshouder er aan gehouden worden. Ik merk hierbij wel op dat in de art.﻿ 2 en 3 van de overeenkomst de opschortende voorwaarde niet expliciet vermeld staat, terwijl dit in mijn beleving ook zou moeten. &lt;/p&gt;&lt;h3&gt;11. Tot slot&lt;/h3&gt;&lt;p&gt;Tot zover – op hoofdlijnen – een toelichting over de Subsidieregeling sanering varkenshouderijen en de gevolgen die deelname met zich meebrengt. Binnen nu en enkele maanden zullen de beslissingen op de deurmat vallen. Indien de varkenshouder een afwijzing krijgt, is het van belang om na te gaan waarom de subsidieaanvraag afgewezen wordt en eventueel bezwaar te maken. Bij een verleningsbeschikking is dit voor de varkenshouder het moment waarop hij definitief beslist om mee te doen aan de subsidieregeling. Ik ga er van uit dat u middels deze bijdrage als adviseur voldoende geïnformeerd bent om de varkenshouders die voor de keuze staan om wel of niet deel te nemen, bij te kunnen staan.&lt;/p&gt;</content><legacyfootnotes/><footnotes><footnote>1 Anita van Bavel is senior jurist bij ABAB Legal B.V.</footnote></footnotes><auteurs>mr. ing. A.N.M. van Bavel</auteurs><published>2020-01-29 13:52:58</published><modified>2020-01-29 14:52:08</modified><editiondate>2020-01-29</editiondate><htmlpath>https://denhollander.info/artikel/15953</htmlpath></article>
</articles></edition>