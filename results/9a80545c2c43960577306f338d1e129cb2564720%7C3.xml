<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2003</searchword><id>4525</id><udhid>UDH:TvAR/4525</udhid><titel>De jongste ontwikkelingen rondom het voorkeursrecht gemeenten</titel><searchwords><searchword>TvAR 9/2003</searchword><searchword>UDH:TvAR/4525</searchword></searchwords><attachments><attachment><name>2003_nr 9_Artikel_Sluysmans.pdf</name><extention>pdf</extention><url>https://denhollander.info/download/4470/ci</url></attachment></attachments><inleiding>1. Inleiding&#13;
&#13;
In de voorbije jaren werden in dit tijdschrift overzichtsartikelen gewijd aan de (op dat&#13;
moment recente) ontwikkelingen rondom het gemeentelijk voorkeursrecht krachtens&#13;
de Wet voorkeursrecht gemeenten (Wvg).1 Het voorkeursrecht stond op dat moment&#13;
volop in de belangstelling. Eerst waren het de implicaties van de beschikkingen die de&#13;
Hoge Raad op 10 en 17 november 2000 had uitgesproken met betrekking tot de&#13;
strekking van artikel 26 Wvg die veel stof opwierpen, later concentreerde de discussie&#13;
zich vooral op de gevolgen van de reparatiewetgeving die een reactie vormde op de&#13;
novemberbeschikkingen. Sindsdien is het wat stiller geworden rond de Wvg, althans&#13;
zo lijkt het.&#13;
In deze bijdrage willen wij de jongste ontwikkelingen rondom het gemeentelijk voorkeursrecht&#13;
de revue laten passeren. In de eerste plaats verdient daarbij natuurlijk aandacht&#13;
de recente verbreding van de werkingssfeer van de Wvg. Verder schenken we&#13;
aandacht aan nieuwe jurisprudentie zowel onder het oude als het nieuwe artikel 26&#13;
Wvg. Ook de mogelijkheid van de vernietiging van een eenzijdige rechtshandeling zal&#13;
aan bod komen en tenslotte de positie van de notaris, alsmede de vervallenverklaring&#13;
van een aanwijzing.</inleiding><content>2.	Verbreding van de werkingssfeer&#13;
&#13;
Vorig jaar werd onder deze kop kort aandacht besteed aan de achtergrond van het wetsvoorstel tot verbreding van de reikwijdte van de Wvg.  Het huidige artikel 2a bepaalt dat gemeenten enkel voorkeursrechten mogen vestigen indien aan hen zelfstandig of samen met andere gemeenten blijkens nationaal of provinciaal ruimtelijk beleid uitbreidingscapaciteit is toegedacht of gegeven. In het wetsvoorstel komt artikel 2a te vervallen, zodat in de nabije toekomst alle gemeenten gebruik zullen kunnen maken van het voorkeursrecht, onafhankelijk van de vraag of aan die gemeenten uitbreidingscapaciteit is toegedacht. De gemeenten dienen voor de grondslag van het vestigen van het voorkeursrecht enkel de voorwaarden van de artikelen 2 en 3 in acht te nemen: het perceel waarop het voorkeursrecht gevestigd wordt, moet in het structuur- of bestemmingsplan een niet-agrarische bestemming zijn toegedacht en het huidige gebruik van het perceel moet afwijken van dat plan. Wordt het voorkeursrecht gevestigd in het kader van de stads- of dorpsvernieuwing, dan geldt deze laatste eis niet.&#13;
&#13;
Bij de totstandkoming van de Wvg in 1981 was reeds voorzien in een bevoegdheid tot het vestigen van het voorkeursrecht die aan alle gemeenten toekwam. De uiteindelijke behandeling van het wetsvoorstel liep echter vertraging op en de inwerkingtreding werd dankzij een amendement aangehouden tot de inwerkingtreding van de Wet op de stads- en dorpsvernieuwing in 1985, zij het dat de bevoegdheid tot het vestigen van voorkeursrechten zich beperkte tot gronden, die waren begrepen in een stads- of dorpsvernieuwingsplan of in een structuurplan, mits daarbij gronden waren aangewezen voor stads- of dorpsvernieuwing. In het overleg over het grondbeleid en de Vierde nota ruimtelijke ordening extra (Vinex) aan het begin van de jaren negentig werd door de Tweede Kamer aangedrongen op een versterking van het instrumentarium van gemeenten om gronden te verwerven ten behoeve van de uitvoering van de verstedelijkingstaakstellingen. In de wetswijziging van 1995 werd die versterking gezocht in het schrappen van de beperking tot stads- en dorpsvernieuwingsgebieden. Het amendement-Esselink maakte aan de verbreding een eind door de opname van het extra vereiste van de "uitbreidingstaakstelling". Daarmee werd niet alleen de verbreding beperkt, maar ook de bevoegdheid ontnomen van gemeenten die wel waren betrokken in een stads- of dorpsvernieuwing maar waaraan geen uitbreidingstaakstelling was toegedacht.&#13;
&#13;
Met het huidige wetsvoorstel wordt weer aangesloten bij het oorspronkelijke wetsvoorstel voor de Wvg uit 1981. Voor de huidige wijziging kunnen drie redenen worden genoemd. In de eerste plaats is er het op onderdelen falende Vinex-beleid, waarbij in de nota bouwlocaties en zogenoemde rode contouren in een vroeg stadium werden vastgesteld en marktpartijen vroegtijdig en met uitsluiting van de gemeenten strategische grondposities konden innemen. De nieuwe Vijfde Nota Ruimtelijke Ordening, die in april 2002 door de minister werd ingetrokken en later dit jaar in gewijzigde vorm opnieuw zal worden gepresenteerd, introduceert een zogenaamd "contourenbeleid". Daarmee kunnen open en verstedelijkte gebieden van elkaar worden gescheiden en vervolgens in een interactieproces tussen Rijk, provincies en gemeenten concreet worden ingevuld. In afwijking van het Vinex-beleid is in dit nieuwe contourenbeleid geen plaats meer voor gedetailleerde plankaarten met nieuwe bouwlocaties of rode contouren. Het vaststellen van die contouren betekent ook niet langer dat daarmee de bouwlocaties zijn aangewezen of de bestemmingen worden gewijzigd. Binnen de rode contouren worden de stedelijke en regionale groenstructuren integraal meegenomen, evenals de vrijwaringszones rond infrastructuur. Het geeft gemeenten de vrijheid om, weliswaar binnen de grenzen van de contour, op verschillende plaatsen bouwlocaties aan te wijzen. Het belangrijkste verschil is echter dat gemeenten het beschikbare instrument nu direct kunnen benutten. Sterker dan bij de Vinex zijn gemeenten betrokken bij de vaststelling van de rode contouren en de aanwijzing van de concrete locaties. Vanuit deze betrokkenheid kan een gemeente direct het voorkeursrecht vestigen, teneinde zichzelf desgewenst ten behoeve van de uitvoering van haar ruimtelijk beleid een wettelijk recht van voorrang bij vervreemding van onroerende zaken te verlenen. Het gevolg is dat het contourenbeleid marktpartijen die strategische grondposities willen innemen minder zekerheid biedt, hetgeen een dempende werking op het innemen van deze posities zal kunnen hebben.&#13;
&#13;
Een tweede belangrijke reden is dat de Nota Grondbeleid  constateert dat het vereiste van de uitbreidingstaakstelling een belangrijke groep gemeenten uitsluit, waardoor zij niet adequaat zullen kunnen inspelen op nieuw ruimtelijk beleid. Gemeenten zonder uitbreidingstaakstelling die wel nieuwbouw willen plegen, zijn daarmee in hun mogelijkheden om een actief grondbeleid te voeren, beperkt. Voormalig minister Kamp heeft er in zijn (korte) ambtsperiode op gewezen dat een verbreding ook wordt gerechtvaardigd door het voornemen van het kabinet-Balkenende, neergelegd in het Strategisch Akkoord, om het bouwen voor de eigen bewoners voor gemeenten in het landelijk gebied mogelijk te maken.  De nieuw aangetreden minister Dekker zal daar ongetwijfeld ook weer wat van vinden.&#13;
&#13;
In de derde plaats moest ook de groep gemeenten, die er door de wetswijziging van 1996 tussenuit is gevallen (wel stads- of dorpsvernieuwing, maar geen uitbreidingstaakstelling), opnieuw de bevoegdheid krijgen om voorkeursrechten te vestigen. De achterliggende gedachte is dat de Nota Grondbeleid vaststelt dat stedelijke herstructureringsprocessen zeer complex kunnen zijn, met specifieke knelpunten op het gebied van het grondbeleid. Eén van die knelpunten wordt gevormd door de versnippering van eigendom. Het voorkeursrecht is een goed instrument om de gemeentelijke grondpositie bij stedelijke herstructurering te versterken. Gelet op de herstructuringsopgave van gemeenten, die thans ruimer is dan alleen stads- of dorpsvernieuwing (ook de herontwikkeling van voor- en naoorlogse (buiten)wijken wordt thans onder stedelijke herstructurering begrepen), vindt de wetgever het wenselijk om ook de gemeenten zonder uitbreidingstaakstelling de mogelijkheid te bieden om voorkeursrechten te vestigen. Aldus kunnen met het huidige wetsvoorstel ook gemeenten zonder uitbreidingscapaciteit beschikken over een extra instrument dat het hen mogelijk maakt om publieke doelen bij het ruimtelijk beleid te realiseren, en om de opgaven die ontstaan bij de uitvoering van de Vijfde Nota alsmede de stedelijke herstructurering uit te voeren. Meer concreet zal sprake zijn van een verdubbeling van het aantal gemeenten. Doordat het begrip uitbreidingscapaciteit uit de wet verdwijnt, heeft het wetsvoorstel als gevolg dat lasten voor bestuur en rechterlijke macht als gevolg van juridische procedures over het begrip uitbreidingscapaciteit verdwijnen. Dat geldt ook voor provinciale taken: de behandeling van verzoeken om een verklaring van geen bezwaar alsmede de handhaving van het uitbreidingsbegrip in de Wvg. Wat betreft dat laatste wordt tevens aangesloten bij een van de doelstellingen van de wetswijziging in 1996, de vermindering van toezichtrelaties. De wetswijziging heeft gevolgen voor de positie van marktpartijen. Doordat gemeenten die tot nu toe niet bevoegd zijn om voorkeursrechten te vestigen hiertoe nu wel in staat worden gesteld, is sprake van een grotere groep grondeigenaren die te maken kan krijgen met het voorkeursrecht. De wetgever noemt het een voordeel voor marktpartijen, dat met het voorstel niet alleen gemeenten gelijk worden behandeld maar ook het betrokken bedrijfsleven. Daar zal menig ontwikkelaar ongetwijfeld anders over denken!&#13;
&#13;
Voorts maken wij melding van een onderwerp, dat op de keper beschouwd buiten de orde van het onderhavige wetsvoorstel valt, maar waarvan de wetgever het toch noodzakelijk achtte om daarover een en ander op te merken. Het betreft de – in de Nota Grondbeleid geconstateerde – problematiek van de onduidelijkheid over de vraag voor welke groene bestemmingen de Wvg kan worden ingezet. In de jurisprudentie is reeds voorzien in de mogelijkheid om het voorkeursrecht te gebruiken voor regionale groenvoorzieningen die gekoppeld zijn aan een verstedelijkingsproject. De wetgever maakt het beeld nu compleet: ook zelfstandige vestiging van voorkeursrechten voor regionale groenstructuren, die zijn gekoppeld aan een verstedelijkingsproject, is mogelijk. Daarbij gaat het niet alleen om groen in de wijk, maar ook om groene verbindingen naar regionaal groen en om regionaal groen ten gunste van nieuwe wijken.  Het recht om die voorkeursrechten te vestigen, komt thans alle gemeenten in Nederland toe.&#13;
&#13;
Het wetsvoorstel is op 20 mei 2003 aangenomen door de Tweede Kamer, die ook een amendement van het kamerlid Van Bochove heeft overgenomen tot invoeging van een artikel 2 (van de wijzigingswet), waarbij de minister binnen 4 jaar na inwerkingtreding van de wijzigingswet een verslag over de doeltreffendheid en de effecten van de wet in de praktijk zal uitbrengen. Het wetsvoorstel ligt nu ter behandeling bij de Eerste Kamer. De kamercommissie heeft in het voorlopig verslag geen principiële vragen opgeworpen over de wetswijziging als zodanig, waardoor de stemming probleemloos zou moeten verlopen en inwerkingtreding kan worden verwacht op een termijn van een aantal maanden.&#13;
&#13;
Bij de behandeling van het wetsvoorstel tot verbreding van de reikwijdte van de Wvg is gepreludeerd op een aantal nieuwe ontwikkelingen die samenhangen met eerder in de Nota Grondbeleid neergelegde voorstellen. Naast de verbreding van de reikwijdte van de Wvg, die technisch gezien het meest eenvoudig is, kan op korte termijn een regeling tegemoet worden gezien met betrekking tot de concurrentievoorwaarden van plannen die gerealiseerd worden op met toepassing van de Wvg verkregen gronden. Thans zijn gemeenten vrij om opdrachten in concurrentie of ondershands te gunnen. Een voorstel van wet zou eind 2002 voor advies bij de Raad van State worden ingediend, maar dat voorstel heeft – mede dankzij de geringe wetgevingsactiviteit van de afgelopen anderhalf jaar – vertraging opgelopen. In een later stadium kan voorts een stroomlijning van de procedures tegemoet worden gezien.&#13;
&#13;
3.	Geen uitbreidingscapaciteit, toch voorkeursrecht&#13;
&#13;
In het kader van hetgeen hiervoor werd vermeld over de uitbreiding van de werkingssfeer lijkt het ons ook aardig te wijzen op de uitspraak van de rechtbank Den Bosch van 30 maart 2001  waar de vraag aan de orde was of een gemeente een voorkeursrecht in het kader van stadsvernieuwing mag vestigen indien zij niet beschikt over uitbreidingscapaciteit. De rechtbank oordeelde dienaangaande: &#13;
&#13;
"De rechtbank is van oordeel dat deze vraag bevestigend moet worden beantwoord (…). De rechtbank tekent hierbij aan dat naar haar oordeel uit de wetsgeschiedenis en de memorie van toelichting op de Wvg moet worden geconcludeerde dat de wetgever heeft beoogd het bij wetswijziging van 4 juli 1996, Stb. 1996/389, ter verruiming van de Wvg ingevoegde art. 2a slechts van toepassing te doen zijn op stadsuitbreidingssituaties en niet op de van oudsher in de Wvg opgenomen stadsvernieuwingssituaties als bedoeld in art. 3."&#13;
&#13;
Zoals bekend was de werkingssfeer van de oude Wvg beperkt tot stadsvernieuwingsgebieden en is die sfeer later uitgebreid naar gemeenten met stadsuitbreidingsgebieden. Wil de Wvg voor die uitbreidingsgebieden worden ingezet, dan moet – zo bepaalt artikel 2a Wvg – die gemeente wel uitbreidingscapaciteit hebben. Artikel 2a, dat overigens verwijst naar artikel 2 (stadsuitbreiding) en niet naar artikel 3 Wvg (stadsvernieuwing), heeft inderdaad met de stadsvernieuwingssituaties niets te maken.&#13;
&#13;
4.	Onterechte aanwijzing&#13;
&#13;
Op 22 april 2003  deed de rechtbank Breda uitspraak in een geschil tussen enerzijds het bedrijf Sotel en anderzijds de Rabobank en de gemeente Bergen op Zoom. Sotel had op enig moment met de bank een koopovereenkomst gesloten met betrekking gronden, welke gronden kort daarna – nog voor de levering – door de gemeente met een zogenaamd vervoegd voorkeursrecht ex artikel 8 Wvg werden belast. Sotel en de bank hadden hun overeenkomst niet voordien ingeschreven, zodat het voorkeursrecht aan de uitvoering van hun overeenkomst in de weg stond.&#13;
&#13;
Sotel kon niet bestuursrechtelijk opkomen tegen de aanwijzing, want was immers (formeel gezien) geen belanghebbende bij die aanwijzing. De bank, als grondeigenaar wel belanghebbende, heeft bezwaar gemaakt, omdat de aanwijzing in strijd met voornoemd artikel 8 Wvg zou hebben plaatsgevonden. Lid 2 van dit artikel bepaalt immers uitdrukkelijk dat voor een dergelijke aanwijzing alleen in aanmerking komen de gronden waaraan bij het raadsbesluit tot aanwijzing een niet-agrarische bestemming wordt toegedacht en waarvan het gebruik afwijkt van die toegedachte bestemming, terwijl – zo betoogde de bank – er in het onderhavige geval ten tijde van de aanwijzing slechts een globaal beeld van de toekomstige bestemming bestond. Die bestemming was zodanig globaal dat daaruit niet kon worden afgeleid dat de toekomstige bestemming afweek van het bestaande gebruik. In beroep vernietigde de bestuursrechter te Breda daarom de beslissing op bezwaar. Daarop nam de gemeente doodleuk een nieuwe beslissing op bezwaar, waarbij andermaal de aanwijzing werd gehandhaafd. Van die tweede beslissing op bezwaar kwam de bank niet meer in beroep, zodat de aanwijzing formele rechtskracht verkreeg.&#13;
&#13;
Sotel sprak de gemeente aan wegens onrechtmatig handelen. De civiele rechter stelde terecht voorop dat aan Sotel, dat als niet-belanghebbende niet de mogelijkheid had om bezwaar of beroep aan te tekenen tegen de aanwijzing, de formele rechtskracht van die aanwijzing niet kan worden tegengeworpen. De rechtbank oordeelt zelfstandig (maar natuurlijk toch in navolging van de bestuursrechter) dat ten tijde van de registratie van de koopakte door Sotel niet was voldaan aan de toepassingsvoorwaarden van artikel 8 Wvg en meent:&#13;
&#13;
"De gemeente wist dat tussen Sotel en Rabobank voor de vestiging van het voorkeursrecht een koopovereenkomst met betrekking tot de onroerende zaken was gesloten en tevens dat de daarvan opgemaakte koopakte op 24 september is ingeschreven in de openbare registers, door het aanwijzingbesluit te nemen en te handhaven terwijl niet aan de toepassingsvoorwaarden van artikel 8 Wvg was voldaan, in de wetenschap dat daardoor levering van de onroerende zaken door Rabobank aan Sotel onmogelijk werd gemaakt, handelde de gemeente onrechtmatig jegens Sotel. De gemeente stelt terecht dat Sotel alle problemen had kunnen voorkomen door de koopakte eerder (…) te doen inschrijven in de openbare registers. Dat doet echter niet af aan het feit dat de gemeente onrechtmatig heeft gehandeld jegens Sotel. Het niet eerder doen inschrijven van de koopakte in de openbare registers was – achteraf bezien – onverstandig van Sotel, maar levert geen eigen schuld op van Sotel aan de schade die is veroorzaakt door de onrechtmatige daad van de gemeente."&#13;
&#13;
In het bovenstaande geval lijkt de gemeente door haar halsstarrigheid de toorn van de rechter over zichzelf te hebben afgeroepen. Ook in minder sprekende gevallen lijkt het desalniettemin zaak dat de gemeente zich hoedt voor een al te lichtvaardige inzet van het voorkeursrecht.&#13;
&#13;
5.	Artikel 26 Wvg&#13;
&#13;
De wijziging van artikel 26 Wvg heeft ertoe geleid dat er thans twee regimes dooreenlopen. De oude zaken worden beoordeeld op basis van het oude artikel 26 Wvg, waarbij twee criteria een rol spelen: is er sprake van een ontwijkingsconstructie en worden de gerechtvaardigde belangen van de gemeente door die constructie geschaad? De nieuwe zaken worden beoordeeld onder de vigeur van het nieuwe artikel 26 Wvg dat slechts één enkel (formeel) criterium kent, namelijk de vraag of een rechtshandeling als "ontwijkingsconstructie" kan worden gekwalificeerd. Wij zullen beide regimes hier afzonderlijk de revue laten passeren.&#13;
&#13;
5.1	artikel 26 Wvg (oud)&#13;
&#13;
De verwachting dat toepassing van artikel 26 Wvg zoals verwoord in de novemberbeschikkingen zou leiden tot een terugkeer naar de jurisprudentie van de gerechtshoven zoals die gold voorafgaand aan de novemberbeschikkingen, inhoudende dat van geval tot geval wordt beoordeeld in welke mate de grondeigenaar bij de ontwikkeling risico loopt om te beoordelen of er al dan niet sprake is van een ontwijkingsconstructie, is inmiddels realiteit geworden. Een sprekend voorbeeld is de uitspraak van de rechtbank te Breda van 8 november 2002  waarin de rechtbank de houdbaarheid diende te toetsen van een samenwerkingsovereenkomst tussen een zekere W. en de BV O. De rechtbank stelt de toepasselijkheid van het nieuwe artikel 26 Wvg voorop:&#13;
&#13;
"Als toetsingscriterium geldt de huidige tekst van art. 26, lid 1, Wvg, nu het gaat om een verzoek van de gemeente dat is ingediend na de dag van de uitgifte (27 juni 2002) van het Staatsblad waarin de recente wetswijziging werd geplaatst, waarbij de passage "het belang van de gemeente bij" uit de tekst van dat lid, zoals die tot dan toe van kracht was geweest, werd geschrapt. De consequentie hiervan is, zo volgt ook uit de wetsgeschiedenis, dat het belang van de gemeente bij haar voorkeurspositie niet door de gemeente behoeft te worden beoordeeld." &#13;
&#13;
De rechtbank toetst dan vervolgens of sprake is van een rechtshandeling die is verricht met de kennelijke strekking afbreuk te doen aan de in de Wvg geregelde voorkeurspositie van de gemeente en constateert dat daarvan in elk geval sprake is indien de rechtshandeling om het voorkeursrecht te ontgaan aldus is opgezet dat geen vervreemding in de zin van art. 1 Wvg zal plaatsvinden, doch de beschikkingsmacht over en het economisch belang bij de grond in zodanige mate worden overgedragen dat een resultaat wordt bereikt dat materieel neerkomt op een vervreemding. In het onderhavige geval oordeelt de rechtbank dat van een dergelijke situatie sprake is, en wel op grond van het volgende:&#13;
&#13;
"BV O. heeft de tegenprestatie, die materieel kan worden beschouwd als de koopprijs van de grond, reeds voldaan. De diverse bepalingen van de ontwikkelingsovereenkomst ontnemen W. vrijwel alle beschikkingsrechten ten aanzien van het perceel. Daartegenover verwerft BV O. die rechten. Indien de bestemming dat mogelijk maakt is het niet W. maar BV O. die zelfrealisatie op het perceel kan effectueren. BV O. is voornemens – zo mogelijk – zelf op het perceel te gaan bouwen."&#13;
&#13;
De samenwerkingsovereenkomst wordt dan vernietigd en eigenaar en ontwikkelaar lijken met lege handen te staan. De vraag doet zich dan voor hoe grondeigenaar en ontwikkelaar moeten omgaan met het strikte (nieuwe) artikel 26 Wvg.&#13;
&#13;
In de eerste plaats kan een ontwikkelaar trachten overeenkomsten met de grondeigenaren te sluiten die aldus zijn ingericht dat (het lijkt alsof) de grondeigenaar een substantieel risico bij de ontwikkeling loopt. Dat kan bijvoorbeeld door de prijs voor de grondeigenaar vrij hoog in te zetten, zodat zelfs wanneer daar alle risico's op worden losgelaten toch een acceptabele prijs resteert. Een meer uitgewerkt scenario is geschetst door Van Mourik.  Volgens Van Mourik zou de grondeigenaar met de ontwikkelaar overeen moeten komen dat de ontwikkelaar als gevolmachtigde van de eigenaar, maar voor rekening en risico van de eigenaar zal onderhandelen met de gemeente over (zelf)realisatie. Het is vervolgens de eigenaar die eventueel met de gemeente een exploitatieovereenkomst sluit en vervolgens de ontwikkelaar opdracht geeft om voor rekening van de eigenaar de realisatie ter hand te nemen. De aanneemsom en overige kosten zullen dan door de eigenaar schuldig worden gebleven om na realisatie met rente af te lossen uit de verkoopopbrengst. De verkoop van de bouwwerken geschiedt in opdracht en voor rekening en risico van de eigenaar. Ongetwijfeld zijn er meer van dergelijke creatieve constructies denkbaar. Wij voelen daar echter niet zo voor, om (ten minste) twee redenen. In de eerste plaats betwijfelen wij of veel grondeigenaren zullen instemmen met een dergelijke (ondoorzichtige) constructie. De meeste grondeigenaren hebben toch een agrarische achtergrond. Zij voelen weinig voor juridische finesses en willen enkel voor een aantrekkelijk bedrag, liefst vooraf betaald, hun landerijen van de hand doen. Op nodeloze complicaties en substantieel risico zitten zij niet te wachten. In de tweede plaats blijkt uit voornoemde (hoewel thans nog schaarse) jurisprudentie met betrekking tot het nieuwe artikel 26 dat de rechter dit artikel betrekkelijk streng interpreteert. Een onwillige rechter zal het in elk geval niet al te moeilijk vallen om, daarbij gesouffleerd door de advocaat van de gemeente, door de meest complexe constructies heen te kijken. De waterdichtheid van deze oplossing kan om die reden niet worden gegarandeerd.&#13;
&#13;
Onze voorkeur gaat uit naar een tweede mogelijkheid, waarbij de combinatie ontwikkelaar/eigenaar de gemeente open tegemoet treedt en tracht de gemeente te bewegen om in te stemmen met een ontwikkeling door de combinatie. Daarbij kan de gemeente voor de keuze worden gesteld: de gemeente kan ofwel samenwerken met de combinatie, ofwel de harde lijn volgen en de nietigheid van de samenwerkingsovereenkomst verzoeken. In dat laatste geval kan die overeenkomst op dit moment niet worden uitgevoerd, maar daartegenover staat dat dan ook de bestemming voorlopig niet zal worden gerealiseerd. De gemeente wordt zo als het ware gedwongen een onteigeningstraject in te zetten. In het kader van die beoogde onteigening kunnen de grondeigenaren opnieuw een beroep doen op zelfrealisatie. Prettig is dan dat voor de beoordeling van dat beroep op zelfrealisatie een veel minder streng regime geldt dan dat van artikel 26. Het sluiten van overeenkomsten tussen grondeigenaren en ontwikkelaars is daarbij alleszins geoorloofd, zelfs wanneer diezelfde overeenkomsten met een beroep op artikel 26 nietig zijn verklaard, zo weten we sinds het KB van 14 maart 2002 in de zaak Bergh  waarin de Kroon overwoog:&#13;
&#13;
"Het feit dat tegelijkertijd met de onderhavige administratieve onteigeningsprocedure ene procedure aanhangig is betreffende de mogelijke nietigheid van de koop- en samenwerkingsovereenkomsten tussen de reclamanten, staat een onthouding van goedkeuring van het raadsbesluit tot onteigening in dezen niet in de weg. De doelstelling van de Wet voorkeursrecht gemeenten is (…) een andere dan die van de onteigeningswet. Procedures betreffende beide wetten dienen dan ook van elkaar te worden onderscheiden."&#13;
&#13;
Indien de ontwikkelingscombinatie zich dus jegens de gemeente expliciet bereid en in staat verklaart om met inachtneming van de gerechtvaardigde gemeentelijke wensen onder regie van de gemeente de ontwikkeling ter hand te nemen, kan de gemeente die zelfrealisatie (in elk geval in het kader van de onteigening) niet langer in de weg staan.&#13;
&#13;
Geconfronteerd met dit mogelijke scenario, dat enkel leidt tot vertraging van de ontwikkeling en extra kosten voor de gemeente, zal de gemeente naar mijn verwachting bereid zijn reeds in een eerder stadium met de ontwikkelingscombinatie in zee te gaan. Voorwaarde voor het volgen van deze weg is wel dat de grondeigenaren solidair blijven met de ontwikkelaar en desnoods bereid zijn om te wachten tot het moment van het inzetten van het onteigeningsinstrument. Voor de gemeente biedt dit scenario ook een goede (en legitieme) mogelijkheid om overige gegadigden voor de uitvoering van de ontwikkeling buiten de deur te houden. De gemeente kan deze partijen erop wijzen dat zij door de solidariteit tussen ontwikkelaar en grondeigenaren met de rug tegen de muur staat. Weliswaar kan met behulp van artikel 26 vooralsnog samenwerking tussen laatstgenoemde twee partners worden verhinderd, maar uiteindelijk kan (in het licht van eventuele onteigening) die samenwerking niet worden verhinderd zonder afstand te doen van de gewenste planologische ontwikkelingen.&#13;
&#13;
5.2	artikel 26 Wvg (oud)&#13;
&#13;
Ook onder het oude artikel 26 Wvg wordt nog steeds jurisprudentie gevormd. Daarbij staat dan vooral centraal de invulling van het begrip "gerechtvaardigde wensen" van de gemeente waarmee de samenwerkingscombinatie van eigenaar en ontwikkelaar bij de beoogde zelfrealisatie immers ingevolge de novemberbeschikkingen rekening heeft te houden. Op 15 november 2002  – in het vervolg op een reeds eerder gepubliceerde arrest van 25 september 2001  van het Hof Arnhem – gaf de Hoge Raad een verfijning van wat die gerechtvaardigde wensen nu precies inhouden.&#13;
&#13;
Grondeigenaar Bosman wilde op zijn perceel overgaan tot zelfrealisatie, maar kon niet met de gemeente Bergh tot overeenstemming komen, waarbij het geschil zich toespitste op de vraag of de gemeente van Bosman mocht verlangen dat hij zou bijdragen in de ontwikkelingskosten van het gehele (beoogde) industrieterrein waarbinnen zijn perceel is gelegen. De gemeente voerde aan dat zij die ontwikkelingskosten niet volledig met behulp van de haar ter beschikking staande instrumenten (baatbelasting en/of exploitatieovereenkomst) kan verhalen op Bosman en dat zij deze kosten derhalve wil doorberekenen in de prijs van de te zijner tijd uit te geven bouwrijpe grond. Indien Bosman de gelegenheid krijgt de bestemming zelf te realiseren, moet de gemeente in dezelfde positie worden gebracht als waarin zij zou verkeren indien zij eigenaar van de grond zou zijn. Daarom is Bosman – aldus de gemeente – gehouden zijn aandeel in de ontwikkelingskosten van het gehele industrieterrein te voldoen. Het Hof volgde de gedachtegang van de gemeente, maar de Hoge Raad ziet de zaken, ons inziens terecht, toch anders:&#13;
&#13;
"De door het Hof aanvaarde mogelijkheid voor de gemeente om, met de dreiging van nietigverklaring van de betrokken rechtshandeling(en) als stok achter de deur, een bijdrage in kosten als hier bedoeld te verlangen, creëert een verhaalsmogelijkheid die grote verwantschap heeft met een heffing. De in verband daarmee te stellen eisen van rechtszekerheid (vgl. art. 132 lid 6 van de Grondwet) brengen mee dat deze mogelijkheid slechts kan worden aanvaard indien de Wvg daarvoor een duidelijke grondslag biedt.&#13;
(…)&#13;
De Wvg bevat geen regeling voor de doorberekening van kosten als hier bedoeld aan de eigenaren van binnen het bestemmingsplan gelegen gronden. In lijn hiermee bevat de Wvg ook geen enkele maatstaf voor de afbakening van kosten die wel en kosten die, wegens het ontbreken van voldoende verband met de gronden waarop de bestreden rechtshandeling betrekking heeft, niet voor doorberekening op de door het Hof aanvaarde voet in aanmerking zouden komen, noch voor de bepaling van de omvang van de te verlangen bijdrage. Dit doet al aanstonds de vraag rijzen, of het ontwikkelen van dergelijke maatstaven de rechtsvormende taak van de rechter niet te buiten gaat.&#13;
(…)&#13;
Gezien dit alles moet geoordeeld worden dat de eisen die de gemeente ingevolge de in de november-beschikkingen aanvaarde regel mag stellen, moeten strekken ter uitoefening van de regiefunctie van de gemeente voorzover deze van belang is voor een goede verwezenlijking van de bestemming die rust op de gronden welke zijn betrokken in de rechtshandelingen waarvan nietigverklaring is verzocht. Niet juist is dan ook het standpunt van de Gemeente dat zij aanspraak erop kan maken in dezelfde positie te worden gebracht als wanneer zij de gronden in eigendom zou hebben verworven door uitoefening van haar voorkeursrecht. Mede gezien hetgeen hiervóór (…) is overwogen, leidt dit een en ander tot de conclusie dat de Wvg geen grondslag biedt voor de door het Hof aanvaarde indirecte verhaalsmogelijkheid."&#13;
&#13;
De gerechtvaardigde belangen van de gemeente beperken zich derhalve tot het voeren van de regie en strekken zich niet ook uit tot het terrein van het kostenverhaal. De Hoge Raad maakt duidelijk dat de Wvg niet mag worden gebruikt als een instrument voor oneigenlijk kostenverhaal.&#13;
&#13;
Dit arrest moet ook worden gezien tegen de achtergrond van de jurisprudentie van de Hoge Raad en de&#13;
Raad van State dat sprake is van een in beginsel gesloten systeem van kostenverhaal. Kosten kunnen&#13;
alleen worden verhaald via de exploitatieovereenkomst ex artikel 42 WRO en via de baatbelasting. Een&#13;
beperkte categorie van kosten kan worden gedekt via de heffing van leges. De privaatrechtelijke weg&#13;
staat niet open. In zekere zin is het arrest inzake Bergh dan ook een voorloper van het arrest van 2 mei 2003  waarin de Hoge Raad een einde maakte aan het fenomeen van de planschadeovereenkomst.&#13;
&#13;
Mede in het licht van deze jurisprudentie wil de regering overigens komen tot een ruimer kostenverhaal. Het is de bedoeling dat via een nieuwe exploitatievergunning zulks mogelijk wordt gemaakt. De minister van VROM heeft in het vooruitzicht gesteld dat het kabinet nog dit jaar een wetsvoorstel inzake de grondexploitatie bij de Tweede Kamer zal indienen.  Wanneer die exploitatievergunning werkelijkheid is geworden, zal de gemeente middels die vergunning het zo goed mogelijk realiseren van publieke doelen kunnen afdwingen. Dit stelsel zal naar alle waarschijnlijkheid de Wvg aan belang doen inboeten, omdat de gemeentelijke grondpositie, met name op uitbreidingslocaties, dan minder van belang wordt. Het kostenverhaal is dan immers verzekerd via de verplichte grondexploitatievergunning.&#13;
&#13;
6.	Vernietiging eenzijdige rechtshandeling&#13;
&#13;
Eveneens onder het oude recht, maar niet minder relevant onder het nieuwe recht, oordeelde de Rechtbank ’s-Gravenhage recentelijk dat ook eenzijdige rechtshandelingen in de vorm van een volmacht voor vernietiging in aanmerking ex artikel 26 kunnen komen.  L. is eigenares van een voormalig schoolgebouw in de Schilderswijk in Den Haag. De begane grond is in gebruik als raamprostitutie. In het Stadsvernieuwingsplan Schilderswijk-centrum, 7e herziening (Poeldijksestraat) heeft de gemeente Den Haag de bestemming "raamprostitutie" wegbestemd. Op basis van artikel 8 Wvg vestigt de gemeenteraad in 1999 een tijdelijk voorkeursrecht. In 2000 wordt een nieuw voorkeursrecht gevestigd. De gemeente biedt daarna aan het pand te kopen, maar daarvan ziet de eigenares af, ook nadat de gemeente het bod aanpast aan het bedrag dat de deskundigen in het kader van een artikel 16 Wvg procedure vaststellen. L. besluit dan het oude schoolgebouw zelf te zullen verbouwen tot ca. 45 studenteneenheden. Daartoe verleent zij bij notariële akte een volmacht aan V., die in naam en voor rekening L. alle rechtshandelingen mag verrichten "welke dienstig kunnen zijn voor het tot stand brengen van de (…) wijziging van de bestemming en tot de verbouwing van het hiervoor omschreven registergoed". De volmacht somt een aantal niet-uitputtende rechtshandelingen op, zoals het plegen van overleg met het bevoegd gezag over de wijziging van de bestemming, het (doen) maken van een ontwerp, het opvragen van offertes en verstrekken van opdrachten aan aannemers, het aanvragen van de benodigde vergunningen, het aanvragen en innen van subsidies en het sluiten van overeenkomsten met derden, die nuttig, nodig of wenselijk zijn met het oog op het te bereiken doel. De gemeente roept de nietigheid in van deze volmacht, maar houdt de behandeling aan omdat de onderhandelingen over een samenwerkingsovereenkomst nog gaande zijn. In verband met die onderhandelingen over zelfrealisatie onthoudt de Kroon bij KB van 14 september 2001 goedkeuring aan het besluit van de gemeenteraad tot onteigening van het perceel. De onderhandelingen over de samenwerkingsovereenkomst lopen vervolgens spaak, zodat de aanhangig gemaakte zaak alsnog op het bordje van de Rechtbank komt.&#13;
&#13;
De gemeente beroept zich erop dat de volmacht de strekking had afbreuk te doen aan de voorkeurspositie van de gemeente omdat de (economische) beschikkingsmacht en de zeggenschap over het perceel volledig zouden overgaan op V. , die naar het oordeel van de gemeente aldus een carte blanche zou krijgen voor de wijze waarop en de voorwaarden waaronder over het perceel zou worden beschikt. Voorts is de gemeente van mening dat aan de volmachtverlening een overeenkomst ten grondslag lijkt te liggen, waarbij het economisch belang (gedeeltelijk) door L. aan V.wordt overgedragen. De volmacht zou die overeenkomst completeren.&#13;
&#13;
De Rechtbank overweegt dat de vraag beantwoord dient te worden of de beschikkingsmacht over en het economisch belang bij het perceel door L. in zodanige mate is overgedragen aan V.dat een resultaat wordt bereikt dat materieel neerkomt op vervreemding. Die vraag beantwoordt de Rechtbank bevestigend:&#13;
&#13;
"(…) (H)et huidige gebruik van het perceel ten behoeve van raamprostitutie (is) strijdig met het thans geldende bestemmingsplan, ingevolge welk plan op het perceel de bestemming "wonen" is komen te rusten. Wil L. het perceel door middel van verhuur kunnen blijven exploiteren, dan zal zij aan de bestemmingswijziging uitvoering dienen te geven. L. heeft immers (…) te kennen gegeven het perceel niet meer aan de Gemeente ´s-Gravenhage te koop aan te willen bieden en de gewijzigde bestemming zelf te willen realiseren. Uit het voorgaande vloeit voort dat de daden van beheer en beschikking met betrekking tot het perceel slechts kunnen zien op (rechts)handelingen ter zake het uitvoering geven aan de bestemmingswijziging. Bij de volmacht van 19 april 2001 is de bevoegdheid tot het verrichten van die handelingen nu juist verleend aan V., die in de considerans daarbij verklaart dat hij bereid en in staat is alle werkzaamheden verbonden aan de bestemmingswijziging en de bouwkundige wijziging van het perceel uit te voeren. Daarmee komt de beschikkingsmacht over het perceel in feite geheel dan wel in overwegende mate bij V. te liggen."&#13;
&#13;
De Rechtbank is voorts van oordeel dat ook de economische beschikkingsmacht is overgedragen, waarbij de volmacht het sluitstuk vormt voor de ontwijkingsconstructie:&#13;
&#13;
"Gelet op de omstandigheid dat V. – zoals hij eerst ter zitting heeft verklaard – eerste hypotheekhouder is op het perceel voor een bedrag van fl. 3.500.000,00 en dat L. aan V. terzake rente en aflossing betaalt, terwijl hij deze constructie bij een pandwaarde van ongeveer fl. 1.000.000,00 niet heeft kunnen verklaren, is de rechtbank van oordeel dat ook het economisch belang terzake het litigieuze pand in zeer substantiële mate bij V. ligt.&#13;
De volmacht dient dus te worden beschouwd als een legalisatie van een constructie van economische-eigendomsoverdracht, met welke constructie in feite een resultaat wordt bereikt dat materieel neerkomt op een vervreemding. Dit leidt de rechtbank tot het oordeel dat de volmacht de kennelijke strekking heeft om het voorkeursrecht te ontgaan."&#13;
&#13;
Omdat het verzoek moest worden beoordeeld onder oud recht, beantwoordt de Rechtbank ten slotte de – onder het nieuwe recht niet langer relevante – vraag of de volmacht is verleend met de kennelijke strekking afbreuk te doen aan het concrete belang van de gemeente bij de voorkeurspositie. De Rechtbank beantwoordt deze vraag in principe bevestigend, gelet op de door de gemeente met het Stadsvernieuwingsplan beoogde bestrijding van de randverschijnselen van prostitutie en de pogingen die de gemeente heeft gedaan om het pand te verwerven. De Rechtbank beantwoordt ten slotte de vraag of aan dat belang van de voorkeurspositie in dit geval wellicht moet worden voorbijgegaan:&#13;
&#13;
"Tenslotte dient te worden beoordeeld of het door L (en V.) gedane beroep op zelfrealisatie de afbreuk aan het belang van de Gemeente ´s-Gravenhage bij haar voorkeursrecht rechtvaardigt. Daartoe dient – wil de Gemeente ´s-Gravenhage haar regiefunctie kunnen uitoefenen – komen vast te staan dat L. en V. (of één van hen) tot het verwezenlijken van de nieuwe bestemming financieel en anderszins in staat zijn en zij zich voorts bereid hebben verklaard om zich op een zodanige wijze jegens de Gemeente ´s-Gravenhage te verbinden, dat de gerechtvaardigde belangen van laatstgenoemde bij verwezenlijking van de nieuwe bestemming in overeenstemming met het door haar gevoerde beleid afdoende zijn gewaarborgd, doch dat de Gemeente ´s-Gravenhage dit aanbod zonder goede grond van de hand heeft gewezen, dan wel tussen de Gemeente ´s-Gravenhage en L./V. geen overeenstemming is bereikt omdat de Gemeente ´s-Gravenhage harerzijds eisen stelt die zij met inachtneming van de wet en de algemene beginselen van behoorlijk bestuur niet mocht stellen."&#13;
&#13;
Omdat V. de Rechtbank er niet van kan overtuigen dat hij in staat is om renovatieprojecten op zich te nemen, laat de Rechtbank de beantwoording van die vraag achterwege. Daarmee laat de Rechtbank helaas de mogelijkheid liggen om een wellicht principieel licht te werpen op de vraag naar de precontractuele binding van gemeenten bij de totstandkoming van ontwikkelingsovereenkomsten tussen gemeenten en particulieren.&#13;
&#13;
Dit laatste doet overigens niet af aan het verder bevredigende resultaat van deze uitspraak. Voor zover wij kunnen nagaan, is dit de eerste uitspraak waarbij niet de samenwerkingsovereenkomst als zodanig, maar een van de onderliggende rechtshandelingen waarmee de ontwijkingsconstructie is opgetuigd, wordt vernietigd.  Daarmee wordt perspectief geboden aan gemeenten die voor het probleem worden gesteld dat ontwikkelaar en eigenaar bepaalde informatie achterhouden, die van belang is om na te gaan of er sprake is van vernietigbare ontwijkingsconstructie. De gemeente mag de vernietiging inroepen tot acht weken nadat de gemeente een afschrift heeft ontvangen van de akte waarin de betreffende rechtshandeling is vervat (artikel 26 Wvg). Zolang ontwikkelaar en/of eigenaar weigeren een onderliggende overeenkomst over te leggen, is de gemeente nog lange tijd in de gelegenheid om een artikel 26 verzoek in te dienen. Daarmee ontstaat niet alleen een onzekere situatie voor de ontwikkelingscombinatie, maar ook de gemeente wordt belemmerd bij het de realisering van de door haar gewenste ruimtelijke ontwikkelingen. De mogelijkheid die de Rechtbank heeft geopend om in geval van een vermoede, al dan niet stilzwijgende, ontwijkingsconstructie, ook de onderliggende eenzijdige rechtshandelingen aan te vechten, biedt gemeenten de mogelijkheid op veel kortere termijn helderheid te verkrijgen. Wij stellen ons voor, dat in de nabije toekomst niet alleen volmachten, maar ook hypothecaire rechten, waarbij blijkens de opzet de economische beschikkingsmacht is overgedragen, op grond van de feitenconstellatie kunnen worden aangemerkt als een ontwijkingsconstructie die voor vernietiging in aanmerking zal komen.&#13;
&#13;
Dit kan bij voorbeeld het geval zijn bij een tripartite hypotheek, waarbij de schuldeiser een ander is dan de hypotheekhouder. Deze constructie veronderstelt uit de aard der zaak een overdracht van economische beschikkingsmacht. Indien de schuldenaar in verzuim is (hetgeen eenvoudig kan worden geconstrueerd wanneer partijen onder een hoedje spelen), dan kunnen zowel de schuldeiser als de hypotheekhouder ingevolge artikel 3:268 BW op eerste verzoek aan de Voorzieningenrechter vragen om onderhandse executie toe te staan. Wordt dat verzoek ingewilligd, dan kan de eigenaar van het perceel (tevens de schuldenaar en hypotheekgever) juridisch leveren aan de ontwikkelaar. Op grond van artikel 10 lid 2 sub e Wvg kan in geval van executie worden voorbijgegaan aan de aanbiedingsplicht aan de gemeente, die alsdan achter het net vangt. In navolging van de hiervoor besproken uitspraak zou de vernietiging ex artikel 26 van de "rechtshandeling tot vestiging van het hypotheekrecht" aan dit soort ontwijkingsconstructies een eind kunnen maken.&#13;
&#13;
7.	Positie van de notaris&#13;
&#13;
Mede naar aanleiding van de reparatiewetgeving is ook de aandacht voor de rol van het notariaat en de bewaarders van de openbare registers en het kadaster toegenomen. Deze personen oefenen immers de feitelijke controle uit op de naleving van het voorkeursrecht.  Uit hoofde van artikel 24 Wvg is het de notaris die zich bij het passeren van een vervreemdingsakte moet vergewissen van het feit of de beoogde vervreemding niet in strijd komt met enig gemeentelijk voorkeursrecht. Ontbreekt de notariële "voetverklaring" dat een vervreemding niet in strijd is met enig voorkeursrecht, dan moet de bewaarder van de openbare registers op zijn beurt de inschrijving van de vervreemdingsakte weigeren. Aldus wordt door het ontbreken van de voetverklaring de vervreemding daadwerkelijk geblokkeerd. De vraag doet zich dan voor op welke wijze een notaris kan worden gedwongen die vervreemding te blokkeren.&#13;
&#13;
Deze kwestie was aan de orde in het kort geding dat leidde tot het vonnis van de voorzieningenrechter van de rechtbank Utrecht van 17 juli 2003.  In die zaak tussen een gemeente en een notaris trachtte de notaris uitvoering te geven aan een kadastraal ingeschreven registerverklaring inzake een koop/optieovereenkomst. Pas na die inschrijving werd het gemeentelijk voorkeursrecht gevestigd, zodat ingevolge artikel 10 lid 3 Wvg de ingeschreven overeenkomst (mits tijdig uitgevoerd) geen hinder van dat voorkeursrecht zou hoeven ondervinden. Nadien bleek evenwel dat de inschrijving op essentiële punten onvolledig was in die zin dat niet duidelijk werd op welke gronden de koop/optieovereenkomst nu precies betrekking had. De gemeente, die bekend was met de overeenkomst, deelde aan de notaris mede dat de koop/optieovereenkomst als onvolledig en onvoldoende specifiek niet als een overeenkomst kon kwalificeren op grond van welke aanspraak kon worden gemaakt op toepassing van artikel 10 lid 3 Wvg, waarop de notaris reageerde met de mededeling dat hij voornemens was over te gaan tot het verlijden van een proces-verbaal van verbetering waarin de geconstateerde omissies zouden worden hersteld. De gemeente heeft vervolgens in kort geding een verbod tot passeren van de transportakte gevorderd. De rechtbank oordeelde evenwel:&#13;
&#13;
"De Gemeente (…) stelt dat het enkele feit dat zij kennis droeg van de inhoud van de overeenkomst niet relevant is voor de vraag of is voldaan aan de inhoud van artikel 10 lid 3 Wvg. Die stelling treft geen doel. Daarbij is van belang dat uit de Wvg volgt dat de wetgever anterieure koopovereenkomsten uitdrukkelijk heeft willen vrijwaren van de in artikel 10 lid 1 omschreven "aanbiedingsplicht". Ter verzekering van het feit dat hetgeen anterieure koopovereenkomst betreft heeft de wetgever formele eisen gesteld in het sinds 1 september 2002 aangescherpte artikel 10 lid 3 Wvg. Het vereiste van inschrijving in de openbare registers zoals verwoord onder b van genoemd artikellid heeft de strekking duidelijkheid te verschaffen over onder meer het voorwerp van de koopovereenkomst.&#13;
Als er in het onderhavige geval al geoordeeld zou moeten worden dat de omschrijving van het verkochte in de geregistreerde akte in kwestie dusdanige gebreken vertoond dat herstel niet meer plaats kan vinden door het opstellen van een proces-verbaal van herstel (…) en er dientengevolge geen sprake is van een tijdige inschrijving in de zin van artikel 10 lid [3, JAMAS en WJEvdW] Wvg, dan nog is het oordeel gerechtvaardigd dat de Gemeente onder de gegeven omstandigheden geen beroep toekomt op dit inschrijvingsgebrek en dient de onderhavige koopovereenkomst de bescherming te krijgen die anterieure overeenkomsten op grond van de Wvg genieten."&#13;
&#13;
Wij kunnen ons niet goed verenigen met dit oordeel van de Utrechtse voorzieningenrechter. Op zichzelf is natuurlijk juist dat het vereiste van inschrijving primair tot doel heeft om met name de gemeente duidelijkheid te verschaffen over het voorwerp van de koopovereenkomst, maar dat neemt niet weg dat het de verantwoordelijkheid blijft van de bij die overeenkomst betrokken partijen om een juiste en duidelijke inschrijving te (doen) bewerkstelligen. Dat klemt te meer nu uit de parlementaire geschiedenis duidelijk blijkt dat de wetgever een streng en formeel beleid hanteert ten aanzien van inschrijving en uitvoering van anterieure overeenkomsten. Het oordeel van de voorzieningenrechter past niet in dat systeem. Vanuit dat oordeel bezien is het immers nog maar een kleine stap naar de opvatting dat inschrijving niet noodzakelijk is indien de gemeente reeds op de hoogte is (gesteld) van de koop- of optieovereenkomst. Dat kan niet de bedoeling zijn. Een andere opvatting zou ook leiden tot schending van de rechtszekerheid. Immers, een derde moet kunnen vertrouwen op de juistheid van de gegevens die staan ingeschreven in het kadaster. Indien deze met terugwerkende kracht zouden kunnen worden gewijzigd of aangepast zou dit de functie van het kadaster in zijn kern raken. Het kadaster beoogt immers op elk moment een zo volledig en compleet mogelijk beeld te geven met betrekking tot de rechtstoestand van een registergoed. Juiste inschrijving moet daarom streng worden bewaakt en daarbij gemaakte fouten dienen voor rekening van betrokkenen te blijven.&#13;
&#13;
8.	Vervallenverklaring van voorkeursrecht&#13;
&#13;
Wij willen hier niet onvermeld laten de uitspraak van de Zutphense rechtbank van 30 mei 2002,  opnieuw in een zaak die speelt in de gemeente Bergh. Aan de orde was daar een verzoek tot vervallenverklaring van het gemeentelijk voorkeursrecht op grond van artikel 5 Wvg. Dit artikel bepaalt in lid 1 dat B&amp;W de aanwijzing doen vervallen zodra en voorzover de bij het raadsbesluit gegeven aanwijzing niet meer voldoet aan de eisen van artikel 2 lid 2 Wvg. Het tweede lid van artikel 5 bepaalt verder dat een eigenaar of beperkt gerechtigde B&amp;W kan verzoeken voornoemde actie te ondernemen. In het onderhavige geval hadden zowel de eigenaar als de koper van een met een voorkeursrecht belaste grond, welke laatstgenoemde dus op grond van de wet niet als belanghebbende kwalificeert, een dergelijk verzoek tot B&amp;W gericht. De rechtbank overwoog:&#13;
&#13;
"Gelet op de tekst van dit artikellid moet worden geoordeeld dat de wetgever nadrukkelijk heeft beoogd te bepalen dat slechts het belang van een eigenaar of beperkt gerechtigde rechtsreeks is betrokken bij (een beslissing op) een zodanig verzoek. Vaststaat dat eiseres [i.e. de koper, JAMAS en WJEvdW] geen eigenaar of beperkt gerechtigde in vorenbedoelde zin is. Reeds om die reden kan eiseres niet worden aangemerkt als belanghebbende (…).&#13;
Nu gesteld noch gebleken is dat de ingevolge het bestemmingsplan (…) aan de hier in het geding zijnde gronden gegeven bestemming is verwezenlijkt, en evenmin dat die bestemming is of wordt gewijzigd, kan niet worden gezegd dat de aanwijzing niet meer (geheel) beantwoordt aan de in art. 2, tweede lid van de Wvg gesteld eisen.&#13;
Niet gebleken is tenslotte dat het thans bestreden besluit overigens in strijd is met enige regel van geschreven of ongeschreven recht, of enig rechtsbeginsel. De rechtbank wijst er in dit verband op dat de wetgever zelf reeds bij de totstandkoming van de Wvg het met het vestigen van het voorkeursrecht te dienen belang heeft afgewogen tegen het individuele (financiële) belang van de betrokken grondeigenaren, zodat het enkele financiële belang van eiser bij verkoop van de in het geding zijnde gronden aan eiseres niet meer afzonderlijk bij de besluitvorming behoeft te worden betrokken."&#13;
&#13;
Op het oordeel van de rechtbank valt niets af te dingen. Het is een heldere uiteenzetting van de criteria voor vervallenverklaring en toepassing van die criteria kan enkel leiden tot de voornoemde uitkomst.&#13;
&#13;
9.	Slotsom&#13;
&#13;
Hoewel het de laatste tijd wat stil lijkt rondom het gemeentelijk voorkeursrecht, blijkt uit het vorenstaande toch duidelijk dat zulks slechts schijn is. We hebben te maken met twee verschillende regimes voor toepassing van artikel 26 Wvg die beide leiden tot interessante jurisprudentie. We zien tevens de beperkte waarde van dit artikel in het licht van een zelfrealisatieverweer in de onteigeningsfase. Die waarde zal naar verwachting nog verminderen wanneer de grondexploitatievergunning wordt ingevoerd. Niet onbelangrijk is tenslotte de aanstaande uitbreiding van de werkingssfeer van de Wvg die ertoe leidt dat vrijwel overal in Nederland het gemeentelijk voorkeursrecht als instrument van grondbeleid kan worden ingezet. De wat paradoxale situatie doet zich dan voor dat aan de formele zijde het voorkeursrecht meer en meer inzetbaar wordt, terwijl aan de materiële zijde de waarde van het voorkeursrecht vermindert. Hoe zulks uitpakt in de rechtspraktijk zullen we in de nabije toekomst kunnen ervaren.&#13;
&#13;
</content><legacyfootnotes>* Advocaten bij De Brauw Blackstone Westbroek te ’s-Gravenhage.&#13;
1. J.A.M.A. Sluysmans, ‘Ontwikkelingen rondom het voorkeursrecht gemeenten’, Agr.r. 2001, p. 372-381&#13;
en ‘Nieuwe ontwikkelingen rondom het voorkeursrecht gemeenten’, Agr.r. 2002, p. 324-337.&#13;
2. Wetsvoorstel tot wijziging van de Wet voorkeursrecht gemeenten (Verbreding reikwijdte), TK 2001-&#13;
2002, 28 236, nr. 2.&#13;
3. Nota Grondbeleid, TK 2000-2001, 27 581, nr. 2.&#13;
4. TK 28 236, nr. 6, p. 2.&#13;
5. TK 2002-2003, 28 236, nr. 3, p. 4, en nr. 6, p. 4-5.&#13;
6. Bouwrecht 2002, nr. 13, inzake voorkeursrecht Deurne.&#13;
7. Zaaknummer 105051-HA ZA 02-215 (niet gepubliceerd).&#13;
8. Bouwrecht 2002, nr. 55, inzake voorkeursrecht Goirle.&#13;
9. A.M. van Mourik, ‘Ook onder nieuwe Wvg grondverwerving mogelijk’, Cobouw mei 2002, p. 5, zie&#13;
ook zijn Memorandum van 1 mei 2002, opgenomen als bijdrage VI in de syllabus van het symposium&#13;
van de Vereniging van Jonge Onroerend goed Juristen “Wet voorkeursrecht gemeenten: voorkeur of&#13;
willekeur?” van 12 september 2002.&#13;
10. Stcrt. 2002, nr. 66, p. 22-23.&#13;
11. Bouwrecht 2002, nr. 56, inzake Bergh.&#13;
12. Hof Arnhem 21 september 2001, Bouwrecht 2002, 66, nr. 10, inzake Bergh.&#13;
13. HR 2 mei 2003, RvdW 2003/87, inzake Nunspeet/Mulder.&#13;
14. TK 2001-2002, 27 750, nr. 9, p. 2.&#13;
15. Beschikking van 16 juli 2003, zaaknummer 2001/752 (niet gepubliceerd).&#13;
16. In eerdere zaken (bijv. Hof Amsterdam, 30 maart 2000, Bouwrecht 2000, 53, Voorkeursrecht Utrecht, en&#13;
Hof Arnhem 16 mei 2000, Bouwrecht 2000, 545, Voorkeursrecht Doetinchem) vormde het bestaan van&#13;
vergelijkbare volmachten, die expliciet waren opgenomen in een overeenkomst, een van de gronden om&#13;
te komen tot vernietiging van de overeenkomst. In de huidige uitspraak is sprake van een omgekeerde&#13;
situatie: niet de overeenkomst als zodanig wordt vernietigd, maar de kenbare volmacht die het sluitstuk&#13;
vormt van een niet door partijen overgelegde of mondelinge overeenkomst.&#13;
17. S.E. Bartels, ‘Het gemeentelijk voorkeursrecht leidt tot onoverdraagbaarheid van grond’, WPNR 6640&#13;
(2001), p. 318-320.&#13;
18. KG-nr: 164167/KGZA 03-652 (niet gepubliceerd)&#13;
19. Bouwrecht 2002, nr. 14, inzake voorkeursrecht Bergh.&#13;
</legacyfootnotes><footnotes><footnote/></footnotes><auteurs>mr. J.A.M.A. Sluysmans en mr. W.J.E. van der Werf</auteurs><published>2003-09-01 00:00:00</published><modified>2003-09-01 00:00:00</modified><editiondate>2003-09-01</editiondate><htmlpath>https://denhollander.info/artikel/4525</htmlpath></article>
</articles></edition>