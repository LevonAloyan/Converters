<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1984</searchword><id>6415</id><udhid>UDH:TvAR/6415</udhid><titel>Overzicht van de rechtspraak in pachtzaken</titel><searchwords><searchword>TvAR 6/1984</searchword><searchword>UDH:TvAR/6415</searchword></searchwords><attachments><attachment><name>1984_nr 6_Artikel_Houwing.pdf</name><extention>pdf</extention><url>https://denhollander.info/download/6197/ci</url></attachment></attachments><inleiding>In het februarinummer, blz. 53 begon ik een bespreking van de in de jaargang 1982&#13;
van dit tijdschrift - daar gewoontegetrouw nog aangeduid als Pacht 1982 - gepubliceerde&#13;
pachtrechtspraak in de volgorde van de artikelen van de Pachtwet waarop&#13;
zij betrekking had. De laatste daar besproken uitspraak betrof art. 29. Naar die&#13;
volgorde bespreek ik thans vooreerst een uitspraak betreffende artikel 30.&#13;
ad artikel 30&#13;
Dit artikel regelt de bevoegdheid van partijen bij de pachtovereenkomst tot het aanbrengen&#13;
van veranderingen in het verpachte, lid 1 de bevoegdheid van de pachter,&#13;
lid 2 die van de verpachter. Het arrest Hof Arnhem 1 augustus 1981 3551 blz. 252&#13;
heeft betrekking op lid 1. Ingevolge dit lid is pachter niet bevoegd de bestemming,&#13;
inrichting of gedaante van het gepachte te veranderen zonder schriftelijke toestemming&#13;
van de verpachter. In het gegeven geval was een pachter, die grond en opstallen&#13;
gepacht had voor zijn kippen- en varkenshouderij, op het gepachte zonder toestemming&#13;
van verpachter een manegebedrijf gaan exploiteren. Zijn verzoek om verlenging&#13;
van de pachtovereenkomst, in eerste instantie toegewezen, werd in dit arrest in&#13;
appel afgewezen op grond van art. 39 jo. art. 30 PW. Uitgangspunt voor het Hof&#13;
was dat onder bestemming van het gepachte in art. 30 is te verstaan: het gebruik&#13;
waarvoor het is gepacht. Het Hof stelde vervolgens feitelijk vast dat in het gegeven&#13;
geval de pachter het gepachte was gaan gebruiken voor een door hem aangevangen&#13;
manegebedrijf. En dat kan niet worden aangemerkt als een agrarisch bedrijf omdat&#13;
de exploitatie daarvan niet betreft uitoefening van de landbouw maar een recreatief&#13;
gebruik. Hier was dus sprake van verandering van de bestemming, zonder toestemming&#13;
van de verpachter. Ingevolge art. 39 moet een verlengingsverzoek worden afgewezen&#13;
indien de bedrijfsvoering van de pachter niet geweest is zoals een goed pachter&#13;
betaamt. En van een pachter die in strijd met art. 30 de bestemming van het gepachte&#13;
heeft veranderd zonder toestemming van de verpachter is de bedrijfsvoering niet&#13;
geweest zoals het een goed pachter betaamt, zodat zijn verlengingsverzoek ingevolge&#13;
art. 39 moet worden afgewezen.&#13;
Dit arrest vermeld ik ook onder art. 39.&#13;
Ten aanzien van de bevoegdheid van de pachter merk ik volledigheidshalve op dat&#13;
het aanbrengen van veranderingen die niet de bestemming, inrichting of gedaante&#13;
van het gepachte betreffen de pachter ook zonder toestemming van de verpachter&#13;
vrijstaat. </inleiding><content>Volgens lid 2 van art. 30 is de verpachter niet bevoegd verbeteringen aan te brengen&#13;
zonder schriftelijke toestemming van de pachter. En ingevolge lid 3 kan hij,&#13;
als deze toestemming weigert, aan de grondkamer machtiging tot het aanbrengen&#13;
van verbeteringen vragen. Tot het aanbrengen van veranderingen die geen&#13;
verbetering inhouden kan de grondkamer geen machtiging verlenen. Daartoe is hij&#13;
in het geheel niet bevoegd. Duidelijk verschil tussen zijn bevoegdheid ten aanzien&#13;
van veranderingen en die van de pachter. Op dit lid 2 en lid 3 heeft Centrale&#13;
Grondkamer 1 november 1980 3543 betrekking. Een verpachtster verzocht&#13;
ingevolge lid 3 machtiging van de grondkamer tot ontgronding van een gedeelte&#13;
van het verpachte. In eerste instantie was deze haar verleend. De CG echter stelde&#13;
op grond van een aan haar uitgebracht deskundigenrapport vast dat niet was&#13;
gebleken dat door de ontgronding sprake was van een verbetering als bedoeld in&#13;
art. 30 lid 2, maar mogelijk van een verslechtering, en dat, aldus formuleert de&#13;
CG het, 'hierdoor de grond aan het door de verpachtster gedane verzoek vervalt&#13;
en het verzoek derhalve moet worden afgewezen'.&#13;
ad artikel 36&#13;
Van de onder art. 36 vallende uitspraken zal ik die van Hof Arnhem 16 januari&#13;
1981, 1982, 3525 en die van Hof Arnhem 28 december 1981, 1982, 3552&#13;
gezamenlijk bespreken. Zij hebben namelijk merkwaardigerwijs betrekking op&#13;
twee grote gelijkenis vertonende gevallen die zich slechts zelden zullen voordoen:&#13;
dat de verpachter, nadat na zijn kennisgeving van art. 36 lid 2 geen verlenging te&#13;
wensen de pachtrechter op een verlengingsverzoek van de pachter heeft beslist, een&#13;
nieuwe kennisgeving doet en de pachter opnieuw verlenging verzoekt. Onderlinge&#13;
vergelijking van deze uitspraken is bijzonder interessant. Zij zijn echter beide erg&#13;
ingewikkeld. Ik zal ze aan de hand van een korte samenvatting vergelijken.&#13;
Eerst dan het arrest Hof Arnhem 16 januari 1981, 3525. Na een kennisgeving van&#13;
verpachtster ex. art. 36 lid 2 en een verlengingsverzoek van de pachter verlengde&#13;
Pachtkamer Tiel bij vonnis van 2 december 1979 de aan de orde zijnde pachtovereenkomst&#13;
met 6 jaar. In hoger beroep vernietigde het Hof bij arrest van 1 juli 1980&#13;
deze uitspraak en verklaarde het de pachter niet-ontvankelijk in zijn&#13;
verlengingsverzoek op grond dat de kennisgeving van verpachtster alleen aan de in&#13;
het geding zijnde pachter, en niet aan diens medepachter was gedaan en dus&#13;
ongeldig was.&#13;
Dat bracht mee, voeg ik hier duidelijkheidshalve aan toe, dat bij gebreke van een&#13;
geldige opzegging de pachtovereenkomst van rechtswege met zes jaar werd&#13;
verlengd; vandaar de niet-ontvankelijkverklaring van het verlengingsverzoek.&#13;
Echter deed vervolgens verpachtster opnieuw de kennisgeving van art. 36 en verzocht&#13;
de pachter opnieuw verlenging, waarop de Pachtkamer Tiel bij vonnis van&#13;
21 augustus 1980 wederom de pachtovereenkomst met zes jaar verlengde.&#13;
Verpachtster ging ook van dit vonnis in hoger beroep, waarna de pachter o.m.&#13;
incidenteel beroep instelde. Het is op deze beroepen dat het onderhavige arrest van&#13;
het Hof van 16 januari 1981, 3525 betrekking heeft. Voor de vergelijking van dit&#13;
arrest met het andere hierboven genoemde van 28 december 1981, 3552 is vooral&#13;
dit incidenteel beroep van de pachter van belang. Hij voert daarin aan dat 's Hofs voorafgaande beschikking&#13;
van 1 juli 1980 waarbij hij niet-ontvankelijk werd verklaard in zijn verlengingsverzoek&#13;
kracht van gewijsde had zodat verpachtster niet opnieuw de kennisgeving&#13;
van art. 36 kon doen. Het Hof beslist dienaangaande dat de rechtskracht van die&#13;
beschikking uitsluitend bestaat in hetgeen daarbij is beslist, in casu de nietontvankelijkverklaring&#13;
van de pachter in zijn verlengingsverzoek wegens ongeldigheid&#13;
van de door verpachtster gedane kennisgeving, maar dat geen rechtsregel de verpachtster&#13;
in zodanig geval belet een nieuwe kennisgeving te doen. Vervolgens recht&#13;
doende op het principaal beroep van verpachtster besliste het Hof dat in dit geval&#13;
het belang van verpachtster bij beëindiging van de pachtovereenkomst zwaarder&#13;
moest wegen dan dat van de pachter bij verlenging. Overeenkomstig een door&#13;
verpachtster gedaan aanbod verlengde het Hof echter de overeenkomst nog met&#13;
één jaar.&#13;
Nu het andere bovengenoemde arrest, dat van 28 december 1981, 3552. Ook hier&#13;
werd na een kennisgeving van verpachtster ex art. 36 lid 2 en een verlengingsverzoek&#13;
van pachters de in geding zijnde pachtovereenkomst, hier door de Pachtkamer&#13;
Harderwijk bij beschikking van 20 december 1979, met zes jaar verlengd. Maar&#13;
hier deed al aanstonds na deze uitspraak van de kantonrechter verpachtster een&#13;
nieuwe kennisgeving. Zij stelde daarbij zelf dat haar vorige ongeldig was geweest en&#13;
wel omdat deze niet aan alle pachters persoonlijk was geschied. Pachters&#13;
verzochten opnieuw 'zo nodig' de overeenkomst te verlengen. De Pachtkamer&#13;
verklaarde daarop bij beschikking van 16 juni 1981 de pachters niet-ontvankelijk in&#13;
hun nieuwe verlengingsverzoek omdat, nu de pachtovereenkomst bij haar vorige&#13;
beschikking verlengd was, deze nieuwe opzegging rechtskracht miste.&#13;
Verpachtster ging in hoger beroep en 's Hofs zo juist genoemd arrest van 28&#13;
december 1981, 3552 beslist op dat hoger beroep. Het Hof stelt vast dat tegen de&#13;
eerstgenoemde beschikking van de Pachtkamer van 20 december 1979, waarbij de&#13;
pachtovereenkomst met zes jaar werd verlengd, geen hoger beroep is ingesteld&#13;
zodat zij in kracht van gewijsde is gegaan, en dat hetgeen thans door de&#13;
verpachtster wordt verzocht in wezen niet anders inhoudt dan een verzoek om&#13;
opnieuw een beslissing te nemen over hetgeen bij die beschikking van 20 december&#13;
1979 is beslist; dat het echter volgens het algemene rechtsbeginsel ne bis in idem&#13;
niet mogelijk is dat de rechter nogmaals over hetzelfde onderwerp een beslissing&#13;
geeft. Daaraan kan, aldus verder het Hof, niet afdoen dat art. 1954 lid 1 BW&#13;
toepassing mist bij beschikkingen op verzoekschrift, daar die bepaling slechts een&#13;
omschrijving en een zekere beperking van het gezag van een gerechtelijk gewijsde&#13;
inhoudt en de regel ne bis in idem dus van andere aard is dan die bepaling.&#13;
Verpachtster deed hier ook nog een beroep op het andere hierboven besproken&#13;
arrest van het Hof van 16 januari 1981, 3525. Bijzonder belangwekkend is wat het&#13;
Hof thans daaromtrent overweegt. Dat beroep gaat niet op omdat, zo vat ik 's Hofs&#13;
beslissing op dit punt samen, in het geval van dat vorige arrest bij de&#13;
voorafgegane in kracht van gewijsde gegane beschikking van het Hof pachter&#13;
niet-ontvankelijk was verklaard in zijn verlengingsverzoek wegens ongeldigheid van&#13;
de gedane opzegging en dit aan een nieuwe opzegging en beslissing daarover niet in&#13;
de weg stond, terwijl in het onderhavige geval bij de voorafgegane in kracht van&#13;
gewijsde gegane beschikking de pachtovereenkomst was verlengd en dit aan een&#13;
tweede beslissing over die verlenging wèl in de weg staat. Deze authentieke vaststelling van de onderlinge verhouding van zijn beide uitspraken&#13;
door het Hof behoeft wel geen nadere toelichting.&#13;
Het boven besproken arrest van het Hof van 16 januari 1981, 3525 houdt nog&#13;
een merkwaardige beslissing in betreffende het in art. 36 lid 2 genoemde&#13;
'bijzondere geval'. Ingevolge deze bepaling moet de kennisgeving van de&#13;
verpachter geen verlenging te wensen gedaan worden uiterlijk een jaar of in&#13;
bijzondere gevallen uiterlijk zes maanden voor het einde van de&#13;
pachtovereenkomst. Bijzonder geval: minder zeggende term is nauwelijks&#13;
denkbaar; maar dit terzijde. De onderhavige pachtovereenkomst eindigde 1&#13;
december 1980. Verpachtster had hier de kennisgeving gedaan op 6 november&#13;
1978, waarna de Pachtkamer op 2 augustus 1979 op het verlengingsverzoek van&#13;
de pachter de pachtovereenkomst had verlengd met 6 jaar. Echter had daarop in&#13;
hoger beroep het Hof op 1 februari 1980 de pachter niet-ontvankelijk verklaard&#13;
in zijn verlengingsverzoek op grond dat deze kennisgeving van 6 november 1978&#13;
niet aan beide pachters was gedaan en daarom niet geldig was. Verpachtster&#13;
deed daarop een nieuwe kennisgeving. Zij kon het toen niet meer doen eenjaar&#13;
voor het einde van de pachtovereenkomst, 1 december 1980, deed het op 20&#13;
mei 1980, dus wel nog zes maanden voor dat einde. Kennisgeving op die termijn&#13;
is gelijk gezegd slechts geldig 'in bijzondere gevallen'. In eerste instantie achtte de&#13;
Pachtkamer hier een bijzonder geval aanwezig, de kennisgeving dus geldig en het&#13;
verlengingsverzoek ontvankelijk en verlengde de pachtovereenkomst met 6 jaar.&#13;
Hieromtrent nu besliste het Hof in dit arrest van 16 januari 1981, 3525 dat de&#13;
eerste kennisgeving van 6 november 1978 wel degelijk rechtsgeldig aan de enige&#13;
pachter was geschied en dat zij in het arrest van het Hof van 1 februari 1980&#13;
uitsluitend ten gevolge van een rechterlijke dwaling, te weten een onjuiste lezing&#13;
van de betreffende contractsbepaling, niet rechtsgeldig was geacht als niet&#13;
gedaan aan beide pachters. Het Hof had, voor zover ik kan nagaan, in dat&#13;
vorige arrest ten onrechte de borg van de, enige, pachter als mede-pachter&#13;
aangemerkt. Het Hof preekt in dit latere arrest (vergoelijkend?) van een&#13;
'inderdaad verwarringwekkende contractsbepaling'. Hoe dit zij, dit een en ander&#13;
maakt, aldus thans het Hof, dat hier sprake is van een bijzonder geval als bedoeld&#13;
in art. 36 lid 2, en dat de tweede kennisgeving dus tijdig is gedaan. Inderdaad: wel&#13;
een bijzonder 'bijzonder geval'!&#13;
Ook het arrest Hof Arnhem 27 juli 1981 1982, 3566 heeft betrekking op de in&#13;
art. 36 lid 2 voor de kennisgeving van de verpachter gestelde termijn, uiterlijk&#13;
een jaar of in bijzondere gevallen uiterlijk zes maanden voor het einde van de&#13;
lopende pachtovereenkomst. Het eindpunt van deze termijn lijkt geen&#13;
moeilijkheid op te leveren. Verpachter en pachter kunnen echter ook hier het&#13;
met hun overeenkomst de pachtkamer toch nog wel moeilijk maken: wanneer is&#13;
het einde van een volgens hun overeenkomst 'na rovenoogst 1981' eindigende&#13;
pachtovereenkomst? En dan ook nog - zie hier het in dit arrest te beslissen geval&#13;
- de kennisgeving doen op 12 december 1980. Het Hof overweegt hieromtrent&#13;
'dat de pachtontruimingsdag rovenoogst berust op het uitgangspunt dat de&#13;
laatstrij pende gewassen normaal en naar behoren geoogst moeten kunnen&#13;
worden en aan het Hof uit eigen wetenschap bekend is dat als zodanig vanouds&#13;
25 november als laatste datum wordt genoemd in pachtcontracten, rechtspraak en&#13;
commentaren (zie ook J.Th. de Smidt, Rechtsgewoonten, diss. Leiden, 1954 p.&#13;
179, 207)'. Maar nu had verpachtster ook nog betoogd, dat weliswaar vroeger, voordat mechanisch&#13;
werd geoogst, het oogsten voor 12 december geschiedde, maar dat dit thans&#13;
geschiedt als de fabriek de aflevering sluit, dat is op 21 of 22 december, en dat het&#13;
begrip rovenoogst is geëvolueerd met deze technische ontwikkeling. Hieromtrent het&#13;
Hof: het is denkbaar dat dit plaatselijk gebruik onder de invloed van technische ontwikkelingen&#13;
zou evolueren, maar het ligt op de weg van de partij die zich op zodanige&#13;
wijziging van het gewoonterecht beroept, deze door verklaringen van deskundigen&#13;
of anderszins aannemelijk te maken en dat heeft in casu verpachter niet gedaan.&#13;
Resultaat: de kennisgeving van 12 december 1980 is niet gedaan een jaar voor het&#13;
einde van de pachtovereenkomst, zijnde 25 november 1981 en dus niet geldig; de&#13;
overeenkomst is mitsdien van rechtswege verlengd.&#13;
Het arrest houdt voorts nog een bijdrage aan het begrip bijzonder geval in. Verpachtster&#13;
beriep er zich ook nog op dat hier sprake was van een bijzonder geval, hetwelk&#13;
kennisgeving zes maanden voor het einde van de pachtovereenkomst toestaat.&#13;
Dit zou hierin bestaan, vooreerst dat zij bij vergissing was uitgegaan van een andere&#13;
aanvangsdatum van de pachtovereenkomst dan die welke was overeengekomen, en&#13;
voorts dat haar zoon dringend behoefte had aan het verpachte en dat de pachter&#13;
door de late opzegging in geen enkel opzicht was geschaad. Een verkeerde lezing&#13;
door een partij van een niet verwarring wekkende contractsbepaling, aldus hierover&#13;
het Hof, komt voor rekening van deze partij. En het overigens aangevoerde houdt&#13;
geen omstandigheden in die voor de verpachtster een geldige verhindering vormden&#13;
de pacht uiterlijk een jaar voor het einde van de overeenkomst op te zeggen, zijnde&#13;
laatstbedoelde omstandigheden die waaraan de betreffende uitzonderingsbepaling&#13;
haar praktische betekenis ontleent. Uit het ten aanzien van het eerste punt overwogene&#13;
leid ik af dat volgens het Hof verkeerde lezing van een wèl verwarring wekkende&#13;
contractsbepaling wèl een bijzonder geval kan opleveren. En wat deze laatste&#13;
overweging betreft, zij laat nog de vraag open wanneer van een geldige verhindering&#13;
sprake is.&#13;
ad artikel 38&#13;
De pachtkamer beslist op een verzoek om verlenging naar billijkheid. Een principiële&#13;
beslissing hieromtrent vindt men in de ook reeds onder art. 36 uitvoerig&#13;
besproken uitspraak Hof Arnhem 16 januari 1981, 3525. In het gegeven geval&#13;
is het belang van verpachtster bij niet-verlenging, namelijk om te kunnen verpachten&#13;
aan een neef, uitsluitend van ideële aard. Ook het belang van de pachter bij&#13;
verlenging is nagenoeg geheel van ideële aard. Hij heeft het gepachte al meer&#13;
dan 40 jaar in pacht, maar de inkomsten die hij van het gepachte heeft maken niet&#13;
meer dan 2% van zijn totale inkomsten uit. Indien ideële belangen van gevoelsmatige&#13;
betrokkenheid bij het gebruik van de verpachte grond voor beide partijen&#13;
geheel of nagenoeg geheel beslissend zijn, dient het belang van de eigenaar zwaarder&#13;
te wegen dan dat van de pachter, tenzij bijzondere omstandigheden tot een ander&#13;
oordeel mochten leiden, waarvan hier echter niet gebleken is. Aldus deze uitspraak. ad artikel 39&#13;
Van de in dit overzicht te bespreken uitspraken hebben er drie betrekking op het&#13;
voorschrift van art. 39 dat de pachtrechter verplicht is een verlengingsverzoek af te&#13;
wijzen 'indien de bedrijfsvoering van de pachter niet is geweest zoals het een goed&#13;
pachter betaamt'. Met betrekking tot dit voorschrift mag men er, dunkt mij, van uit&#13;
gaan enerzijds dat niet elke tekortkoming in de bedrijfsvoering maakt dat deze niet&#13;
is als een goed pachter betaamt: ook de goede pachter schiet wel eens tekort. En anderzijds&#13;
dat ook tekortkomingen, die nog niet maken dat weigering van verlenging&#13;
ingevolge art. 39 verplicht is, zeer wel voor de pachtkamer die krachtens art. 38 over&#13;
verlenging 'naar billijkheid' beslist reden tot weigering van verlenging of tot verlenging&#13;
met korter dan zes jaar kunnen zijn.&#13;
Dit naar aanleiding van het arrest Hof Arnhem 18 november 1980, 3544. In het&#13;
hier berechte geval had in eerste instantie de pachtkamer vastgesteld dat de onderhoudstoestand&#13;
van het gepachte gebreken vertoonde en daarmee de bedrijfsvoering&#13;
aan bedenkingen onderhevig was en de grens nagenoeg overschreden was, maar dat&#13;
naar billijkheid de pachtovereenkomst nog wel diende te worden verlengd, echter&#13;
voor slechts drie jaar, binnen welke termijn verbetering mogelijk zou zijn. Het Hof&#13;
dan stelde na bezichtiging van het gepachte vast, dat daarop veel onkruid voorkwam&#13;
en dat de pachter dit op intensieve wijze zou dienen te bestrijden, maar dat de&#13;
toestand niet van dien aard was dat met toepassing van art. 39 verlenging zou moeten&#13;
worden geweigerd. En het vond ook geen aanleiding de overeenkomst met korter&#13;
dan zes jaar te verlengen, mede gegeven het feit dat bij gelijktijdige beslissing zoon&#13;
en dochter van de huidige pachter in diens plaats werden gesteld. Het Hof wees er&#13;
wel op dat onvoldoende onkruid-bestrijding tot een verslechtering van de toestand&#13;
zou kunnen leiden die ontbinding van de pachtovereenkomst zou rechtvaardigen.&#13;
In zijn arrest van 13 oktober 1981, 3549 betreffende art. 39 stelt Hof Arnhem met&#13;
betrekking tot de vraag of de bedrijfsvoering van de pachter niet is geweest zoals&#13;
het een goed pachter betaamt voorop, dat deze moet worden beoordeeld naar de&#13;
omstandigheden in de afgelopen pachtperiode of, indien in die periode de oorspronkelijke&#13;
pachter door een andere pachter is opgevolgd, in het na die opvolging verlopen&#13;
gedeelte van die pachtperiode. En dat geen gewicht in de schaal leggen de omstandigheden&#13;
na de opzegging van de pachtovereenkomst door de verpachter. Het&#13;
in het gegeven geval door de pachter overgelegde bestemmingsplan is mitsdien niet&#13;
relevant. Het Hof stelt vervolgens omtrent die omstandigheden in het gegeven geval&#13;
vast - onder meer aan de hand van luchtfoto's en van de overgelegde exploitatiegegevens&#13;
- dat de pachters het gepachte waarop zij het veehoudersbedrijf uitoefenden&#13;
steeds meer zijn gaan gebruiken voor een botenbedrijf, en dat dit botenbedrijf&#13;
in casu niet meer als een tot bijverdienste strekkende nevenactiviteit van een&#13;
overwegend agrarisch bedrijf kan worden beschouwd. Door het te gaan gebruiken&#13;
voor een ander doel dan de uitoefening van de landbouw zijn zij in strijd gekomen&#13;
met hetgeen een goed pachter betaamt. De handhaving van enige agrarische activiteiten,&#13;
voegt het Hof hier aan toe, kan hieraan niet afdoen omdat het niet aangaat&#13;
voor een zo onmiskenbaar recreatief bedrijf aanspraak te maken op de bescherming&#13;
die de Pachtwet aan pachters van specifieke landbouwbedrijven beoogt te geven. Het is dus, in het gegeven geval, de verandering van een agrarische in een niet&#13;
agrarische bestemming die art. 39 toepasselijk doet zijn. Wat te dien aanzien het gevolg&#13;
van andere bestemmingsveranderingen is blijkt uit dit arrest niet.&#13;
In deze zaak werd, althans voor zover uit het gepubliceerde gedeelte van het arrest&#13;
blijkt, er geen beroep op gedaan dat de bestemmingsverandering zonder toestemming&#13;
van de verpachter was geschied; art. 30. Anders in de zaak van het hier volgende arrest.&#13;
Daarin werd verlenging van zijn pachtovereenkomst verzocht door een pachter&#13;
die op het door hem voor kippen- en veehouderij gepachte een manegebedrijf was&#13;
gaan exploiteren, en wel zonder toestemming van de verpachter. In eerste instantie&#13;
was het verlengingsverzoek toegewezen. In hoger beroep besliste het Hof 1 augustus&#13;
1981, 3551 blz. 252 dat, doordat de pachter aldus in strijd met art. 30 de agrarische&#13;
bestemming van het gepachte in een niet-agrarische bestemming had veranderd, zijn&#13;
bedrijfsvoering niet was geweest zoals het een goed pachter betaamt en verlenging&#13;
ingevolge art. 39 geweigerd moest worden.&#13;
Dit arrest besprak ik ook onder art. 30.&#13;
Het Hof spreekt ook in deze uitspraak van een verandering van een agrarische in&#13;
een niet-agrarische bestemming, welke art. 39 toepasselijk maakt. Wat ook hier nog&#13;
de vraag open laat of verandering van de agrarische bestemming in een andere agrarische&#13;
bestemming dat eveneens doet.&#13;
ad artikel 50&#13;
Hierop betrekking heeft Hof Arnhem 25 maart 1977 1982, 3574. Drie van de vier&#13;
erfgenamen van de oorspronkelijke pachter vorderen ex art. 50 uit de pacht te worden&#13;
ontslagen - waardoor de pachtovereenkomst met de vierde erfgenaam als enig&#13;
pachter zal worden voortgezet. Deze gaat daarmede akkoord. Verpachters verzetten&#13;
zich tegen de vordering, vooreerst op grond dat art. 50 niet toepasselijk zou zijn,&#13;
nu na het overlijden van de oorspronkelijke pachter geen gebruik is gemaakt van&#13;
de in art. 54 gegeven mogelijkheid ontslag uit de pachtovereenkomst te vorderen.&#13;
En voorts op grond van bezwaren tegen deze vierde erfgenaam.&#13;
Het Hof beslist dat art. 50 algemeen luidt en ook toepasselijk is als mede-pacht is&#13;
ontstaan door het overlijden van de oorspronkelijke pachter. Het stelt verder vast&#13;
dat de laatste jaren de bedrijfsvoering uitsluitend wordt verzorgd door die vierde&#13;
erfgenaam en op de wijze waarop dit geschiedt door verpachters geen enkele aanmerking&#13;
is gemaakt; en dat niet gebleken is dat deze over onvoldoende middelen&#13;
voor de exploitatie zou beschikken noch dat het ontslag van de anderen uit de pacht&#13;
verlies van zekerheid voor de nakoming van pachters verplichtingen zou betekenen.&#13;
Het Hof bekrachtigt op grond van dit een en ander het vonnis waarbij de vordering&#13;
wordt toegewezen.&#13;
ad artikel 54&#13;
Hof Arnhem 12 oktober 1981 1982, 3554. Bij de beoordeling van de op voet van art. 54 door de verpachtster tegen de pachter ingestelde ontbindingsvordering is, aldus&#13;
stelt het Hof in dit arrest voorop, beslissend of van verpachtster in redelijkheid&#13;
kan worden gevorderd dat zij de pachtovereenkomst met de pachter voortzet. Dat&#13;
is dus, merk ik op, het in lid 5 van art. 54 gestelde criterium van de billijkheid. Het&#13;
Hof stelt verder feitelijk vast dat het gebruik van het gepachte door een van de pachters&#13;
een niet behoorlijk gebruik is. En voorts dat tussen de erfgenamen ernstige onenigheid&#13;
over het gebruiken van het gepachte bestaat alsmede over de verdeling van&#13;
de nalatenschap, zelfs leidend tot een slaags raken tussen twee erfgenamen. Aldus&#13;
ontbreekt de eensgezindheid onder de pachters waarop de verpachter moet kunnen&#13;
rekenen met name wanneer een pachter een onbehoorlijk gebruik van het gepachte&#13;
maakt. Op grond van een en ander ontbindt het Hof de pachtovereenkomst.&#13;
Hof Arnhem 23 maart 1977 1982, 3574: ook als na overlijden van de pachter geen&#13;
toepassing van art. 54 is gevorderd kunnen de mede-erfgenamen op grond van art.&#13;
50 als mede-pachters ontslag uit de pacht vorderen.&#13;
ad artikel 56&#13;
Wanneer een der partijen nalatig is in het nakomen van haar verplichtingen, kan,&#13;
zo zegt dit artikel, de pachtkamer naargelang van omstandigheden op vordering van&#13;
de andere partij de pachtovereenkomst ontbinden. Weer een van de vele termen in&#13;
de Pachtwet die de rechter volledige vrijheid van beoordeling laten - en daardoor&#13;
tot een omvangrijke jurisprudentie aanleiding hebben gegeven. En aan de uitspraken&#13;
hierover komt veelal geen algemene betekenis toe, juist omdat zij geheel&#13;
door de concrete omstandigheden van het gegeven geval bepaald worden.&#13;
Met betrekking tot de onder het onderhavige overzicht vallende uitspraak betreffende&#13;
art. 56, Hof Arnhem 25 mei 1981, 3546 moge ik hier volstaan met een zeer&#13;
korte samenvatting van de daarin door het Hof in aanmerking genomen 'omstandigheden'.&#13;
De in deze procedure te beantwoorden vraag, aldus het Hof, is of onder de&#13;
door het Hof vastgestelde omstandigheden de pachter W. als pachter zo nalatig is&#13;
geweest in het nakomen van zijn verplichtingen jegens de verpachter dat de overeenkomst&#13;
moet worden ontbonden. Daaromtrent stelt het Hof dan verder vast dat de&#13;
pachter, die bij het aangaan van de pacht zijn eigen bedrijf in de onmiddellijke nabijheid&#13;
van het gepachte had, door zich met dat bedrijf op 90 km afstand daarvan te&#13;
vestigen wanprestatie heeft gepleegd, maar dat er desondanks, ondanks deze grote&#13;
afstand, nog sprake is van een voldoende betrokkenheid van de pachter bij het gebruik&#13;
van het gepachte land, en dat mitsdien de nalatigheid van de pachter in de nakoming&#13;
van zijn verplichtingen niet dient te leiden tot ontbinding van de pachtovereenkomst.&#13;
ad artikel 56c&#13;
Het voorkeursrecht van de pachter, stel ik hier nog eens voorop, houdt geen recht&#13;
om het gepachte te kopen in, en geen verplichting van de verpachter om aan de pachter te verkopen, maar slechts eert verplichting om als de pachter wil kopen niet aan&#13;
een ander te verkopen. En deze verplichting bestaat alleen dan als de pachter bereid&#13;
is om te kopen tegen een bepaalde prijs. Deze prijs wordt dan in art. 56c gesteld op&#13;
'de werkelijke waarde' van het gepachte, welke bij geschil door de grondkamer&#13;
wordt vastgesteld.&#13;
De uitspraak Centrale Grondkamer 8 september 1980, 3531 geeft een goede nadere&#13;
omschrijving van 'werkelijke waarde': de verkeerswaarde of verkoopwaarde, dit&#13;
is de waarde die overeenstemt met de prijs waarbij redelijk handelende partijen op&#13;
de markt tot koop en verkoop besluiten over te gaan. De CG vermeldt nog nauwkeurig&#13;
wat zij i.c. bij de schatting van deze waarde in aanmerking heeft genomen.&#13;
Zij heeft de prijzen onderzocht die in het recente verleden zijn overeengekomen bij&#13;
verkoop van zoveel mogelijk soortgelijk onroerend goed in de omgeving, waarbij&#13;
tevens is gelet op bijzondere omstandigheden waaronder de overeengekomen prijzen&#13;
zijn ontstaan, en er acht op is geslagen dat het gepachte onderdeel is van een groter&#13;
geheel hetwelk voor het overige in eigendom toebehoort aan de pachter, en gelet is&#13;
op de gunstige ligging van het gepachte nabij de regelmatige bebouwing van B. en&#13;
op korte afstand van andere landbouwbedrijven, en op de goede vorm en ontsluiting.&#13;
ad artikel 88&#13;
Volgens dit artikel geschiedt het verzoek om goedkeuring van een pachtovereenkomst&#13;
door indiening bij de grondkamer van een door partijen ondertekende akte&#13;
of een notarieel afschrift. In het geval van Centrale Grondkamer 14 juli 1980, 3535&#13;
was ingediend een fotocopie van een door partijen getekende akte waarop was&#13;
gesteld een verklaring door een notaris luidende: uitgegeven voor afschrift van&#13;
vorenstaand stuk, welk stuk tot dat einde aan mij, notaris, is getoond en na met dit&#13;
afschrift vergeleken te zijn is teruggegeven. De grondkamer had verzoeker nietontvankelijk&#13;
verklaard in zijn verzoek om goedkeuring omdat de ter goedkeuring&#13;
ingezonden akte niet was een door partijen ondertekend stuk of een notarieel afschrift&#13;
zoals bedoeld in art. 88 PW.&#13;
Met enig genoegen vermeld ik dat de CG in bovenstaand arrest, kort samengevat,&#13;
overweegt dat de verklaring van de notaris niet anders kan betekenen dan dat het&#13;
bij de grondkamer ingediende stuk, na vergelijking door hem met de originele akte,&#13;
gelijkluidend is met die originele akte, en dat noch de tekst van art. 88, lid 1 PW&#13;
noch de Wet op het Notarisambt zich er tegen verzetten het stuk aan te merken als&#13;
een notarieel afschrift in de zin van dat artikel, een term die laatstgenoemde wet niet&#13;
kent.&#13;
ad artikel 95&#13;
De uitspraak Centrale Grondkamer 3 augustus 1981, 3548 heeft betrekking op een&#13;
verzoek van een verpachter tot herziening van de tegenprestatie krachtens art. 19 PW. Bij de behandeling in eerste instantie van dit verzoek had de grondkamer een&#13;
onderzoek als bedoeld in art. 95 lid 2 doen instellen en vervolgens de pachtprijs herzien.&#13;
Bovengenoemde uitspraak van de CG betreft het hoger beroep van verpachter&#13;
tegen deze beslissing van de grondkamer. Bij de behandeling daarvan kwam onder&#13;
meer ter sprake - uit het gepubliceerde gedeelte van de uitspraak blijkt niet duidelijk&#13;
op welke wijze - dat de grondkamer niet partijen van te voren van het tijdstip&#13;
van het ingevolge art. 95 lid 2 in te stellen onderzoek had kennis gegeven. Te dien&#13;
aanzien nu stelt de CG vooreerst vast dat deze grondkamer blijkens het in haar&#13;
onderhavige beschikking daaromtrent overwogene partijen slechts dan daarvan kennis&#13;
geeft als daarom vooraf door een van hen uitdrukkelijk wordt verzocht. En zij&#13;
overweegt vervolgens dat zij 'deze wijze van behandeling in strijd met een goede&#13;
proces-orde acht'. Echter, zo voegt zij er aanstonds aan toe, er is geen aanleiding&#13;
om deze reden de beslissing, waarvan beroep, te vernietigen nu ten deze geen wetsbepaling&#13;
deze kennisgeving voorschrijft en voorts niet is gebleken, dat partijen of een&#13;
van hen door het achterwege blijven ervan in haar belangen is geschaad.&#13;
Aan de hand van een aan haar uitgebracht rapport herziet vervolgens de CG met&#13;
gedeeltelijke bevestiging van de uitspraak van de grondkamer de pachtprijs.&#13;
Toch wel een heel duidelijke waarschuwing aan het adres van de grondkamers!&#13;
ad artikel 106&#13;
Behoeft uitspraak CG 16 december 1980, 3545 nog bespreking? Pachter komt in hoger&#13;
beroep van een beschikking van de grondkamer waarbij zijn pachtovereenkomst&#13;
ongewijzigd is goedgekeurd 'zulks op grond dat de grondkamer de overeengekomen&#13;
pachtprijs niet zou hebben getoetst aan de geldende normen'. CG: ingevolge art. 106&#13;
lid 3 beroep niet ontvankelijk als gericht tegen een beschikking waarbij de pachtovereenkomst&#13;
ongewijzigd is goedgekeurd.&#13;
ad artikel 146&#13;
De twee in jaargang 1982 gepubliceerde uitspraken van het Hof Arnhem welke betrekking&#13;
hebben op art. 146 lid 3, 21 november 1977, 3536 en 11 augustus 1981,&#13;
3564, vormen een bijzonder merkwaardig stel. Zij doen namelijk blijken van een,&#13;
in laatstgenoemde uitspraak ook uitdrukkelijk geconstateerde wijziging van zijn&#13;
standpunt door het Hof. Om dit goed te doen uitkomen geef ik ze hier uitvoerig,&#13;
voor een groot deel letterlijk, weer.&#13;
Dit lid 3 regelt de relatieve competentie van de pachtrechter betreffende - zie het&#13;
opschrift van §4 - verzoekschriften buiten eigenlijk rechtsgeding. Daartoe behoort&#13;
- in feite uitsluitend - het verzoekschrift van de pachter van art. 36 lid 3 om verlenging&#13;
van de pachtovereenkomst. Bevoegd te dien aanzien is het kantongerecht&#13;
binnen welks rechtsgebied het gepachte of het grootste gedeelte daarvan is gelegen.&#13;
In het geval Hof Arnhem 21 november 1977, 3536 had in eerste instantie de pachtrechter&#13;
zich uit hoofde van art. 146 lid 3 onbevoegd verklaard kennis te nemen van een bij hem ingediend verlengingsverzoek ex art. 36 lid 3. Pachter kwam in&#13;
hoger beroep onder meer aanvoerende dat de pachtrechter met analoge&#13;
toepassing van art. 157a Wetboek van Burgerlijke Rechtsvordering de zaak&#13;
had moeten verwijzen naar de wèl bevoegde pachtrechter. Het Hof stelt vast&#13;
dat de pachtrechter zich terecht onbevoegd heeft verklaard en overweegt&#13;
vervolgens dat art. 157a Rv. niet toepasselijk is op procedures in pachtzaken en&#13;
dat geen wettelijke grondslag is te vinden op grond waarvan een verwijzing&#13;
naar de wel bevoegde pachtrechter mogelijk geacht moet worden.&#13;
Ik wijs er hier aanstonds op dat het grote belang van de vraag of verwijzing&#13;
mogelijk is daarin is gelegen dat ingevolge art. 36 lid 3 verlenging verzocht&#13;
moet worden binnen een maand na ontvangst van de kennisgeving van de&#13;
verpachter van art. 36 lid 2. Na onbevoegdverklaring en verwijzing blijft het&#13;
verlengingsverzoek tijdig gedaan; na enkel onbevoegdverklaring is een nieuw&#13;
verzoek nodig - dat dan, veelal, niet meer tijdig kan worden gedaan.&#13;
Nu dan de wijziging van standpunt in Hof Arnhem 11 augustus 1981, 3564.&#13;
Ook hier ging het om een verlengingsverzoek ex art. 36 lid 3. Ook hier had in&#13;
eerste instantie de pachtrechter zich onbevoegd verklaard ingevolge art. 146&#13;
lid 3. Hier had hij daarbij uitdrukkelijk overwogen dat het hem niet vrij stond&#13;
de zaak te verwijzen naar de wel bevoegde pachtrechter. Het Hof stelt vast dat&#13;
de pachtrechter zich terecht onbevoegd heeft verklaard. Maar vervolgens&#13;
overweegt het Hof, naar aanleiding van de grief in appel dat de pachtrechter&#13;
met analoge toepassing van art. 157a Wetboek van Burgerlijke&#13;
Rechtsvordering de zaak had moeten verwijzen naar de bevoegde pachtrechter,&#13;
dat art. 157a Rv. 'weliswaar niet van toepassing is op een verlengingsprocedure&#13;
als de onderhavige, doch voor een dergelijke procedure eveneens geldt doel en&#13;
strekking van dat artikel, om, als een zaak bij een onbevoegde rechter is&#13;
gebracht, de procesgang te vereenvoudigen en te bevorderen, en te voorkomen&#13;
dat materiële rechten verloren zouden gaan doordat een verkeerde rechter is&#13;
geadieerd; dat er onvoldoende reden bestaat om een dergelijk in het huidige&#13;
procesrecht algemeen erkend beginsel niet toe te passen voor een procedure&#13;
als de onderhavige'.&#13;
Het Hof wijst er dan nog op dat de Ministerraad reeds heeft ingestemd met&#13;
een voorstel tot wijziging van de Pachtwet waarbij de mogelijkheid tot&#13;
verwijzing ook in een geval als bedoeld in art. 146 van die wet zal worden&#13;
vastgelegd en wijziging van die wet in die zin verwacht mag worden. Op grond&#13;
van een en ander 'is het Hof thans in afwijking van het tot dusver ingenomen&#13;
standpunt van oordeel dat de onderhavige zaak alsnog naar de bevoegde&#13;
Kamer van het Kantongerecht moet worden verwezen'. Eind goed al goed</content><legacyfootnotes/><footnotes><footnote/></footnotes><auteurs>Mr. Ph.A.N. Houwing</auteurs><published>1984-06-01 00:00:00</published><modified>1984-06-01 00:00:00</modified><editiondate>1984-06-01</editiondate><htmlpath>https://denhollander.info/artikel/6415</htmlpath></article>
</articles></edition>