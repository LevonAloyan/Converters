<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2003</searchword><id>4583</id><udhid>UDH:TvAR/4583</udhid><titel>Grond in het agrarisch milieurecht</titel><searchwords><searchword>TvAR 12/2003</searchword><searchword>UDH:TvAR/4583</searchword></searchwords><attachments><attachment><name>2003_nr 12_Artikel_Bruil.pdf</name><extention>pdf</extention><url>https://denhollander.info/download/4528/ci</url></attachment></attachments><inleiding>Mijn onderwerp voor deze middag luidt: grond en agrarisch milieurecht, ofwel in trefwoorden&#13;
‘grond – landbouw – milieu’. Ook ik was buitengewoon verrast dat dit onderwerp&#13;
aan mij was toebedeeld, maar toch was ik ook wel vereerd dat ik vandaag als het&#13;
ware in het voorprogramma een klein rolletje mocht vervullen. Bij drie trefwoorden en&#13;
staande voor de vraag hoe deze te behandelen kan men op de gedachte komen om de&#13;
wiskundig te construeren drie bilaterale relaties en de ene multilaterale verhouding achtereenvolgens&#13;
te bespreken. In de relatie ‘grond – landbouw’ zou het dan kunnen gaan&#13;
over de ruimtelijke ordening, waarbij aan landbouwgrond een bepaalde bestemming&#13;
wordt gegeven, over de landinrichting, waarbij op landbouwgrond inrichtingsmaatregelen&#13;
kunnen worden getroffen en waarbij landbouwgrond voorwerp kan zijn van herverkaveling,&#13;
over de beheersregelgeving waarbij op landbouwgrond een bepaald beheer&#13;
dient te worden gevoerd, over de beschikking over landbouwgrond (onteigening, voorkeursrechten)&#13;
en zelfs over de registratie van landbouwgrond. Wat dat laatste betreft&#13;
permitteer ik mij een kleine opmerking. Het is uiterst merkwaardig om te zien dat waar&#13;
het Kadaster voor de registratie van landbouwgrond niet meer waarde heeft dan voor&#13;
‘gewone’ grond, dat waar een fatsoenlijke pachtregistratie – wegens gebrek aan geld of&#13;
gebrek aan competentie? – bij de grondkamers nooit van de grond is gekomen, dat er bij&#13;
de Dienst Basisregistraties te Assen in no-time een buitengewoon gecompliceerd en uitgebreid&#13;
registratiesysteem uit de grond is gestampt (U merkt wel dat de woordspelingen&#13;
ruim voorhanden zijn), waarbij niet alleen zakelijke gebruiksrechten worden geregistreerd,&#13;
maar ook pachtovereenkomsten en zelfs gebruikersverklaringen, waarbij niet&#13;
alleen de kadastrale percelen, maar ook daarbinnen en daardoorheen de zgn. gewaspercelen&#13;
bekend zijn, waarbij de teelten, de grondsoorten, enzovoorts, worden meegenomen&#13;
en waar ook nog eens een mestafzetovereenkomstenregistratie aan kan worden&#13;
gekoppeld. (zie art. 7a Meststoffenwet als basis voor deze gegevensverzameling). Een&#13;
prestatie van formaat. Dat had ik niet gedacht, dat dat zo voortreffelijk zou verlopen.&#13;
Natuurlijk, het heeft wat gekost, er zullen wel wat fouten in het systeem zitten en er kan&#13;
ook wel eens geklaagd worden over de tijd die gemoeid is met het verwerken van mutaties,&#13;
maar dat doet toch niet af aan de bewondering die ik heb voor dit systeem.</inleiding><content>&#13;
In de relatie ‘landbouw – milieu’ zou – deze gedachtegang volgend – aandacht kunnen worden besteed aan de milieuvergunning, de bestrijdingsmiddelen, lozingenbesluiten, meststoffen, enzovoorts, terwijl men in de verhouding ‘milieu – grond’ een beschouwing zou kunnen wijden aan het gebruik van meststoffen op de bodem, ook weer bestrijdingsmiddelen, het besluit overige organische meststoffen, waterbeheer en dergelijke. In relatie hiermee wil ik slechts noemen de regeling voor steile hellingen in het Besluit gebruik meststoffen en dat met name de wijze waarop het gemiddeld hellingpercentage moet worden bepaald. Ik weet niet of U die regeling wel eens heeft bestudeerd – ik sluit niet uit dat een enkele Limburger er belang bij kan hebben – maar men kan er slechts een bewonderend zwijgen toe doen.&#13;
&#13;
De gedachte om aan al deze relaties aandacht te besteden heb ik echter laten varen. Het verhaal zou te lang worden. Ik zal mij dan in het vervolg concentreren op het middelpunt van de kwestie: hoe komen landbouw, grond en milieu bij elkaar? Daarbij zijn, wat mij betreft, twee vragen te beantwoorden:&#13;
a.	welke rol speelt de agrarische grond in het agrarisch milieurecht?&#13;
De behandeling van deze vraag heeft een enigszins inventariserend karakter. De tweede vraag daarop volgende vraag luidt:&#13;
b.	wordt grondgebonden landbouw bevorderd door de agrarische milieuregelgeving?&#13;
De behandeling van deze vraag is wat meer opiniërend.&#13;
&#13;
Het is allereerst van belang om eens te bekijken hoeveel soorten van grond we eigenlijk tegenkomen in het agrarisch milieurecht. Ik heb de verschillende begrippen waarvan definities zijn bepaald eens op een rijtje gezet. &#13;
Uit artikel 1 van de Meststoffenwet:&#13;
–	Grond &#13;
–	Landbouwgrond&#13;
–	Tot het bedrijf behorende oppervlakte landbouwgrond (3)&#13;
–	Grasland&#13;
–	Bouwland&#13;
–	Braakland&#13;
–	Grond met een houtopstand&#13;
–	Natuurterrein&#13;
–	Tot het bedrijf behorende oppervlakte natuurterrein&#13;
–	(omschrijvingen qua) Grondsoorten&#13;
–	(omschrijvingen inzake) Uitspoelingsgevoeligheid&#13;
&#13;
Uit de omschrijvingen van het Besluit gebruik meststoffen en de Interimwet ammoniak en veehouderij:&#13;
–	Overige grond&#13;
–	Niet-beteelde grond&#13;
–	Natuurterrein (2)&#13;
–	Natuurterrein waarop een beheer wordt gevoerd&#13;
–	Steile hellingen&#13;
–	Natuurterrein (3)&#13;
&#13;
Een eerste conclusie: het zijn erg veel omschrijvingen. Ik zal niet alle definities behandelen, maar slechts bij een enkele wat langer stilstaan:&#13;
–	Grond: dat deel van de bodem dat wordt gebruikt of is bestemd om te worden gebruikt als voedingsbodem voor planten.&#13;
	Wat in deze omschrijving opvalt is het onderscheid grond en bodem. Grond is de bovenlaag. Het begrip ‘bestemd’ behoeven wij waarschijnlijk niet al te juridisch te duiden; bedoeld zal zijn dat grond grond is, ook al groeien er even geen planten op.&#13;
–	Landbouwgrond: grond waarop enige vorm van akkerbouw, veehouderij – daaronder begrepen intensieve veehouderij –, tuinbouw – daaronder begrepen fruitteelt en het kweken van bomen, planten, bloemen en bloembollen – en bosbouw die aan bij ministeriele regeling gestelde regels voldoet, wordt uitgeoefend.&#13;
	Deze definitie bevat eigenlijk een omschrijving van wat landbouw is. Vergelijkt men deze definitie met een andere, die van de Pachtwet, dan springen enkele verschillen in het oog. Zo worden in de Meststoffenwet de planten apart genoemd en in de Pachtwet niet.  De Pachtwet noemt dan de teelt van griendhout en riet en het is wel verklaarbaar dat de Meststoffenwet dat niet doet. Griend valt dan ook onder het begrip ‘natuurterrein’. Waarom de Pachtwet ‘bosbouw’ niet onder ‘landbouw’ begrijpt en de Meststoffenwet wel, is op het eerste gezicht minder verklaarbaar. Men zou kunnen denken dat mest wel in bos terecht mag komen, maar dat de bosbouwer niet de bescherming van de Pachtwet van node heeft. Heisterkamp meldt daarover in zijn losbladige commentaar Pachtwet op dat de uitzondering voor de bosbouw in de parlementaire geschiedenis buitengewoon mager is gemotiveerd. De regering zei: ‘wat de bosbouw betreft wijken de omstandigheden van het bodemgebruik zozeer van die van de landbouw af, dat de Pachtwet daarvoor niet kan gelden’. En: ‘het komt bovendien bijna niet voor’. Wat daarvan ook zij, voor de Meststoffenwet hoort de bosbouw er volgens de wetstekst helemaal bij, maar bekijkt men de ‘Regeling aanmerking bepaalde categorieën bosbouwgrond tot landbouwgrond’, dan telt slechts die bosbouwgrond waarvoor een vrijstelling van de meldings- en herplantplicht is verleend, ofwel het zogenaamd snelgroeiend bos. En dan zijn we weer helemaal terug bij de Pachtwet, want snelgroeiend bos valt ook onder landbouw, volgens artikel 1, zesde lid, Pachtwet. Inhoudelijk is er dus waarschijnlijk geen verschil bedoeld. Bosbouw niet, snelgroeiend bos wel. Wetstechnisch klopt er niet veel van, zeker niet als men ook nog eens de desbetreffende bepaling uit de Subsidieregeling natuurbeheer erbij neemt. In het bospakket (bijlage 20) staat simpelweg dat op dat bos de Boswet van toepassing moet zijn.&#13;
Het spiegelbeeld in de Meststoffenwet vinden we bij de volgende definitie:&#13;
–	Grond met een houtopstand: grond met een houtopstand waarvan velling – anders dan bij wijze van dunning – een verplichting tot herbeplanten op grond van artikel 3 van de Boswet, dan wel enig ander algemeen verbindend voorschrift doet ontstaan, alsmede grond waarop zich een dergelijke houtopstand bevond, tenzij aan de verplichting tot herbeplanting is voldaan door beplanting van andere grond of een ontheffing als bedoeld in artikel 6, tweede lid, van de Boswet is verleend.&#13;
	Ook deze definitie noodt uit tot een minutieuze beschouwing, maar de bedoeling is wel duidelijk. Grond met een houtopstand, aldus gedefinieerd, maakt zelf namelijk zelf weer deel uit van de definitie van ‘natuurterrein’. Het onderscheid tussen landbouwgrond en natuurterrein is vervolgens van belang voor de mestproductierechten (natuurterrein telt niet mee), voor Minas (voor natuurterreinen geldt een veel lagere verliesnorm) en voor de mestplaatsingsruimte (natuurterrein levert veel minder ruimte op). Daarmee komen we op:&#13;
–	Natuurterrein. Daarbij horen dus ook de gronden met houtopstanden, Verder volgt dan in artikel 1, onder w, van de Meststoffenwet een materiële omschrijving die bijna, maar niet helemaal, overeenkomt met die van de Uitvoeringsregeling ammoniak en veehouderij. Wat er in vergelijking met laatstgenoemde regeling uit is gevallen, is schraalland. Schraalland zal dan weer onder landbouwgrond vallen. Dat klopt met het Besluit gebruik meststoffen (Bgm), dat verbiedt het gebruik van mest op natuurterrein, en daar staat schraalland er ook niet bij. In dat Bgm is trouwens net weer een iets andere definitie opgenomen, daar staat een met de Meststoffenwet vergelijkbare materiële omschrijving, maar zijn er de woorden aan toegevoegd: ‘voor zover het geen landbouwgrond is’. Waar dat dan weer op slaat, is niet geheel duidelijk. Taalkundig kan het slaan op het begin van de omschrijving. Daar gaat het, net als in de Meststoffenwet, over ‘gronden met een houtopstand’, maar in de aanhef van artikel 1 Bgm wordt juist dit begrip uit de Meststoffenwet niet overgenomen, zodat het onbepaald blijft wat ermee wordt bedoeld.&#13;
&#13;
Het is evident: het analyseren en vergelijken van definities is best aardig om te doen, maar men kan er ook gemakkelijk zijn verstand bij verliezen. Wat, naast een gevoel van onbehagen over de hoeveelheid, resteert is de gedachte dat er wel erg veel variabelen in de omschrijvingen te vinden zijn. Soms speelt de feitelijke gesteldheid van de grond een rol. Bijvoorbeeld is het zand- of lössgrond, is de grond uitspoelingsgevoelig, ligt de grond op een steile helling. Grond in Duitsland en België kan ook meetellen. Een tweede aspect dat verschil maakt, is de teelt die op de grond aanwezig is. In ruimere zin speelt het gebruik dat van de grond wordt gemaakt een rol. Denk aan het begrip ‘in het kader van een normale bedrijfsvoering (…) bij dat bedrijf in gebruik is’. Ook de gebruikstitel speelt een onderscheidende rol. Of men de grond in gebruik heeft krachtens een eigendomsrecht, een zakelijk recht, een reguliere pachtovereenkomst, een kortdurende pachtovereenkomst, een grondgebruiksverklaring, het maakt verschil voor de verschillende onderdelen van het milieurecht. Soms wordt er dan tenslotte nog gerefereerd aan een ‘bestemming’ (bij ‘grond’) of een van toepassing zijnd regime, zoals de Boswet, al genoemd. Tot welke slotsom leidt ons dit? In de eerste plaats zullen er voor alle verschillen en de detailleringen in de definities misschien verklaringen zijn, althans geweest zijn. Ooit moet er iemand gedacht hebben dat het goed was. Misschien zitten ze wel in deze zaal. Ik zeg er meteen maar bij dat de boeren waarschijnlijk over de ingewikkeldheid niet zo erg mogen klagen, want veel detailleringen beogen uiteraard alleen maar recht te doen aan de vrijwel oneindige variaties die men in de werkelijkheid kan aantreffen. Maar misschien is het zo langzamerhand toch wel eens zinvol om eens te bezien of:&#13;
a.	de definities in de verschillende regelingen niet geharmoniseerd kunnen worden, en&#13;
b.	te bezien of de regelingen op dit punt niet vereenvoudigd zouden kunnen worden.&#13;
Wellicht maakt zo’n operatie deel uit van de plannen van de minister voor administratieve lastenverlichting. &#13;
&#13;
Op een definitie wil ik nog wat nader ingaan, en dat is die van artikel 1, onder q, van de Meststoffenwet.&#13;
–	Tot het bedrijf behorende oppervlakte landbouwgrond: in Nederland gelegen oppervlakte landbouwgrond (…) die tot het bedrijf behoort op grond van eigendom, een zakelijk gebruiksrecht of een door de grondkamer goedgekeurde pachtovereenkomst als bedoeld in artikel 12, eerste lid, van de Pachtwet, en die in het kader van een normale bedrijfsvoering bij dat bedrijf in gebruik is.&#13;
Deze omschrijving, die bepalend is voor de regeling van de mestproductierechten, behelst twee componenten: een juridische (de titel) en een feitelijke. Enkele hiermee verband houdende problemen wil ik aanstippen. Ten eerste is dat het probleem van grond die door een boer wordt overgedragen aan een overheid, bijvoorbeeld een gemeente, maar waarbij de gemeente er geen bezwaar tegen heeft dat de boer de grond nog blijft gebruiken. Als die boer die grond ook nodig heeft voor de mestproductierechten, zou dus een van de titels zoals zojuist genoemd, aanwezig dienen te zijn. Een pachtovereenkomst zou voor de hand liggen, maar begrijpelijkerwijs zijn de gemeenten daar niet zo erg happig op. Dat zou er dan toch weer een voor zes jaar moeten worden, met de kans op opnieuw een schadeloosstelling. Dat laatste is overigens zeker niet vanzelfsprekend, nu de boer immers al schadeloos is gesteld bij de verkoop. In de praktijk heeft Bureau Heffingen daar een mouw aangepast: men accepteert een verklaring van de gemeente inzake ‘voortgezet gebruik’ als een zakelijk gebruiksrecht. Uit een brief van Bureau heffingen:&#13;
&#13;
“Zoals u in uw brief heeft aangegeven mag een bedrijf inderdaad mest produceren op basis van eigendom, reguliere pacht of zakelijk gebruiksrecht. U heeft aangegeven dat u de gronden niet regulier wilt verpachten. Op basis van het zakelijk gebruiksrecht wijs ik u graag op een alternatief, namelijk het voortgezet gebruik. Als een bedrijf na een juridische overdracht tijdelijk wordt voortgezet door de voormalige eigenaar, kan het voortgezette bedrijf blijven beschikken over de mestproductierechten. Dit geldt ook als een gedeelte van een bedrijf, bijvoorbeeld uitsluitend landbouwgrond, wordt overgedragen Om de produktierechten te kunnen behouden op basis van een voortgezet gebruik geldt als voorwaarde dat het voortgezet gebruik is vastgelegd in een notariële akte.”&#13;
&#13;
Van welk zakelijk gebruiksrecht hier dan precies sprake is, wordt wijselijk in het midden gelaten. Een termijn staat er ook niet bij. Mij is niet duidelijk waarom dit nu wel kan, terwijl een eenmalige pachtovereenkomst niet meetelt. De volgende vraag van de gemeente is natuurlijk: kan ik daar nog geld voor vragen? Niet zomaar, want dan zou het toch weer een reguliere pachtovereenkomst worden. Maar kan er een eenmalige pachtovereenkomst worden afgesloten? Dus: een zakelijk recht ‘voortgezet gebruik’ voor de mestproductierechten en een eenmalige pacht voor de Pachtwet. Ik denk dat dit wel kan, maar misschien zou het niet moeten kunnen.&#13;
&#13;
Ten tweede: de omschrijving van artikel 1, onder q, heeft aanleiding gegeven voor veel discussies rond de zgn. akkerbouwconstructies. Discussies overigens die heel vaak pas oplaaiden nadat de Wet herstructurering werd ingevoerd, omdat toen bleek dat Bureau Heffingen niet van zins was varkensrechten toe te kennen aan bedrijven waarvan zij vonden dat ze niet voldeden aan de Meststoffenwet. In een enkel geval is ook strafrechtelijke vervolging ingezet voor het houden van dieren zonder te beschikken over mestproductierechten. Die samenwerkingsverbanden die niet aan de titel-eis hadden voldaan vielen al direct door de mand, bijvoorbeeld maatschappen waarbij de grond ‘in gebruik was gegeven’. Indien er verder niet al teveel aan de hand was, viel de straf mee. Een tweede categorie werd veel harder aangepakt: de samenwerkingsverbanden waarbij in het dossier tegenafspraken of contra-letters, dan wel ondertekende pachtbeëindigingen werden aangetroffen, konden rekenen op fikse veroordelingen wegens valsheid in geschrifte. Een derde categorie ligt veel moeilijker: de bedrijven waarvan betwijfeld werd of de grond bij het bedrijf in gebruik is ‘in het kader van een normale bedrijfsvoering’. Een veroordeling, zuiver op dit punt ken ik niet. Wel is er, in het kader van de Knelgevallenregeling geprocedeerd door een aantal Zeeuws-Vlaamse akkerbouwers / varkenshouders bij het College van beroep voor het bedrijfsleven. Op 8 april jl. is daarover een uitspraak gedaan. Wat in de eerste plaats blijkt, is dat het buitengewoon lastig is om een feitelijk begrip als ‘normale bedrijfsvoering’ in te vullen in een sector waar zeer veel bedrijfsvormen voorkomen. Is het ‘normaal’ dat een aantal akkerbouwers samen een varkensbedrijf start op basis van hun grondgebonden rechten, daartoe een BV oprichten in samenwerking met een grote varkensboer en de dagelijkse werkzaamheden laten verrichten door diezelfde BV? Normaal mag men dit misschien niet noemen, maar is het daarom ook verwerpelijk? Er is toch grond ‘onder’ de dieren? Het meest schrijnend van de zaak is eigenlijk dat de afspraken onder het mestafzetsysteem helemaal aan de eisen voldaan zouden hebben. Het College van Beroep heeft niettemin afwijzend beslist: er worden geen varkensrechten toegekend.  De casus betreft een samenwerkingsverband met de volgende elementen:&#13;
–	Een investeerder (een Brabantse varkenshouder) bouwt stallen en houdt deze in eigendom; deze investeerder beschikte ook over de milieuvergunning.&#13;
–	De stallen worden (in onderdelen) verpacht aan akkerbouwers. Elke akkerbouwer pacht zoveel dierplaatsen als op grond van zijn grondgebonden mestproductierecht mogelijk is, waarbij het in totaal om duizenden hectares gaat.&#13;
–	De akkerbouwers betalen een reële pachtprijs.&#13;
–	Akkerbouwers participeren in een BV en vormen gezamenlijk de Algemene Vergadering van Aandeelhouders. Ook de investeerder neemt deel in de BV.&#13;
–	Tussen de BV en de akkerbouwer is een overeenkomst voor het houden en verzorgen van varkens gesloten. De BV levert – onder eigendomsvoorbehoud – varkens aan de akkerbouwer die deze verzorgt in de door hem gepachte stallen. De akkerbouwer ontvangt daarvoor een vergoeding van de BV. Een aantal kostenposten, zoals nutsvoorzieningen, komen voor rekening van de BV.&#13;
–	De feitelijke werkzaamheden in de stallen worden weer uitgevoerd door werknemers van de BV, waarvoor de akkerbouwer weer een bedrag moet vergoeden aan de BV.&#13;
Ingewikkeld genoeg, maar voldoet dit nu aan artikel 1, onder q? In de uitspraak van het CBB concentreert de rechtsvraag zich op artikel 9 van het Besluit hardheidsgevallen herstructurering varkenshouderij (Bhv). Waar de appellanten zich – in navolging van eerdere rechtspraak van het College – op het standpunt hadden gesteld dat de regelingen van de Whv uitputtend waren en het varkensrecht rechtstreeks uit die regelingen af te leiden was, gaat het College nu na wat de bedoelingen van de besluitgever met het Bhv kan hebben gehad. De voorwaardelijke rechten kunnen alleen worden toegekend, aldus het College, in gevallen ‘waarin sprake is van een duidelijke relatie tussen de verleende milieuvergunning en de latente ruimte van het desbetreffende bedrijf’. Anders dan Bureau Heffingen meent, geldt dat ook voor bedrijven die vóór 1 september 1998 werden overgenomen. Bureau Heffingen had de slagboom gelegd bij 9 juli 1997 (de datum van aankondiging van de Whv). Het College is niet erg duidelijk, wanneer dan sprake is van zo’n duidelijke relatie. Of goedgekeurde pachtovereenkomsten voldoende zouden zijn geweest, laat het CBB zelfs in het midden. Het lijkt mij eerlijk gezegd nogal duidelijk dat de stal nooit zou zijn gebouwd als men er niet op had gerekend dat er grondgebonden rechten beschikbaar zouden zijn. Er is dus, naar mijn smaak, ook voldaan aan de bedoeling van de Bhv: extra rechten toekennen als er geïnvesteerd is op basis van latenties. In casu was dat ook al vóór 9 juli 1997 het geval. De uitspraak is des te minder bevredigend omdat nauwelijks aan de orde komt hoe de samenhang in werkelijkheid gestalte had gekregen. Bovendien waren er pachtovereenkomsten; deze waren weliswaar nog niet goedgekeurd, maar die eis werd op basis van de Meststoffenwet ook niet gesteld, althans niet voor wat betreft de ingangsdatum. Er werden zelfs vóór juli 1997 al varkens gehouden in de stallen.&#13;
&#13;
Evenals bij de productierechten melk en suiker kan men ook bij de mest de vraag stellen: zijn deze rechten grondgebonden? En dat, zoals Snijders heeft aangegeven, weer in tweeën: is grond nodig om ze over te dragen? En: kunnen aan het hebben van grond rechten worden ontleend – of andersom – is grond nodig om de rechten te kunnen hebben? Deze vragen kunnen vervolgens voor de verschillende rechten weer verschillend liggen.&#13;
&#13;
–	Mestproductierechten. Er zijn grondgebonden mestproductierechten. Deze vloeien eigenlijk automatisch voort uit de formulering van artikel 55 van de Meststoffenwet, waarin het uitbreidingsverbod pas gaat gelden bij 125 kg fosfaat. Een hectare grond levert dus 125 kg op. Raakt men grond kwijt, dan ook 125 kg fosfaat. Grondgebonden mestproductierechten worden als zodanig niet overgedragen. Voor de overdracht – eigenlijk zou men over verplaatsing moeten spreken – van niet-grondgebonden mestproductierechten is geen grond nodig. Conclusie: de mestproductierechten zijn in de eerste betekenis (overdracht) niet grondgebonden. In de tweede betekenis wel, maar alleen voor de als zodanig aangemerkte grondgebonden rechten.&#13;
&#13;
–	Varkensrechten. Bij varkensrechten ligt de zaak iets anders. Weliswaar is er ook sprake van grondgebonden varkensrechten, maar dit is een heel andere grondgebondenheid dan bij de mestproductierechten. Het is eigenlijk niet veel meer dan een speciale aanduiding. Een gevolg van de gedachte dat de varkens die voorheen ‘op de grond’ werden gehouden, minder zouden worden gekort. Aan een hectare grond kan men geen varkensrechten ontlenen. De ‘grondgebonden’ varkensrechten kunnen niet worden overgedragen (art. 16, tweede lid, Whv), ook niet met grond. Wel ontstaat er nog een speciaal soort van grondgebondenheid als varkensrechten worden overgedragen van een bedrijf binnen naar een bedrijf buiten een concentratiegebied. Dat mag alleen als het ontvangende bedrijf niet meer dan 15 varkenseenheden per hectare heeft. Dat geldt ook weer voor een eventueel opvolgend bedrijf (art. 17 Whv). De varkensrechten zijn niet (of nauwelijks) grondgebonden.&#13;
&#13;
–	Pluimveerechten. Hierover kunnen we heel kort zijn: pluimveerechten staan geheel los van de grond.&#13;
&#13;
Voor zover al sprake is van grondgebondenheid bij de tot nu toe behandelde dierrechten, stelt die niet alleen vrij weinig voor, maar we moeten ook nog eens constateren dat deze rechten zullen worden afgeschaft. Weliswaar is er net een wetsvoorstel bij de Tweede Kamer ingediend om dat afschaffen, dat immers al via een expiratiedatum in de verschillende wetten was geregeld, met twee jaar uit te stellen, maar dan zal het er toch van komen. Terzijde mag ik U er wel even aan herinneren dat ik jaren geleden al voorspeld heb dat de dierrechten niet zouden worden afgeschaft. Ik heb dan tenminste voor twee jaar gelijk gekregen. Ik vermoed dat zij ook dan niet zullen vervallen, tenzij het Debat over de Intensieve Veehouderij dat nu gaande is, ertoe leidt dat ofwel de veehouderij geheel wordt vrijgegeven dan wel geheel wordt afgeschaft. Beide uitkomsten van het debat zijn niet erg waarschijnlijk en dus ook het afschaffen van de dierrechten niet. Maar als we daar toch vanuit gaan, dan verdwijnt ook weer een klein stukje grondgebondenheid.&#13;
&#13;
Grond is uiteraard wel belangrijk voor het mestafzetsysteem en Minas. Aan grond kan het recht worden ontleend om een hoeveelheid stikstof en fosfaat op kwijt te maken – de verliesnorm – en aan grond kan het recht worden ontleend om voor een bepaalde hoeveelheid aan stikstof dieren te houden (mestplaatsingsruimte). Het is niet helemaal te vergelijken met de dierrechten – Minas en mestafzetsysteem zijn wezenlijk anders van aard – maar voor de overdracht van deze ‘ruimte’ is geen grond nodig. Overigens is in beide systemen ook een ontsnappingsmogelijkheid gekoppeld, waardoor men nog steeds dieren kan houden en mest kan produceren zonder over grond te beschikken, zoals mestexport en -verwerking. Ook andermans grond – de akkerbouwers weer – is goed genoeg. Het mestafzetsysteem lijkt intussen werkelijk geen knelpunt te vormen, in die zin dat er grond te weinig in Nederland zou zijn. Ik herinner er maar aan dat bij de invoering werd verwacht dat er 6000 bedrijven dicht zouden moeten. Natuurlijk: we hebben de RBV-regeling gehad, MKZ, en de lage prijzen, dat scheelt. Ik kan nauwelijks geloven dat het mestafzetsysteem ook maar enig doel heeft gediend, behalve dan misschien het behagen van ‘Brussel’ en de werkgelegenheid in Drenthe. Niettemin dient hier de conclusie te luiden dat er een nauwe relatie bestaat tussen de verschillende vormen van ‘grond’ aan de ene kant en milieu aan de andere kant, evenwel niet zozeer op bedrijfsniveau als wel op nationaal niveau.&#13;
&#13;
Als laatste term staan de ‘ammoniakrechten’ op het programma. Dit kan enige verbazing oproepen want ammoniakrechten bestaan immers niet meer? Dat zou echter wel weer eens anders kunnen komen te liggen als we ons realiseren dat de Wet ammoniak en veehouderij niet het laatste woord kan zijn over de gebiedsbescherming in verband met ammoniakemissie, nu we niet alleen ‘kwetsbare gebieden’ hebben, maar ook Vogelrichtlijngebieden, natuurmonumenten en Habitatrichtlijngebieden. De zones zouden nog wel eens veel groter moeten worden vastgesteld dan de 250 meter van de Wet ammoniak en veehouderij of de 1500 meter waarvan nu in de plannen van de regering sprake schijnt te zijn. En dan kan ik mij heel goed voorstellen dat we het oude systeem wel weer eens zouden willen invoeren, dat wil zeggen: ammoniakrechten. Dat is nu nog een beetje speculeren, dus bij deze constatering kan ik het laten.&#13;
&#13;
Ik kom dan op de tweede vraag die ik in het begin stelde: bevordert het agrarisch milieurecht een grondgebonden veehouderij? Deze vraag dient eigenlijk voorafgegaan te worden door de vraag: moeten we streven naar een grondgebonden veehouderij? Welnu, dat lijkt altijd wel de bedoeling. Bijvoorbeeld in bestemmingsplannen op basis van de Wet op de Ruimtelijke Ordening wordt vrijwel altijd een onderscheid gemaakt tussen grondgebonden en niet-grondgebonden bedrijven, waarbij de laatste categorie weinig ruimte wordt toegemeten. Toch verdient een grondgebonden bedrijf uit ruimtelijk oogpunt helemaal niet de voorkeur. Men kan zelfs zeggen dat deze vorm van grondgebruik eigenlijk zeer oneconomisch is. We kunnen de schaarse grond wel beter gebruiken dan er een paar koeien op te laten lopen of er de mest van een paar varkens op te gooien, zou men zeggen. Ook uit milieuoogpunt is het nog maar de vraag of grondgebonden landbouw wel zo’n nastrevenswaardig ideaal is. Zou het niet nog veel beter zijn om in intensieve bedrijven, al of niet samengevoegd in sterlocaties of ontwikkelingsgebieden, te werken aan efficiënte mestverwerking en/of export?&#13;
&#13;
Al met al krijgt de vraag ‘draagt het agrarisch milieurecht bij aan een grondgebonden landbouw?’ minder belang. Gelukkig is het antwoord dan ook: nee. De mestproductierechten zijn voor het belangrijkste deel en de pluimveerechten voor het geheel niet-grondgebonden. Minas en mestafzet leiden hoogstens op nationaal niveau tot een evenwichtige verhouding tussen grond en dieren, maar dat is dan ook alles. Van de Wet herstructurering varkenshouderij hebben wij in 1998, tijdens de jaarvergadering van de Vereniging voor Agrarisch Recht over die wet, al geconstateerd dat daarmee geen bijdrage wordt geleverd aan een grondgebonden landbouw.&#13;
&#13;
Ik kom aan het eind van het verhaal. De conclusies zijn:&#13;
–	Er zou gestreefd moeten worden naar een harmonisatie van regelingen, en van definities daarin.&#13;
–	Het aantal variabelen in de omschrijvingen van ‘grond’ zou verminderd en de regeling vereenvoudigd kunnen worden.&#13;
–	Er is niet een heel sterke relatie tussen agrarisch milieurecht en grond, al lijkt dat soms wel het geval te zijn.&#13;
&#13;
	Inleiding Agrarisch Recht&#13;
&#13;
Een van de aanleidingen voor deze dag is het boek Inleiding Agrarisch Recht. Over de voorgeschiedenis zou veel te zeggen zijn. Daar zijn decennia overheen gegaan. Ik zal dat niet doen, maar tegenslagen zijn ons ook in de recente geschiedenis niet bespaard gebleven. Toen we deze dag planden dachten we er nog in te slagen om dan ook het boek in druk klaar te hebben. Dat is helaas niet gelukt. Wat wel gelukt is, is dat de tekst nu af is. We kunnen dus nu eindelijk een paar bedankjes uitdelen. In de eerste plaats de auteurs. Zij verdienen een bedankje, niet alleen omdat zij een tekst hebben geleverd, maar soms ook verschillende keren. Speciale vermelding verdient hier Paul van der Kooij, die als eerste zijn tekst inleverde en deze ook telkens weer actualiseerde, daarbij heel vriendelijk bleef en mijn misplaatste optimisme ook telkens weer deelde. De redacteuren De Haan en Brussaard zullen ook in een andere kwaliteit vandaag nog ter sprake komen. Men zou kunnen zeggen dat De Haan aan het begin heeft gestaan van het boek – hij was de initiatiefnemer – en Brussaard aan het eind: hij heeft de afgelopen periode vele dagen doorgebracht op het Instituut om de zaak te ‘finishen’.&#13;
&#13;
Uitgevers heeft dit boek er al veel versleten. Dat lag natuurlijk aan de lange voorgeschiedenis, maar toch ook wel aan de carrièresnelheid in deze beroepsgroep. Er waren uitgevers die je al bedankten voor de plezierige samenwerking, maar dat ze nu een nieuwe uitdaging aangingen, terwijl je je maar niet voor de geest kon halen hoe of ze er ook al weer uitzagen.&#13;
Dat ligt geheel anders bij Hillie van de Streek. Niet dat zij geen carrière zou kunnen maken, maar zij heeft haar hart verpand aan het uitgeven van boeken over agrarisch recht. Haar zal ik nu de kopij overhandigen.&#13;
&#13;
</content><legacyfootnotes>1. In de rechtspraak worden de planten wel onder pacht begrepen: Hof Arnhem 8 mei 1972, P. 1973/3159.&#13;
2. Na afloop van de bijeenkomst werd mij door P. Beekhuizen, Ministerie van LNV, meegedeeld dat men&#13;
daar inderdaad mee bezig is.&#13;
3. Zie over deze uitspraak ook (in kritische zin): M. Haan, ‘De knuppel in het hoenderhok (varkenskot).&#13;
Overzicht 5 jaar CBB-jurisprudentie over varkens- en pluimveerechten’, Agr.r. 2003, p. 404 e.v.&#13;
</legacyfootnotes><footnotes><footnote/></footnotes><auteurs>prof. mr. D.W. Bruil</auteurs><published>2003-12-01 00:00:00</published><modified>2003-12-01 00:00:00</modified><editiondate>2003-12-01</editiondate><htmlpath>https://denhollander.info/artikel/4583</htmlpath></article>
</articles></edition>