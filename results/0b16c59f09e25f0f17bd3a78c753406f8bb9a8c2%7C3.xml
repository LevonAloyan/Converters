<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2010</searchword><id>8546</id><udhid>UDH:TvAR/8546</udhid><titel>Van kennelijke fouten en wat er verder mis kan gaan. Jurisprudentie steunaanvragen toeslagrechten </titel><searchwords><searchword>TvAR 6/2010</searchword><searchword>UDH:TvAR/8546</searchword></searchwords><attachments><attachment><name>TvAR2010_6_03_Van_kennelijke.pdf</name><extention>pdf</extention><url>https://denhollander.info/download/7611/ci</url></attachment></attachments><inleiding>1.Inleiding&#13;
Sinds 2006 kunnen landbouwers die over toeslagrechten be­schikken in aanmerking komen voor (uitbetaling van) inko­menssteun.1 Daarvoor is vereist dat jaarlijks een aanvraag wordt gedaan. Deze aanvraag maakt onderdeel uit van de zogenaamde ‘gecombineerde opgave’ welke zowel digitaal als op papier kan worden gedaan. De gecombineerde opgave bevat tevens de gegevensverstrekking inzake de landbouw­telling en de mestwetgeving.&#13;
Helaas komt het regelmatig voor dat er daarbij iets fout gaat waardoor de landbouwer inkomenssteun misloopt of met een korting op of intrekking van de steun wordt geconfron­teerd, omdat communautaire voorschriften niet zijn nage­leefd.&#13;
In deze bijdrage zal de relevante jurisprudentie van het Col­lege van Beroep voor het bedrijfsleven (CBb) over deze ma­terie worden behandeld, waarbij onder meer zal worden stilgestaan bij problemen die zich kunnen voordoen met be­trekking tot de aanvraag, kennelijke fouten en perikelen bij het opmeten van gewaspercelen. Het artikel zal worden af­gesloten met een korte bespreking van een viertal voor de dagelijkse praktijk interessante uitspraken onder het kop­je ‘varia’. Het CBb is bepaald niet terughoudend bij het pu­bliceren van haar uitspraken op www.rechtspraak.nl, zodat veelal kan worden volstaan met een verwijzing naar de des­betreffende LJN-nummers.&#13;
De uitspraken betreffen merendeels steunaanvragen uit 2007 en 2008 waarbij regelmatig wordt verwezen naar bepalin­gen uit (met name) Verordening (EG) 795/2006. In dit ver­band zij erop gewezen dat de Verordeningen 795/2006 en 639/2009 per 1 januari 2010 zijn ingetrokken en vervangen door Verordening (EG) 1120/2009 (PbEG nr. 1-316), Veror­dening (EG) 796/2006 is op dezelfde datum vervangen door Verordening (EG) 1122/2009 (eveneens gepubliceerd in PbEG nr. 1-316). Waar mogelijk zal verwezen worden naar de thans vigerende verordeningen.&#13;
</inleiding><content>2. De aanvraag&#13;
Zoals gemeld, maakt de aanvraag toeslagrechten onderdeel uit van het formulier ‘gecombineerde opgave’. Voor het in­dienen van een volledige aanvraag - het Ministerie van LNV spreekt van de ‘GLB Verzamelaanvraag’ - is het nodig dat op het zogenaamde ‘hoofdformulier’ wordt vermeld dat men zijn toeslagrechten wil verzilveren en daarnaast moet op het ‘overzicht gewaspercelen’ worden aangekruist wel­ke percelen (die uiteraard moeten worden beteeld met pre­miewaardige gewassen) men wil gebruiken voor het be­nutten van de toeslagrechten. In gevallen waarin én op het ‘hoofdformulier’ én op het ‘overzicht gewaspercelen’ dit niet was aangevinkt, oordeelt het CBb 2 dat alsdan geen aan­vraag is gedaan. De consequentie hiervan is dat geen be­roep kan worden gedaan op de bepalingen uit de Europese Verordeningen op grond waarvan een aanvraag mag wor­den gewijzigd.3 Weliswaar bestaat op grond van art. 23 van Verordening (EEG) 1122/2009 de mogelijkheid om na het verstrijken van de uiterste datum voor indiening een aan­vraag in te dienen, maar dit biedt slechts 25 kalenderdagen respijt. De meeste landbouwers bemerken pas dat zij geen aanvraag hebben ingediend als zij hun toeslagrechten niet uitbetaald krijgen. In dit soort gevallen staat de aanvrager dus met lege handen. Het kan voorts incidenteel voorkomen dat een landbouwer geen formulier ‘gecombineerde opgave’ ontvangt, bijvoorbeeld omdat er bij de postbezorging iets is misgelopen. Het CBb oordeelt dat in een dergelijk geval van een landbouwer mag worden verwacht dat hij zelf actie on­derneemt om een formulier te bemachtigen.4 Bij het indie­nen van de aanvraag is de datum van ontvangst door Dienst Regelingen beslissend.5 De aanvrager is verantwoordelijk voor de tijdige indiening en moet zo nodig aantonen dat hij de aanvraag tijdig heeft verzonden. Mogelijke fouten bij de postbezorging komen voor diens rekening.6De adviseur die stelde dat de aanvraag in dezelfde enveloppe als een aantal andere aanvragen zat, moest dit bewijzen.7&#13;
Indien men er voor kiest om de aanvraag niet digitaal maar per post in te dienen, verdient het aanbeveling om dat ‘aan­getekend’ te doen, te meer omdat er soms grote bedragen mee gemoeid zijn.&#13;
De gevallen waarin óf op het ‘overzicht gewaspercelen’ óf op het ‘hoofdformulier’ kruisjes zijn gezet, zullen hierna worden behandeld.&#13;
3. Kennelijke fouten&#13;
Op grond van art. 21 van Verordening (EG) 1122/2009 (een gelijkluidende bepaling stond in art. 19 Verordening (EG) 796/2004 (oud)) kan een steunaanvraag te allen tijde wor­den gecorrigeerd in geval van een kennelijke fout. Wanneer is hiervan sprake?&#13;
De Europese Commissie heeft hiervoor een aantal richtsnoe­ren gegeven, welke zijn neergelegd in werkdocument AGR 49533/2002. Belangrijke gezichtspunten zijn dat de gege­vens in de steunaanvraag niet samenhangend zijn, dat de aanvraag vermoedelijk geen goede weergave is van wat be­oogd is aan te vragen en dat er sprake moet zijn van een on­opzettelijke fout.&#13;
Dienst Regelingen heeft aanvankelijk uitsluitend gevallen als kennelijke fouten aangemerkt waarbij óf op het overzicht gewaspercelen óf op het hoofdformulier was verzuimd aan te geven dat men toeslagrechten wenste te verzilveren. Deze zaken zijn vanzelfsprekend niet aan het CBb voorgelegd.&#13;
Een groot aantal zaken waarin de aanvrager te weinig ge­waspercelen opgaf, heeft tot jurisprudentie geleid. Opmerke­lijk is dat het voornamelijk digitale aangiften betrof.&#13;
Uit deze jurisprudentie blijkt dat het CBb in een aantal za­ken een beroep op de aanwezigheid van een kennelijke fout heeft gehonoreerd en in andere zaken niet. Een korte analyse van de jurisprudentie is derhalve op zijn plaats. Allereerst de zaken waarin het beroep gegrond is verklaard. De zaak die model staat voor veel andere zaken is gepubliceerd in het oktobernummer van jaargang 2009 van dit tijdschrift.8 De casus was - in de kern samengevat - dat een landbouwer die over tien toeslagrechten beschikte, slechts 2 ha had opgege­ven, terwijl hij over voldoende land beschikte om alle rech­ten te kunnen benutten.&#13;
Het CBb overwoog allereerst dat als uitgangspunt kan wor­den aangenomen dat een landbouwer subsidie wenst te ont­vangen. Bovendien stelde het CBb vast dat de voorgedrukte formulieren niet aan de Europese regels voldeden en oor­deelde vervolgens dat de landbouwer hier niet de dupe van mocht worden.9 De consequentie hiervan was dat het CBb ervan uitging dat de ambtenaar die de aanvraag beoordeelt, geacht wordt op de hoogte te zijn van het aantal toeslagrech­ten waarover de aanvrager beschikte. Nu sprake was van een groot verschil tussen hetgeen is aangevraagd en hetgeen maximaal zou kunnen worden aangevraagd, was er sprake van een kennelijke fout en de landbouwer moest derhalve de gelegenheid krijgen zijn aanvraag te wijzigen. Het lijkt erop dat het CBb het begrip ‘kennelijke fout’ wat ruimer uitlegt dan onder de ‘oude’ steunregelingen (EG-steunverlening ak­kerbouwgewassen, ooipremies, en dergelijke). De nadruk lag voorheen meer bij de eigen verantwoordelijkheid van de landbouwer voor het invullen van het aanvraagformulier.10&#13;
Indien er een klein verschil is tussen hetgeen is aangevraagd en hetgeen had kunnen worden aangevraagd, is er in de visie van het CBb geen sprake van een kennelijke fout.11 De stan­daardoverweging is vaak dat er voor de aanvrager goede re­denen konden zijn om die percelen niet in de aanvraag op te geven omdat deze mogelijk aan de landbouw zouden wor­den onttrokken of anderszins niet gedurende tien maanden door de aanvrager zouden worden gebruikt.&#13;
De grens tussen de gevallen waarin wel en waarin niet spra­ke is van een kennelijke fout valt niet heel precies te trek­ken, maar duidelijk is wel dat er een aanzienlijk verschil moet zijn tussen wat is aangevraagd en wat maximaal had kunnen worden aangevraagd. Bijkomende omstandigheden, zoals het aantal ‘gemiste’ gewaspercelen kunnen hierbij een rol spelen. Recent overwoog het CBb dat dit&#13;
‘afhankelijk is van alle feiten en omstandigheden in elk individueel geval, waarbij de belangrijkste invals­hoek is (het gebrek aan) samenhang tussen de in de aanvraag opgenomen gegevens’.12&#13;
In de loop van dit jaar zullen naar verwachting meer uitspra­ken van het CBb over deze materie volgen.&#13;
4. Meetperikelen&#13;
De art. 26 t/m 54 van Verordening (EG) nr. 1122/200913 schrijven voor dat lidstaten allerlei controles moeten uitvoe­ren, uiteraard om te voorkomen dat misbruik wordt gemaakt van de inkomenssteun. Het kan daarbij zowel gaan om ad­ministratieve controles, maar ook om controles ter plaatse.&#13;
Er is de laatste tijd veel te doen geweest over de contro­les van de oppervlakte van gewaspercelen.14 In veel ge­vallen bleek na opmeting middels teledetectie het gewas­perceel (althans het deel wat daadwerkelijk wordt beteeld) volgens Dienst Regelingen aanzienlijk kleiner te zijn dan de landbouwer had opgegeven. Art. 35 van Verordening (EG) 1122/200915 bepaalt dat nadat de oppervlakte middels tele­detectie is gecontroleerd, vervolgens een zogenaamde ‘fy­sieke veldinspectie’ moet worden verricht indien niet ‘op ba­sis van de foto-interpretatie ten genoegen van de bevoegde autoriteit kan worden geconcludeerd dat de aangifte juist is’&#13;
Het staat Dienst Regelingen derhalve niet vrij om enkel op basis van een teledetectieonderzoek de oppervlakte kleiner vast te stellen. Inmiddels heeft het CBb uitspraak gedaan in twee zaken waarin was nagelaten een fysieke veldinspec­tie te verrichten.16 Het behoeft geen nader betoog dat de be­roepen gegrond waren en dat opnieuw op het bezwaarschrift van de landbouwer moest worden beslist. Te verwachten valt echter dat alsnog een fysieke veldinspectie zal zijn uit­gevoerd vooraleer opnieuw op het bezwaar wordt beslist en &#13;
het is derhalve goed mogelijk dat de landbouwer uiteindelijk met lege handen staat.&#13;
Ook bij fysieke controles gaat er wel eens iets mis. Op grond van art. 32 van Verordening (EG) 1122/200917 dient van elke controle ter plaatse een controleverslag te worden opgesteld dat onder meer dient te bevatten:&#13;
‘de gecontroleerde percelen landbouwgrond, de opge­meten percelen landbouwgrond, in voorkomend geval, met vermelding van het meetresultaat per betrokken perceel, en de gebruikte meettechnieken’.&#13;
In een zaak waarin niet was vastgesteld hoe de ambtenaar van de AID de meting had verricht en bovendien een duide­lijke meetinstructie ontbrak, oordeelde het CBb dat het be­sluit (i.c. een opgelegde korting) niet met de vereiste zorg­vuldigheid was voorbereid, waarbij overigens wel moet worden aangetekend dat de grens waarbij een korting kon worden opgelegd slechts in geringe mate was overschre­den.18&#13;
5. Varia&#13;
Deze bijdrage wordt afgesloten met een korte weergave van een viertal vermeldenswaardige uitspraken van het CBb.&#13;
De eerste zaak handelt over overdracht van toeslagrechten.19 Ingevolge art. 25 van Verordening (EG) 795/2004 (oud) wordt een overdracht van toeslagrechten geacht te zijn goed­gekeurd, tenzij de bevoegde autoriteit binnen zes weken na ontvangst van een verzoek tot overdracht bezwaar maakt. In een zaak waarbij enkele maanden na het indienen van een ‘melding Overdracht Toeslagrechten’ een besluit werd ge­nomen waarbij de overdracht werd afgewezen, werd het be­roep tegen (de beslissing op bezwaar naar aanleiding van) dat besluit gegrond verklaard. Het CBb overwoog onder meer dat verweerder niet bevoegd was om meer dan zes we­ken na ontvangst van de melding daartegen bezwaar te ma­ken. Deze uitspraak is thans min of meer achterhaald, aan­gezien de zes-weken-termijn niet is teruggekeerd in art. 12 van Verordening (EG) 1120/2009. Partijen en adviseurs die betrokken zijn bij transacties met toeslagrechten mo­gen er derhalve niet langer op vertrouwen dat de overdracht is goedgekeurd indien zij binnen zes weken na de aanvraag geen bericht hebben gehad.&#13;
De Europese regelgeving biedt geen ruimte aan principië­le oormerkweigeraars.20 Nu de dieren niet volgens de com­munautaire voorschriften waren geïdentificeerd en gere­gistreerd, kon geen slachtpremie worden toegekend. In een andere zaak was niet voldaan aan administratieve voor­waarden bij het telen van koolzaad op braakland.21 Ook hier bood het in de Europese regeling opgenomen gedifferenti­eerde sanctiestelsel geen mogelijkheid tot afwijking. Het is volgens vaste jurisprudentie niet in strijd met het commu­nautaire evenredigheidsbeginsel, waarbij het CBb regel­matig verwijst naar het arrest van het Hof van Justitie van de Europese Gemeenschap van 17 juli 1997 in de zaak C 354/95 (National Farmers Union).&#13;
Om voor inkomenssteun in aanmerking te komen dient de landbouwer aan een aantal randvoorwaarden te voldoen, waaronder beheerseisen inzake goede landbouw- en mili­euconditie. Gaat de landbouwer over de schreef, dan volgt een korting waarvan de hoogte afhankelijk is van de ernst en omvang van de overtreding. Dat de overtreding (het ging om het niet-emissiearm aanwenden van mest) feitelijk niet door de landbouwer, maar door een door een collega-land­bouwer ingeschakelde loonwerker was verricht, mocht niet baten,mede gelet op het bepaalde in art. 65 lid 2 van Veror­dening (EG) 796/2004.22 Deze bepaling is niet overgeno­men in Verordening (EG) nr. 1122/2009. Onduidelijk is of hiermee is beoogd de landbouwer niet langer verantwoorde­lijk te houden voor daden van door hem ingeschakelde der­den. Dat lijkt niet erg waarschijnlijk, maar de tijd zal het uit­wijzen.&#13;
</content><legacyfootnotes>* Mr. P. Stehouwer is advocaat bij Machiels Advocaten te Sneek. Dit artikel is een bewerking van zijn inleiding op de Actualiteitendag Agrarisch Recht d.d. 15 januari 2010.&#13;
1. Zie voor een overzicht over de hoofdlijnen van de bedrijfs­toeslagregeling M.W.A. Scheffer, ‘Implementatie van het hervormde Gemeenschappelijk Landbouwbeleid (GLB)’, Agr.r. 2006, p.3 - 14 en P. Stehouwer, ‘Toeslagrechten: enkele bestuursrechtelijke en civielrechtelijke aspecten’, Agr.r. 2006, p. 62 - 68.&#13;
2. O.a. CBb 10 februari,AWB 07/727, LJN BH4487; CBb 25 februari 2009, nr. AWB 07/653, LJN BH4690 en CBb 1 juli 2009, AWB 08/994LJN BJ2429.&#13;
3. Thans art. 14 Vo (EEG) 1122/2009 (wijzigingen in de steunaanvraag) en art. 21 Vo (EEG)1122/2009 (kennelijke fouten).&#13;
4. CBb 26 augustus 2009, AWB 08/800, LJN BJ6733.&#13;
5. Dit vindt zijn grondslag in Verordening (EEG, Euratom) nr. 1182/71 van de Raad houdende vaststelling van de regels die van toepassing zijn op de termijnen, data en aanvangs- en vervaltijden.&#13;
6. CBb 3 juni 2009, AWB 08/662, LJN BI7336.&#13;
7. CBb 8 juli 2009, AWB 08/641, LJN BJ2568.&#13;
8. CBb 2 oktober 2009, Agr.r.2009/5542.&#13;
9. In strijd met art. 12 lid 1onder c. en lid 2 van Verordening (EG) nr. 796/2004 (thans art. 13 leden 2 en 3 van Veror­dening (EG) nr. 1122/2009) waren op de voorgedrukte formulieren niet het aantal en het bedrag van de toeslag­rechten en de identificatie ervan vermeld.&#13;
10. Zie bijvoorbeeld CBb 22 februari 2006, AWB 05/241, LJN AV3684;CBb 29 maart 2006, AWB 05/635, LJNAX8790 en CBb 5 juni 2007, AWB 05/605, LJN BA7356.&#13;
11. CBb 11 december 2009, AWB 09/37, LJN BK7271 (één gewasperceel vergeten), CBb 11 december 2009, AWB 09/270, LJN BK7274 (idem), CBb 11 december 2009, AWB 09/60, LJN BK7275 (140 ha van de 160 ha aange­vraagd).&#13;
12. CBb 16 december 2009, AWB 09/323, LJN BL4501.&#13;
13. Voorheen art. 23 t/m 48 Vo 796/2004.&#13;
14. Zo kopte het Tijdschrift Nieuwe Oogst op 14 november 2009: ‘Landmeting LNV, chaos dreigt’.&#13;
15. Voorheen art. 32 Vo (EG) 796/2004.&#13;
16. CBb 21 oktober 2009, AWB 09/387, LJN BK4483, CBb 2 december 2009, AWB 08/674, LJN BK5153. &#13;
17. Voorheen art. 28 Vo (EG) 796/2004.&#13;
18. CBb 7 oktober 2009, AWB 07/666, LJN BK0627 (in geschil was of het wortelstelsel van de maïs wel was mee­genomen bij de meting).&#13;
19. CBb 20 mei 2009, AWB 08/172, LJN BI7290.&#13;
20. CBb 28 oktober 2009, AWB 09/831, LJN BK1723.&#13;
21. CBb 17 april 2009, AWB 07/542, LJN BI3573.&#13;
22. CBb 17 april 2009, AWB 07/967, LJN BI3578. &#13;
</legacyfootnotes><footnotes><footnote/></footnotes><auteurs>mr. P. Stehouwer&#13;
</auteurs><published>2010-06-01 00:00:00</published><modified>2010-06-01 00:00:00</modified><editiondate>2010-06-01</editiondate><htmlpath>https://denhollander.info/artikel/8546</htmlpath></article>
</articles></edition>