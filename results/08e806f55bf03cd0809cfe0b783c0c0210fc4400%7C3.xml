<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2005</searchword><id>4241</id><udhid>UDH:TvAR/4241</udhid><titel>vennoot X / vennoot Y (TvAR 2005/5278)</titel><searchwords><searchword>TvAR 4/2005</searchword><searchword>TvAR 2005/5278</searchword><searchword>UDH:TvAR/4241</searchword></searchwords><attachments><attachment><name>2005_nr 4_Rechtspraak_5278.pdf</name><extention>pdf</extention><url>https://denhollander.info/download/4200/ci</url></attachment></attachments><inleiding>Tussen twee vennoten bestaan een geschil&#13;
over de vraag wie eigenaar is van het melkquotum,&#13;
de vennootschap of de zoon die&#13;
als pachter in de plaats is gesteld van één&#13;
van de vennoten. Is de tenaamstelling van&#13;
de registratie van het melkquotum&#13;
bepalend voor de vraag aan wie de waarde&#13;
van het quotum toekomt? Het geschil is&#13;
door partijen, ter beslechting, voorgelegd&#13;
aan de Arbitragecommissie van de&#13;
Stichting Instituut voor Agrarisch Recht.</inleiding><content>ARBITRAAL VONNIS IN DE ZAAK VAN:&#13;
…,&#13;
wonende te…,&#13;
verzoeker,&#13;
gemachtigde: mr. H.P. Abma&#13;
tegen:&#13;
…,&#13;
wonende te …,&#13;
verweerder,&#13;
gemachtigde: mr. F.W. van Dijk.&#13;
I. De procedure&#13;
1. Bij arbitrageaanvrage met 2 producties van&#13;
19 april 2004 heeft verzoeker verzocht dat&#13;
verweerder wordt veroordeeld tot betaling&#13;
van 93.000,–, met veroordeling van verweerder&#13;
in de kosten van de arbitrage, waaronder&#13;
begrepen de kosten voor rechtskundige bijstand&#13;
van verzoeker en de kosten van het conservatoir&#13;
derdenbeslag op de bankrekeningen&#13;
van verweerder.&#13;
2. Op 1 juni 2004 heeft verweerder een verweerschrift&#13;
tevens inhoudende een tegenvordering&#13;
met 11 producties ingediend en in&#13;
reconventie verzocht dat verzoeker wordt&#13;
veroordeeld tot betaling van een bedrag van&#13;
€ 39.909,– te vermeerderen met de wettelijke&#13;
rente vanaf 12 november 2003 tot de uiteindelijke&#13;
uitbetaling, met veroordeling van verzoeker&#13;
in de kosten van arbitrage en het salaris&#13;
van gemachtigde.&#13;
3. Verzoeker heeft op 26 juli 2004 een memorie&#13;
van repliek met 3 producties ingediend&#13;
waarin hij concludeert tot afwijzing van de&#13;
reconventionele vordering en handhaving van&#13;
zijn vordering, althans vast te stellen dat de&#13;
gehele quotumopbrengst aan de vennootschap&#13;
onder firma toekomt ter verdeling van die&#13;
opbrengst tussen de deelgenoten in gelijke&#13;
delen althans dat verweerder wordt veroordeeld&#13;
tot betaling van een schadevergoeding&#13;
wegens het vervreemden van quotumrechten&#13;
in 1996 voor het bedrag dat gelijk is aan de&#13;
helft van de in 2003 gerealiseerde verkoopopbrengst,&#13;
vermeerderd met de wettelijke&#13;
rente vanaf de dag der vervreemding tot de&#13;
dag van algehele vergoeding.&#13;
4. Verweerder heeft op 12 augustus 2004 een&#13;
memorie van dupliek met 3 producties ingediend&#13;
waarin hij zijn standpunt handhaaft&#13;
5. Op 7 oktober 2004 heeft te Wageningen de&#13;
mondelinge behandeling van het geschil plaatsgevonden.&#13;
De raadslieden van partijen hebben&#13;
ieder één productie overgelegd en beiden hebben&#13;
aan de hand van pleitnotities hun standpunten&#13;
toegelicht en partijen hebben nadere&#13;
informatie verstrekt.&#13;
II. Ten aanzien van de feiten&#13;
6. Als enerzijds gesteld en anderzijds niet&#13;
– althans niet voldoende gemotiveerd – weersproken,&#13;
alsmede op grond van de in het&#13;
geding gebrachte en in zoverre niet betwiste&#13;
stukken, staat in deze procedure het volgende&#13;
vast:&#13;
7. Tot 1965 is J.H. pachter van de hoeve. In&#13;
1965 wordt verweerder, de oudste zoon van&#13;
J.H. pachter in plaats van zijn vader. Op dat&#13;
moment wordt een vennootschap opgericht&#13;
met verweerder, verzoeker en R.H., drie&#13;
broers. In 1967 stapt verzoeker uit de vennootschap.&#13;
In 1976 stopt R.H. als veehouder&#13;
en treedt uit de vennootschap waarbij verzoeker&#13;
weer intreedt en het aandeel van R.H.&#13;
overneemt. De vennootschap onder firma,&#13;
Fa. M. en A. H., gevestigd te S. is bij notariële&#13;
akte opgericht op 16 november 1978.&#13;
8. Tot 1989 was het werk op de veehouderij&#13;
gelijk verdeeld over verweerder en verzoeker.&#13;
In 1989 ontstaat er onenigheid tussen partijen&#13;
over de werkzaamheden en komen verweerder&#13;
en verzoeker de volgende winstverdeling&#13;
over het boekjaar 1988/1989 en 1989/1990&#13;
overeen: 60% voor verweerder en 40% voor&#13;
verzoeker. Voorheen gold een verdeling van&#13;
50%/50%. De procentuele winstverdeling is&#13;
vanaf 1988/1989 tot 2003 ongewijzigd gehandhaafd&#13;
op 40% en 60%. Verzoeker werkt vanaf&#13;
1989 in het weekend als taxichauffeur. Zijn&#13;
salaris wordt niet in de vennootschap ingebracht&#13;
en hij betaalt vanaf dat moment zijn&#13;
eigen elektriciteit, gas en water.&#13;
9. In 1984, het jaar dat voor het eerst melkreferentiehoeveelheden&#13;
werden toegekend,&#13;
wordt het melkquotum door het Productschap&#13;
Zuivel op naam van verweerder geregistreerd.&#13;
10. Vanaf 1989 helpt H.H., zoon van verweerder&#13;
in het weekend en in de zomer en wordt&#13;
daarvoor, volgens de arbitragecommissie naar&#13;
behoren, betaald door de vennootschap.&#13;
11. Met ingang van 1 april 1995 is H.H. in de&#13;
plaats gesteld van verweerder als pachter van&#13;
de hoeve in verband met de 65-jarige leeftijd&#13;
van verweerder. Nadat de pachtovereenkomst&#13;
op naam van H.H. is gesteld is het melkquotum&#13;
door verweerder aan H.H. overgedragen&#13;
12. De vennootschap exploiteerde een melkveehouderij&#13;
tot 30 april 2003. In december&#13;
2002 is een overeenkomst tot pachtbeëindiging&#13;
getekend per 30 april 2003. De verpachter&#13;
heeft daarbij als pachtontbindingsvergoeding&#13;
afgezien van zijn aanspraken op het melkquotum&#13;
dat met het verpachte samenhangt.&#13;
13. Verweerder heeft aan verzoeker een bedrag&#13;
van € 75.000,– overgemaakt als voorschot op&#13;
de totale vereffening van de vennootschap.&#13;
Aanleiding voor het voorschot was de belastingaanslag&#13;
van verzoeker.&#13;
14. H.H. verkoopt het melkquotum en incasseert&#13;
de volledige opbrengst.&#13;
III. Bevoegdheid van de arbitragecommissie&#13;
15. Op grond van artikel 19 van de vennootschapsakte&#13;
dient een geschil tussen vennoten&#13;
te worden voorgelegd aan een arbitragecommissie&#13;
waarbij arbiters worden aangewezen&#13;
door partijen.&#13;
16. Partijen zijn bij akte van compromis van&#13;
7 oktober 2004 overeengekomen dat het&#13;
geschil zal worden beslecht door de Arbitragecommissie&#13;
van de Stichting Instituut voor&#13;
Agrarisch Recht overeenkomstig het reglement&#13;
van dit Instituut, zodat de arbitragecommissie&#13;
bevoegd is over onderhavig geschil&#13;
te beslissen. Verzoeker heeft prof. D.W. Bruil&#13;
als arbiter aangewezen, verweerder heeft de&#13;
heer G.A.M. Thijssen als arbiter aangewezen.&#13;
Dezen hebben gezamenlijk de heer L. van der&#13;
Lelij aangewezen als derde arbiter.&#13;
IV. Ten aanzien van het recht&#13;
In conventie&#13;
17. De kern van het geschil is de vraag van&#13;
wie het melkquotum is en wie derhalve recht&#13;
heeft op de waarde van het melkquotum, de&#13;
vennootschap of verweerder.&#13;
18. Volgens verzoeker komt het melkquotum,&#13;
zijnde een bedrijfsgebonden bevoegdheid tot&#13;
levering van een heffingvrije hoeveelheid melk,&#13;
de vennootschap toe. Hij geeft aan dat de&#13;
opbrengst van het melkquotum in de vennootschap&#13;
moet worden ingebracht waarna&#13;
deze kan worden verdeeld. Verzoeker is van&#13;
mening dat hij, als vennoot van de vennootschap&#13;
recht heeft op de helft van de waarde&#13;
van het melkquotum ten tijde van de vervreemding.&#13;
19. Verweerder is van mening dat H.H. eigenaar&#13;
is van het quotum en de gehele opbrengst&#13;
aan hem toekomt. Het quotum is in 1984 aan&#13;
verweerder toegekend, althans op zijn naam&#13;
gezet, zijnde de producent en tevens pachter&#13;
van de hoeve. Nadat de pachtovereenkomst&#13;
op de naam van H.H. is gesteld is het melkquotum&#13;
door verweerder aan H.H. overgedragen.&#13;
Het melkquotum is volgens verweerder&#13;
nooit in de vennootschap ingebracht.&#13;
20. Verweerder stelt dat de vordering feitelijk&#13;
grondslag mist omdat de vennootschap nog&#13;
niet is geëindigd, subsidiair dat de vordering is&#13;
verjaard omdat verzoeker reeds in 1989 op de&#13;
hoogte was van de indeplaatsstelling van de&#13;
pachtovereenkomst.&#13;
21. De arbitragecommissie deelt niet de&#13;
mening van verweerder dat de vordering feitelijke&#13;
grondslag mist en kan eveneens niet meegaan&#13;
in de verjaring. Vanaf 2003 is de vereffening&#13;
en verrekening van de vennootschap aan&#13;
de orde. Ook al was verzoeker op de hoogte&#13;
van de indeplaatsstelling van de pachtovereenkomst&#13;
en de overdracht van het melkquotum,&#13;
dan nog wist verzoeker niet dat hij geen deel&#13;
van de opbrengst van het melkquotum zou&#13;
ontvangen.&#13;
22. De vennootschap exploiteerde vanaf 1965&#13;
tot en met 2003 een veehouderij. Er is geproduceerd,&#13;
geïncasseerd, er zijn betalingen voor&#13;
rekening en risico van de vennootschap gedaan.&#13;
De opbrengst van het verleasde melkquotum&#13;
is jaarlijks geheel in de exploitatie van&#13;
de vennootschap gevallen. De verschuldigde&#13;
pacht, alsmede de verschuldigde superheffing,&#13;
werden door de vennootschap voldaan, zonder&#13;
dat er verrekening met verweerder plaats&#13;
vond. De vennootschap heeft het melkquotum&#13;
tot stand gebracht en de arbitragecommissie&#13;
is dan ook van mening dat de waarde&#13;
van het quotum aan de vennootschap ten&#13;
goede komt. Er is onenigheid geweest over de&#13;
bijdrage van beide vennoten voor wat betreft&#13;
de werkzaamheden, waarna in 1989 een andere&#13;
winstverdeling wordt afgesproken. Die&#13;
afspraak bevestigt volgens de arbitragecommissie&#13;
de samenwerking en als partijen het&#13;
anders hadden gewild hadden ze het anders&#13;
moeten afspreken.&#13;
23. Dat de pacht op naam van verweerder&#13;
stond is naar de mening van de arbitragecommissie&#13;
uitsluitend het gevolg van de wens van&#13;
verpachter met één pachter te maken te hebben.&#13;
Logischerwijze wordt daarvoor de oudste&#13;
zoon aangewezen. Dat de indeplaatsstelling&#13;
van H.H. het gevolg is van zijn wens het&#13;
bedrijf over te nemen, is niet aannemelijk geworden.&#13;
H.H. heeft alles voor rekening en&#13;
risico van de vennootschap gedaan en er is&#13;
voor zijn werkzaamheden ook steeds betaald.&#13;
24. De tenaamstelling van de registratie van&#13;
het melkquotum is niet uitsluitend bepalend&#13;
voor de vraag aan wie de waarde van het quotum&#13;
toekomt. Een verpachter kan bijvoorbeeld&#13;
ook aanspraak maken op de helft van de&#13;
waarde van het quotum zonder dat het quotum&#13;
op zijn naam staat. Zonder melkveehouderij&#13;
zou er geen melkquotum zijn en zonder&#13;
melkquotum geen melkveehouderij. Uit het&#13;
bovenstaande vloeit voort dat de grondslag&#13;
voor de verdeling van de waarde van het quotum&#13;
niet zozeer de tenaamstelling is, maar het&#13;
feit dat beide partijen, zowel verweerder als&#13;
verzoeker zijnde vennoten in de vennootschap,&#13;
hebben bijgedragen aan de totstandkoming&#13;
van de melkquotum. Derhalve komt&#13;
de waarde van het melkquotum toe aan de&#13;
vennootschap. Dat het quotum op naam van&#13;
verweerder stond doet daar naar de mening&#13;
van de arbitragecommissie niets aan af.&#13;
25. De opbrengst van het melkquotum stelt&#13;
de arbitragecommissie conform de afrekening&#13;
van de bemiddelende makelaar, als productie&#13;
bij het verweerschrift gevoegd, vast op&#13;
€ 334.388,92.&#13;
26. Verweerder stelt dat aan verzoeker nimmer&#13;
meer dan 40% van de helft van de waarde&#13;
van het melkquotum ten tijde van de pachtovername&#13;
kan worden toegewezen. De vennootschapsakte&#13;
geeft volgens verweerder aan&#13;
dat de verdeling bij liquidatie van de vennootschap&#13;
overeenkomstig de laatst geldende&#13;
winstverdeling moet plaatsvinden.&#13;
27. Omdat het de gerealiseerde opbrengsten&#13;
zijn die in het resultaat van de vennootschap&#13;
moeten vallen stelt de arbitragecommissie de&#13;
opbrengst van het melkquotum vast op het&#13;
moment van vervreemding en niet ten tijde&#13;
van de pachtovername.&#13;
28. Op grond van de vennootschapsakte vindt&#13;
bij liquidatie van de vennootschap de verdeling&#13;
plaats op grond van de afgesproken&#13;
winstverdeling. De winstverdeling is conform&#13;
de afspraak van 2 augustus 1989 40% voor verzoeker&#13;
en 60% voor verweerder. De arbitragecommissie&#13;
is dan ook van mening dat verzoeker&#13;
recht heeft op 40% van de opbrengst van&#13;
het melkquotum zijnde € 133.755,57.&#13;
29. Omdat het melkquotum en derhalve de&#13;
opbrengst van het melkquotum de vennootschap&#13;
toekomt is verweerder de opbrengst van&#13;
het melkquotum van € 334.388,92 verschuldigd&#13;
aan de vennootschap. Bij de vereffening&#13;
wordt deze opbrengst conform de afspraak&#13;
over de winstverdeling verdeeld. Verzoeker&#13;
heeft dan recht op zijn deel, zoals onder punt&#13;
28 toegelicht, verminderd met het voorschot&#13;
van € 75.000,– dat hij reeds heeft ontvangen.&#13;
30. De vordering van de kosten van het conservatoir&#13;
derdenbeslag op de bankrekening&#13;
van verweerder wijst de arbitragecommissie af&#13;
en wel om het volgende. Verzoeker heeft ten&#13;
tijde van het derdenbeslag de hoofdzaak niet&#13;
binnen 30 dagen aanhangig gemaakt zodat het&#13;
de arbitragecommissie niet duidelijk is waartoe&#13;
dit derdenbeslag diende. De arbitragecommissie&#13;
is dan ook van mening dat de vordering&#13;
grondslag mist.&#13;
In reconventie&#13;
31. Verweerder heeft verzoeker als voorschot&#13;
op de vereffening van de vennootschap een&#13;
bedrag van € 75.000,– betaald. Verweerder&#13;
stelt dat volgens de concept-balans per 30 april&#13;
2003 het aandeel in het bedrijfskapitaal van&#13;
verzoeker € 35.091,– is. Verweerder vordert&#13;
terugbetaling van het door hem teveel betaalde&#13;
voorschot aan verzoeker zijnde € 39.909,–,&#13;
vermeerderd met de wettelijke rente vanaf&#13;
12 november 2003.&#13;
32. Gezien het bovenstaande is het door verweerder&#13;
betaalde voorschot van € 75.000,–&#13;
niet toereikend zodat de vordering grondslag&#13;
mist. De arbitragecommissie wijst de vordering&#13;
in reconventie dan ook af.&#13;
In conventie en reconventie&#13;
33. Aangezien verweerder in het ongelijk&#13;
wordt gesteld acht de arbitragecommissie het&#13;
redelijk en billijk dat de arbitragekosten,&#13;
totaal vastgesteld op € 8.605,25 door verweerder&#13;
worden gedragen. Tevens acht de arbitragecommissie&#13;
het redelijk en billijk dat de kosten&#13;
van rechtsbijstand van verzoeker door verweerder&#13;
worden gedragen, naar redelijkheid&#13;
en billijkheid vastgesteld op € 3.084,–.&#13;
V. Beslissing&#13;
De arbitragecommissie van de Stichting Instituut&#13;
voor Agrarisch Recht, beslissende als&#13;
goede mannen naar billijkheid:&#13;
In conventie&#13;
Veroordeelt verweerder tot betaling van de&#13;
opbrengst van het melkquotum zijnde&#13;
€ 334.388,92 aan de vennootschap ter verdeling&#13;
conform de winstverdelingsafspraak van&#13;
2 augustus 1989 met verrekening van het&#13;
voorschot van € 75.000,– dat verzoeker reeds&#13;
heeft ontvangen.&#13;
In reconventie&#13;
Wijst de vordering van verweerder af.&#13;
In conventie en reconventie&#13;
a. Veroordeelt verweerder in de kosten van&#13;
de arbitrage, welke tot en met de deponering&#13;
van het vonnis worden begroot op een bedrag&#13;
van € 8.605,25 van welk bedrag een gedeelte&#13;
ter hoogte van € 4.302,62 aan verzoeker dient&#13;
te worden voldaan. Het restant wordt verrekend&#13;
met de door verweerder gestorte voorschotten.&#13;
b. Veroordeelt verweerder in de kosten van&#13;
rechtsbijstand aan de zijde van verzoeker gevallen,&#13;
welke tot heden worden begroot op&#13;
een bedrag van € 3.084,–.&#13;
c. Wijst het meer of anders gevorderde af.</content><legacyfootnotes/><footnotes><footnote/></footnotes><auteurs/><published>2005-04-01 00:00:00</published><modified>2005-04-01 00:00:00</modified><editiondate>2005-04-01</editiondate><htmlpath>https://denhollander.info/artikel/4241</htmlpath></article>
</articles></edition>