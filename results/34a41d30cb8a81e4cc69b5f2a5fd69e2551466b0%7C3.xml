<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1999</searchword><id>5719</id><udhid>UDH:TvAR/5719</udhid><titel>De toepassing van artikel 3 lid 7 Pachtnormenbesluit 1995</titel><searchwords><searchword>TvAR 9/1999</searchword><searchword>UDH:TvAR/5719</searchword></searchwords><attachments><attachment><name>1999_nr 9_Artikel_Hoog.pdf</name><extention>pdf</extention><url>https://denhollander.info/download/5651/ci</url></attachment></attachments><inleiding>1. Inleiding&#13;
Het Pachtnormenbesluit 19951 kent voor diverse soorten pachtobjecten een aantal&#13;
verschillende regimes ter vaststelling van de hoogst toelaatbare pachtprijzen. Onderscheiden&#13;
worden de regimes voor land, voor agrarische bedrijfswoningen, voor&#13;
bedrijfsgebouwen, voor glasopstanden, voor overige opstallen en voor boomgaarden.&#13;
Zowel voor bedrijfsgebouwen als voor glasopstanden bestaan twee regimes, een regulier&#13;
en een bijzonder.&#13;
Het reguliere regime voor bedrijfsgebouwen is neergelegd in artikel 3 leden 3 en 4,&#13;
die als volgt luiden:&#13;
3. De grondslag voor de vaststelling van de hoogst toelaatbare pachtprijs voor de bedrijfsgebouwen&#13;
van akkerbouw- en veeteeltbedrijven en gemengde bedrijven bestaat uit de in de&#13;
onderstaande tabel vermelde bedragen, welke aangeven de maximale pachtwaarde in guldens&#13;
per ha per jaar al naar gelang van bedrijfstype, bedrijfsgrootte en doelmatigheid van de&#13;
gebouwen. Hierbij is het lagere bedrag van de volgende grootteklasse alleen van toepassing&#13;
voor de oppervlakte waarmee de voorgaande grootteklasse wordt overtroffen.&#13;
4. De hoogst toelaatbare pachtprijs voor bedrijfsgebouwen van bedrijven van 45 ha en groter&#13;
wordt vastgesteld op basis van een redelijke vergoeding met betrekking tot de gebruikswaarde&#13;
doch ten minste op het bedrag dat volgens onderstaande tabel voor bedrijfsgebouwen tot&#13;
45 ha wordt verkregen.&#13;
Aard van het bedrijf Grootte klasse in ha Doelmatigheid&#13;
zeer goed voldoende slecht&#13;
Veeteelt en&#13;
gemengde bedrijven tot 15 730 395 110&#13;
15-25 615 345 85&#13;
25-35 540 295 80&#13;
35-45 450 275 80&#13;
Akkerbouwbedrijven tot 15 610 355 90&#13;
15-25 560 315 85&#13;
25-35 490 280 80&#13;
35-45 415 210 80 &#13;
De hoogst toelaatbare pachtprijs voor de glasopstanden is geregeld in artikel 3 lid 12:&#13;
deze wordt vastgesteld naar de jaarlijkse afschrijving en rente op grondslag van de&#13;
vervangingswaarde rekening houdende met de gebruikswaarde.&#13;
Het bijzondere regime voor zowel bedrijfsgebouwen als glasopstanden is geregeld in&#13;
artikel 3 leden 7, 8 en 9:&#13;
7. In afwijking van het derde, vierde en vijfde lid wordt voor het geval door de verpachter of&#13;
de toekomstige verpachter nieuwe bedrijfsgebouwen of glasopstanden worden gebouwd,&#13;
over de vorm en inrichting waarvan, hetzij voor het ingaan, hetzij tijdens de geldigheidsduur&#13;
van de pachtovereenkomst, schriftelijke overeenstemming met de pachter of de toekomstige&#13;
pachter is bereikt, de hoogst toelaatbare pachtprijs voor deze bedrijfsgebouwen en glasopstanden&#13;
voor de bij die schriftelijke overeenstemming overeengekomen duur vastgesteld&#13;
naar de jaarlijkse afschrijving op grondslag van de vervangingswaarde alsmede naar de rente&#13;
van het geïnvesteerde kapitaal en de eigenaarslasten. Deze vaststelling van de hoogst toelaatbare&#13;
pachtprijs blijft van toepassing, ook indien wijziging optreedt in de persoon van de verpachter&#13;
of van de pachter.&#13;
8. Met het bouwen van nieuwe bedrijfsgebouwen wordt gelijkgesteld een zodanig ingrijpende&#13;
verbouwing van bestaande gebouwen, dat deze gelijkwaardig zijn aan nieuwe gebouwen.&#13;
9. Voor het geval door de verpachter of de toekomstige verpachter aan de bedrijfsopstallen&#13;
verbeteringen of bijzondere voorzieningen worden aangebracht, waaromtrent hetzij voor&#13;
het ingaan, hetzij tijdens de geldigheidsduur van de pachtovereenkomst schriftelijke overeenstemming&#13;
met de pachter of de toekomstige pachter is bereikt, kent de grondkamer voor&#13;
de bij die schriftelijke overeenstemming overeengekomen duur een toeslag toe, vastgesteld&#13;
naar de jaarlijkse afschrijving op grondslag van de vervangingswaarde, alsmede naar de rente&#13;
van het geïnvesteerde kapitaal en de daaruit voortvloeiende verhoging van de eigenaarslasten.&#13;
Deze toeslag blijft van toepassing, ook indien wijziging optreedt in de persoon van de&#13;
verpachter of de pachter.&#13;
Hiervoor is artikel 3 lid 7 aangeduid als een bijzonder regime. Deze kwalificatie is&#13;
uitsluitend gehanteerd ter onderscheiding van het reguliere systeem. In de praktijk&#13;
blijkt het regime van lid 7 in geval van nieuwe verpachtersinvesteringen veelvuldig te&#13;
worden toegepast, en is het in die gevallen eerder regel dan uitzondering. Deze situatie&#13;
heeft alles te maken met de financiële kant van de zaak, die hieronder aan de orde&#13;
zal komen.</inleiding><content>2. De totstandkoming van artikel 3 lid 7&#13;
Het Pachtnormenbesluit 1995 heeft een aantal voorgangers gehad. Een aan artikel 3&#13;
leden 7, 8 en 9 identieke bepaling kwam het eerst voor in artikel 3 leden 4, 5 en 6 van&#13;
het Pachtnormenbesluit 19672 en werd ongewijzigd overgenomen in artikel 6 leden 4,&#13;
5 en 6 van het Pachtnormenbesluit 1977.3 De toelichting op het Pachtnormenbesluit&#13;
1967 vermeldt als reden voor de invoering van het artikel dat daardoor wordt beoogd&#13;
een bijdrage te leveren tot noodzakelijke vernieuwing of modernisering van bedrijfsgebouwen&#13;
en glasopstanden door de verpachter, die daarvan tot dusver door een te lage vergoeding in de pacht voor door hem gedane investeringen werd weerhouden.&#13;
Het doel van het regime van – thans – artikel 3 lid 7 is derhalve het verbeteren van&#13;
het rendement voor de verpachter. Dat verklaart het feit dat het regime van artikel 3&#13;
lid 7 regel is geworden en het reguliere systeem uitzondering.&#13;
Wat in de loop der jaren achterwege is gebleven, is een evaluatie van het systeem.&#13;
Vragen die daarbij spelen zijn of het systeem inderdaad het beoogde rendement voor&#13;
de verpachter heeft opgeleverd, welke de bedrijfseconomische gevolgen voor de&#13;
pachter zijn en of het systeem valt binnen de randvoorwaarden van artikel 3 lid 2&#13;
Pachtwet, dat bepaalt dat de pachtnormen strekken tot bevordering van pachtprijzen,&#13;
welke in een redelijke verhouding staan tot de bedrijfsuitkomsten bij een behoorlijke&#13;
bedrijfsvoering, met dien verstande dat bij het vaststellen van de pachtnormen de&#13;
redelijke belangen van de verpachter mede in acht worden genomen.&#13;
3. De verhouding tussen artikel 3 lid 7 en 3 lid 4&#13;
Tussen de regimes van lid 4 en van lid 7 is een aantal principiële verschillen vast te&#13;
stellen. Het uitgangspunt van het reguliere systeem is de doelmatigheid van de&#13;
bedrijfsgebouwen. Aan de hand daarvan worden in individuele gevallen de hoogst&#13;
toelaatbare pachtprijzen bepaald. Dat betekent dat veroudering van de gebouwen een&#13;
neerwaartse correctie op de pachtprijs tot gevolg heeft, althans voor zover deze tot&#13;
een verminderde doelmatigheid leidt. Bij ligboxenstallen kan men denken aan ligboxen&#13;
die te kort en te smal zijn geworden doordat koeien in de loop der jaren groter&#13;
zijn geworden. Bij schuren kan zich de situatie voordoen dat zij niet meer berekend&#13;
zijn op de omvang van moderne landbouwmachines en bijvoorbeeld te kleine toegangsdeuren&#13;
hebben. Deze omstandigheden hebben in het reguliere systeem tot gevolg dat&#13;
de hoogst toelaatbare pachtprijzen in relatieve zin zullen dalen. Voor zover de verhogingen&#13;
van de pachtnormen de omrekening van de afgenomen doelmatigheid overtreffen,&#13;
zal in absolute zin weliswaar een pachtprijsverhoging plaatsvinden, doch deze is&#13;
lager dan wanneer er geen sprake zou zijn geweest van een afgenomen doelmatigheid.&#13;
Het regime van lid 7 heeft een aantal uitgangspunten die wezenlijk verschillen van&#13;
die van het reguliere regime. Het belangrijkste verschil is dat lid 7 op geen enkele&#13;
wijze rekening houdt met de kwaliteit van het gepachte. De vaste component van de&#13;
pachtprijs is de rente op het door de verpachter geïnvesteerde kapitaal. De tweede&#13;
– min of meer vaste – component zijn de doorberekende eigenaarslasten. Anders dan&#13;
in het geval van het reguliere systeem kunnen hier de eigenaarslasten in hun geheel&#13;
worden doorberekend. De variabele component in de pachtprijs is de afschrijving&#13;
over de vervangingswaarde. Met het stijgen van de bouwkosten stijgt ook de vervangingswaarde,&#13;
en daarmee derhalve weer de pachtprijs. Zo ziet men bij toepassing van&#13;
lid 7 dat met het verouderen en minder rendabel worden van het gepachte de pachtprijs&#13;
niet daalt, doch stijgt. Het is te verwachten dat er sprake zal zijn van een grote&#13;
discrepantie tussen de resultaten van beide regimes. Hoe deze uitvalt, is het beste te&#13;
illustreren aan de hand van een concreet voorbeeld.&#13;
4. De feitelijke toepassing van artikel 3 lid 7&#13;
Als voorbeeld kan gelden een in het zuidoosten van Friesland gelegen melkveebedrijf.&#13;
Het bedrijf heeft een oppervlakte van 40 ha. De verpachter heeft in 1980 een ligboxenstal gebouwd. Op dit moment verkeert deze in goede staat, doch is in enkele&#13;
opzichten verouderd en minder doelmatig geworden. De ligboxen die in 1980 aan de&#13;
toenmalige eisen voldeden, doen dat nu niet meer. Ten eerste zijn zij te kort voor&#13;
koeien van de huidige omvang, met als gevolg dat de koeien met de achterpoten niet&#13;
in de box staan, doch op de roosters. Daarnaast zijn zij te smal: in feite zouden minder&#13;
koeien gehouden kunnen worden.&#13;
Taxatie op basis van artikel 3 lid 3 zou – rekening houdend met de verminderde doelmatigheid&#13;
– de volgende pachtprijs opleveren:&#13;
&lt; 15 ha 15 x 570 = 8.550&#13;
15-25 ha 10 x 480 = 4.800&#13;
25-35 ha 10 x 420 = 4.200&#13;
35-45 ha 5 x 375 = 1.875&#13;
totaal 19.425&#13;
Zou men geen rekening houden met de verminderde doelmatigheid en uitgaan van de&#13;
hoogste pachtnorm, dan zou de pachtprijs er als volgt uitzien:&#13;
&lt; 15 ha 15 x 730 = 10.950&#13;
15-25 ha 10 x 615 = 6.150&#13;
25-35 ha 10 x 540 = 5.400&#13;
35-45 ha 5 x 450 = 2.250&#13;
totaal 24.750&#13;
Taxatie op grond van lid 7 laat een geheel ander beeld zien. De stichtingskosten van&#13;
de ligboxenstal in 1980 bedroegen totaal ƒ 691.140, bestaande uit een door de verpachtster&#13;
daadwerkelijk geïnvesteerd bedrag van ƒ 420.000, een bedrag van ƒ 145.813&#13;
aan subsidie en een bedrag van ƒ 125.327 aan WIR-premie. Partijen waren daarbij&#13;
overeengekomen: een rente van 4% per jaar, een afschrijvingsduur van 30 jaren, een&#13;
restwaarde van 30% en een vergoeding van eigenaarslasten ter grootte van 1,75%. De&#13;
pachtovereenkomst was goedgekeurd door de Grondkamer voor Friesland.&#13;
In 1992 taxeerde de Centrale Grondkamer met ingang van 22 februari 1991 naar de&#13;
normen van 1990 de pachtprijs van de ligboxenstal als volgt:&#13;
vervangingswaarde: 293,7 : 220,1 x 691.140 = ƒ 922.253&#13;
rente: 1,78 van 70% van ƒ 420.000 = ƒ 5.233&#13;
rente: 4% van 30% van ƒ 420.000 = ƒ 5.040&#13;
afschrijving: 3,33% van 70% van ƒ 922.253 = ƒ 21.498&#13;
eigenaarslasten: 1,75% van ƒ 922.253 = ƒ 16.139&#13;
totaal ƒ 47.910 &#13;
Ingaande 1999 werd de pachtprijs als volgt herzien:&#13;
vervangingswaarde: 343,3 : 314,3 x 986.939 = ƒ 1.078.002&#13;
rente: 1,78 van 70% van ƒ 420.000 = ƒ 5.233&#13;
rente: 4% van 30% van ƒ 420.000 = ƒ 5.040&#13;
afschrijving: 3,33% van 70% van ƒ 1.078.002 = ƒ 25.128&#13;
eigenaarslasten: 1,75% van ƒ 1.078.002 = ƒ 18.865&#13;
totaal ƒ 54.266&#13;
Vergelijkt men de huidige pachtprijs op grond van lid 7 met die op grond van lid 3,&#13;
dan bedraagt de eerste ƒ 54.266 tegenover ƒ 19.425 voor de tweede of in het voor de&#13;
pachter ongunstigste geval bij toepassing van de maximale pachtnormen ƒ 24.750.&#13;
Kijkt men naar het rendement voor de verpachter, dan bedraagt dit bij toepassing van&#13;
lid 7 bruto 13%, bij toepassing van lid 3, rekening houdend met de verminderde doelmatigheid,&#13;
bruto 4,6% en bij toepassing van lid 3 bij de maximale normen bruto&#13;
5,9%. Gaat men uit van het door de regering voorgestane rendement van 2% van de&#13;
vrije verkeerswaarde, dan zou de pachtprijs van de ligboxenstal ƒ 21.560 moeten&#13;
bedragen. Het is duidelijk dat de verpachter bij toepassing van lid 7 een meer dan&#13;
riant rendement verkrijgt.&#13;
Een volgende vraag is of het regime van lid 7 in zijn huidige vorm gerechtvaardigd&#13;
is. Een agrarisch ondernemer die een ligboxenstal koopt en deze volledig met vreemd&#13;
vermogen financiert, wordt geconfronteerd met een aantal lasten. Hij zal ten eerste&#13;
het bedrag van de lening moeten terugbetalen, terwijl hij over het geleende bedrag&#13;
rente zal moeten betalen. Daarnaast zal hij met een geleidelijke waardevermindering&#13;
rekening moeten houden, die zich vertaalt in een afschrijving. Ten slotte zal hij worden&#13;
geconfronteerd met de nodige eigenaarslasten. Aan het einde van de looptijd van&#13;
de afschrijvingsperiode bezit hij een hypotheekvrije ligboxenstal met een restboekwaarde&#13;
en een restwaarde in het economisch verkeer, die onderling kunnen verschillen.&#13;
De hypotheeknemer in dit voorbeeld fourneert kapitaal, dat hij in de overeengekomen&#13;
looptijd van de lening terug ontvangt, terwijl hij rendement over de investering&#13;
geniet in de vorm van rente.&#13;
In geval van toepassing van lid 7 ligt de situatie van partijen wezenlijk anders.&#13;
Financieel lijkt de positie van de pachter in eerste instantie op die van de agrarisch&#13;
ondernemer in het vorige voorbeeld. Hij dient de rente over het door de verpachter&#13;
geïnvesteerde kapitaal te betalen, terwijl hij ook de ten laste van de verpachter&#13;
komende eigenaarslasten zal dienen te vergoeden. Als pachter wordt hij – behoudens&#13;
de teruglopende doelmatigheid van de ligboxenstal – niet met de optredende waardevermindering&#13;
geconfronteerd. Het door de verpachter geleden vermogensverlies&#13;
wordt in de vorm van de afschrijving op de ligboxenstal echter op de pachter verhaald.&#13;
De verpachter in dit voorbeeld fourneert op dezelfde wijze als in het vorige&#13;
voorbeeld kapitaal, en ontvangt daarvoor een aflossing in de vorm van de vergoeding&#13;
voor de afschrijving en rendement in de vorm van rente. In zoverre komen de posities&#13;
van partijen in beide voorbeelden overeen.&#13;
Er is evenwel sprake van een aantal elementaire verschillen tussen beide voorbeelden.&#13;
Aangegeven is dat in het eerste voorbeeld – koop van de ligboxenstal door de&#13;
agrarisch ondernemer – deze aan het einde van de looptijd van de lening een hypotheekvrije&#13;
ligboxenstal met een restboekwaarde en een restwaarde in het economisch verkeer bezit. In het geval van toepassing van lid 7 is het niet de pachter, doch de verpachter&#13;
die deze bezit. Een tweede belangrijk verschil ligt in het vergoeden van de&#13;
waardevermindering. De waardevermindering uit zich door een afschrijving op het&#13;
geïnvesteerde vermogen, dat zich vertaalt in de stichtingskosten van de ligboxenstal.&#13;
Wat de pachter aan de verpachter betaalt, is evenwel niet de afschrijving op de stichtingskosten,&#13;
doch op de – geïndexeerde – vervangingswaarde. Wat dat voor de concrete&#13;
pachtprijs in het voorbeeld van de onderhavige ligboxenstal betekent, laat de&#13;
volgende berekening zien:&#13;
rente: 1,78 van 70% van ƒ 420.000 = ƒ 5.233&#13;
rente: 4% van 30% van ƒ 420.000 = ƒ 5.040&#13;
afschrijving: 3,33% van 70% van ƒ 691.140 = ƒ 16.110&#13;
eigenaarslasten: 1,75% van ƒ 1.078.002 = ƒ 18.865&#13;
totaal ƒ 45.248&#13;
In het onderhavige geval zou de pachtprijs derhalve voor 1999 ruim ƒ 9.000 minder&#13;
bedragen, mogelijk nog vermeerderd met een correctie op de opgevoerde eigenaarslasten.&#13;
Voor zover de eigenaarslasten zijn gebaseerd op de vervangingswaarde c.q.&#13;
herbouwwaarde – men denke aan de afgesloten brandverzekering – kan deze als uitgangspunt&#13;
dienen. Voor zover dat niet het geval is, is het niet redelijk de vervangingswaarde&#13;
als uitgangspunt te nemen. In de toekomst zou het verschil overigens sterk&#13;
toenemen, nu de vervangingswaarde geïndexeerd is terwijl de stichtingskosten vaststaan.&#13;
De discussie over de werking van het toenmalige artikel 6 lid 4 Pachtnormenbesluit is&#13;
aan de orde geweest in een principiële uitspraak van de Centrale Grondkamer inzake&#13;
De Kruif/Amev.4 In deze zaak had de pachter beroep aangetekend tegen de wijze&#13;
waarop de grondkamer voor Noord-Brabant de pachtprijs op grond van artikel 6 lid&#13;
4 van het Pachtnormenbesluit 1977 had vastgesteld. Het ging om een door de verpachtster&#13;
gestichte ligboxenstal van 1 mei 1975, een extra investering van 1 november&#13;
1985 en een jongveestal van 1 november 1983. Het bezwaar van de pachter was dat de&#13;
grondkamer ten onrechte de annuïteitsrente had berekend op basis van de vervangingswaarde&#13;
minus de restwaarde: de pachter was van mening dat de bedoelde annuïteitsrente&#13;
berekend diende te worden over het geïnvesteerde kapitaal minus de restwaarde.&#13;
De Centrale Grondkamer gaf op verzoek van partijen een principiële beslissing&#13;
over de wijze waarop artikel 6 lid 4 dient te worden toegepast. Zij overwoog daarbij&#13;
het volgende:&#13;
De in artikel 6, lid 4, van het Pachtnormenbesluit 1977 bedoelde hoogst toelaatbare pachtprijs&#13;
bestaat uit drie elementen:&#13;
I. De jaarlijkse afschrijving op het gebouwde pachtobject op grondslag van de vervangingswaarde&#13;
met inachtneming van een eventuele restwaarde;&#13;
II. De rente van het door de verpachtster geïnvesteerde kapitaal;&#13;
III. De eigenaarslasten. Voorop wordt gesteld, dat de goede trouw niet de herziening vordert van de overeengekomen&#13;
berekening van de restwaarde, afschrijvingsduur, de rente van het door verpachtster&#13;
geïnvesteerde kapitaal en het voor de berekening van de eigenaarslasten toegepaste percentage.&#13;
Slechts de vervangingswaarde is naar zijn aard aan verandering onderhevig. Deze verandering&#13;
vormt een gewijzigde omstandigheid die de herziening van de pachtprijs rechtvaardigt.&#13;
Na deze overwegingen volgt het basisprincipe van artikel 6 lid 4:&#13;
Ad I (afschrijving naar de vervangingswaarde)&#13;
Het doel van het vergoeden van de vervangingswaarde is dat de verpachtster na het einde&#13;
van de afschrijvingsperiode weer over het kapitaal beschikt dat nodig is om een nieuw object&#13;
te kunnen stichten, identiek aan het afgeschrevene. Indien zou worden volstaan met het vergoeden&#13;
van de kostprijs van het verpachte object zou de verpachtster als gevolg van de geldontwaarding&#13;
een kapitaalverlies lijden en zonder het aanspreken van andere middelen tot&#13;
eventuele vervanging niet in staat zijn.&#13;
De Centrale Grondkamer vat vervolgens de door partijen niet betwiste cijfermatige&#13;
gegevens samen en formuleert daarna een nieuwe wijze waarop de pachtprijs dient te&#13;
worden berekend, daarmee terugkomend op haar eerdere visie:&#13;
De verpachtster moet na 20 jaren weer beschikken over het bedrag dat nodig is om een&#13;
nieuwe opstal te kunnen neerzetten. Dit bedrag wordt verkregen uit:&#13;
– de afschrijvingsvergoedingen;&#13;
– de restwaarde van de oude opstal.&#13;
Aangenomen mag worden dat de geldontwaarding niet alleen de vervangingswaarde maar&#13;
ook de restwaarde van de opstal doet stijgen, en wel in ongeveer dezelfde mate.&#13;
Op grond daarvan berekende de Centrale Grondkamer de jaarlijkse afschrijvingsvergoeding&#13;
volgens de volgende formule: a x b x f, waarbij a het overeengekomen&#13;
afschrijvingspercentage is, b de imag-index en f het verschil tussen de stichtingskosten&#13;
en de geïndexeerde restwaarde van de opstal. Het nieuwe in de visie van de Centrale&#13;
Grondkamer was dat de factor f het verschil tussen de stichtingskosten en de geïndexeerde&#13;
restwaarde is, terwijl deze daarvoor het verschil tussen de stichtingskosten&#13;
en de nominale restwaarde inhield. Concreet betekent dat dat de afschrijvingsvergoeding&#13;
in de nieuwe visie van de Centrale Grondkamer lager wordt.&#13;
In het onderhavige geval ging het om een pachtprijsherziening van een bestaande&#13;
pachtovereenkomst. De Centrale Grondkamer formuleert daarnaast ook een grondslag&#13;
en wijze van berekening voor nieuwe investeringen of overeenkomsten:&#13;
Omdat de verpachtster gedurende de afschrijvingsperiode telkenjare reeds een gedeelte van&#13;
de vervangingswaarde van het gebouwde terugontvangt, kan zij profiteren van een allengs&#13;
toenemende rente over de ontvangen afschrijvingsvergoedingen. De Centrale Grondkamer&#13;
acht het redelijk dat de verpachtster ook die rente bestemt voor het financieren van de vervanging&#13;
van het verpachte object, hetgeen meebrengt dat de door de pachter te betalen&#13;
afschrijvingsvergoedingen dienovereenkomstig lager kunnen worden. Dit zal worden bereikt door het percentage van de afschrijvingsvergoedingen niet te berekenen over de (periodiek&#13;
bijgestelde) vervangingswaarde verminderd met de eventuele (meegeïndexeerde) restwaarde,&#13;
maar over die vervangingswaarde minus restwaarde, bovendien verminderd met de reeds&#13;
betaalde afschrijvingsvergoedingen; of anders geformuleerd: slechts over het nog af te schrijven&#13;
gedeelte van de (bijgestelde) vervangingswaarde. De verpachtster zal alsdan voor vervanging&#13;
moeten putten uit:&#13;
– de (verlaagde) afschrijvingsvergoedingen;&#13;
– de restwaarde van de oude opstal;&#13;
– de over de afschrijvingsvergoedingen gekweekte rente.&#13;
De Centrale Grondkamer koppelt aan deze herziene berekeningswijze wel een verhoging&#13;
van de rentevergoedingen voor het door de verpachtster geïnvesteerde kapitaal.&#13;
Zij stelt dienaangaande:&#13;
Ad II (rente van het geïnvesteerde kapitaal)&#13;
(...)&#13;
De rente van de geïnvesteerde kapitalen zal gedurende de gehele afschrijvingsperiode moeten&#13;
worden berekend op basis van de oorspronkelijke investeringsbijdragen, niet op basis van de&#13;
allengs toenemende vervangingswaarden, omdat de bedragen van deze investeringen (...)&#13;
– waarover aan de verpachtster rente moet worden vergoed – vastliggen en niet meer stijgen.&#13;
Dat inmiddels in enige andere beschikkingen wel de vervangingswaarde tot uitgangspunt is&#13;
genomen berustte op een vergissing. De Centrale Grondkamer verwerpt de opvatting van de&#13;
verpachtster dat die (onjuiste) berekeningswijze aanbeveling verdient, omdat aldus een correctie&#13;
kan worden aangebracht op de in verpachtsters ogen percentueel te lage rentevergoeding&#13;
voor het geïnvesteerde kapitaal. Het percentage van de rentevergoeding maakt deel uit&#13;
van de tussen de partijen geldende overeenkomst, en het gaat niet aan de rentevergoeding&#13;
feitelijk te verhogen door dat percentage te berekenen over een hoger bedrag dan dat van de&#13;
daadwerkelijk verrichte investeringen.&#13;
Zoals (...) reeds werd opgemerkt zal de Centrale Grondkamer in geval van nieuwe overeenkomsten&#13;
ingevolge artikel 6, lid 4, Pachtnormenbesluit 1977 ook de onderwerpelijke rentevergoeding&#13;
voortaan anders berekenen. Omdat de rente over de afschrijvingsvergoedingen&#13;
niet meer ter vrije beschikking van de verpachtster komt, maar door haar aan die vergoedingen&#13;
moet worden toegevoegd om na het verstrijken van de afschrijvingsperiode het bedrag&#13;
van de vervangingswaarde te hebben bereikt, zal de in de pachtsom op te nemen vergoeding&#13;
voor de rente van het geïnvesteerde kapitaal gedurende alle afschrijvingsjaren moeten worden&#13;
gesteld op een niet-gemiddeld en onveranderlijk percentage van het oorspronkelijke&#13;
investeringsbedrag.&#13;
Ten slotte verbindt de Centrale Grondkamer voor de eigenaarslasten aan het voorgaande&#13;
de volgende conclusie:&#13;
Ad III (eigenaarslasten)&#13;
Omdat in de tussen partijen geldende overeenkomst voor de berekening van de eigenaarslasten&#13;
een percentage van 1,75 is gehanteerd, zal de Centrale Grondkamer van dit percentage&#13;
niet afwijken. De omvang van die lasten houdt verband met het totaal van de investeringen&#13;
door verpachtster en pachter, niet met die door de verpachtster alleen.&#13;
In geval van nieuwe investeringen of overeenkomsten zal veelal 1% van de vervangingswaarde&#13;
van de (verpachtsters- + pachters-) investeringen worden aangehouden. Met de uitspraak van de Centrale Grondkamer zijn in feite twee wijzen van toepassing&#13;
van artikel 6 lid 4 ontstaan: de gecorrigeerde oude, die van toepassing is op het&#13;
moment van de beslissing van de Centrale Grondkamer bestaande overeenkomsten&#13;
en de nieuwe, die van toepassing is op daarna gesloten overeenkomsten. De nieuwe&#13;
wijze van berekenen ziet er derhalve als volgt uit:&#13;
– rente over het door de verpachter geïnvesteerde vermogen +&#13;
– vergoeding voor de afschrijving, berekend aan de hand van de hiervoor&#13;
genoemde formule +&#13;
– 1% van de eigenaarslasten +&#13;
– de door de verpachter over de afschrijvingsvergoeding gekweekte rente –/–&#13;
Het is duidelijk dat wanneer de stijging van de bouwkosten, de inflatie en de renteontwikkeling&#13;
gelijke tred houden, de afschrijvingsvergoeding in feite over de stichtingskosten&#13;
wordt berekend. Dat lijkt op zich redelijk, doch alleen wanneer de verpachter&#13;
de stichtingskosten ook daadwerkelijk voor zijn rekening heeft genomen. In&#13;
het hiervoor aangehaalde voorbeeld is dat niet het geval: van de totale stichtingskosten&#13;
van ƒ 691.140 heeft de verpachtster slechts ƒ 420.000 zelf betaald. De overige&#13;
ƒ 271.140 is door de overheid betaald in de vorm van WIR-premie en subsidie. De&#13;
pachter betaalt in dit geval een vergoeding die hoger is dan de door de verpachtster&#13;
geleden vermogensvermindering als gevolg van de waardevermindering van de ligboxenstal.&#13;
Stijgen de bouwkosten sneller dan de inflatie, dan betaalt de pachter over&#13;
een hoger bedrag dan de stichtingskosten.&#13;
Het lijkt redelijk dat artikel 3 lid 7 Pachtnormenbesluit 1995 gewijzigd wordt in&#13;
die zin dat de berekening van de afschrijving plaatsvindt over de stichtingskosten en&#13;
niet de vervangingswaarde. Het is evenwel de vraag of een dergelijke aanpassing toereikend&#13;
is gezien het bepaalde in artikel 3 lid 2 Pachtwet. Het is immers primair de&#13;
vraag of toepassing van lid 7 in zijn huidige vorm niet leidt tot pachtprijzen die een&#13;
redelijk rendement voor de agrarisch ondernemer onmogelijk maken en daarmee in&#13;
strijd komen met artikel 3 lid 2 Pachtwet.5 Het Landbouw Economisch Instituut&#13;
berekende het gezinsinkomen van melkveebedrijven per ondernemer voor 1996 op&#13;
ƒ 34.600, voor 1997 voorlopig op ƒ 62.800 en bij wijze van prognose voor 1998 op&#13;
ƒ 57.000.6 Het is duidelijk dat toepassing van lid 7 in een dergelijke situatie de gezinsinkomens&#13;
onder het bestaansminimum doen zakken. Daarmee ontstaat een situatie&#13;
die inderdaad in strijd is met artikel 3 lid 2 Pachtwet. Voor de toetsing van de pachtovereenkomst&#13;
zal dat gevolgen hebben. Artikel 5 lid 1 onder a Pachtwet bepaalt dat&#13;
de grondkamer de pachtovereenkomst goedkeurt, tenzij de overeengekomen pachtprijs&#13;
dan wel de vergoeding, daarbij in aanmerking genomen de verdere inhoud van&#13;
de overeenkomst, hoger is dan ingevolge het bepaalde krachtens de artikelen 3 en 4&#13;
onderscheidenlijk 4a is toegelaten. Toetsing aan artikel 3 lid 2 is daarbij niet uitgezonderd.&#13;
In geval een dergelijke pachtovereenkomst aan de grondkamer wordt voorgelegd, zal zij lid 7 buiten toepassing moeten laten als zijnde in strijd met de wet in formele&#13;
zin – artikel 3 lid 2 Pachtwet – en zal zij goedkeuring aan de desbetreffende&#13;
pachtovereenkomst dienen te onthouden dan wel de pachtprijs dienen te verlagen tot&#13;
een niveau waarop voldaan is aan het vereiste van artikel 3 lid 2.&#13;
5. Conclusie&#13;
Het is duidelijk dat een evaluatie van de toepassing van artikel 3 lid 7 Pachtnormenbesluit&#13;
1995 in de praktijk dient plaats te vinden. Het systeem van artikel 3 lid 7&#13;
houdt in feite in dat de pachter in het gunstigste geval op eigen kosten een compleet&#13;
bedrijfsgebouw neerzet, zonder dat hij dat in eigendom verkrijgt en zonder dat hij&#13;
daarvoor bij het einde van de pacht enige vergoeding ontvangt. In het ongunstigste&#13;
geval doet hij nog meer: hij betaalt niet de prijs van het bedrijfsgebouw, doch de prijs&#13;
van het bedrijfsgebouw aan het einde van de afschrijvingsperiode, ook weer zonder&#13;
dat hij het in eigendom verkrijgt of daarvoor een redelijke vergoeding bij het einde&#13;
van de pacht ontvangt. Overigens is de betalingsverplichting van de pachter bij het&#13;
einde van de afschrijvingsperiode nog niet geëindigd: hij valt dan terug op de reguliere&#13;
pacht van artikel 3 lid 3 Pachtnormenbesluit 1995.&#13;
Weliswaar heeft de Centrale Grondkamer in 1988 het regime van het huidige artikel&#13;
3 lid 7 voor de pachter enigszins verzacht, doch het lijkt erop dat deze correctie&#13;
gezien het bepaalde in artikel 3 lid 2 Pachtwet onvoldoende is. Hetzelfde geldt wanneer&#13;
deze correctie zou worden gecodificeerd door wijziging van lid 7 in die zin dat&#13;
de afschrijving over de stichtingskosten plaatsvindt in plaats van over de vervangingswaarde.&#13;
De huidige situatie in de landbouw brengt mee dat grondkamers overeenkomsten&#13;
ex artikel 3 lid 7 Pachtnormenbesluit 1995 gezien het bepaalde in artikel 3 lid 2 Pachtwet&#13;
niet ongewijzigd zullen kunnen goedkeuren en de individuele pachtprijzen aanzienlijk&#13;
zullen verlagen. De ontwikkelingen in de landbouw lijken erop te wijzen dat&#13;
deze situatie structureel is. De enige denkbare oplossing is in dat geval de regeling van&#13;
lid 7 te laten vervallen. De tendens bij verpachters is om in ieder geval de erven met&#13;
de gebouwen aan de pachters te koop aan te bieden. In deze ontwikkeling past niet&#13;
het systeem van verpachtersinvesteringen in gebouwen. De pachter die behoefte heeft&#13;
aan investeringen in gebouwen, kan deze als pachtersinvestering zelf doen met toestemming&#13;
van de verpachter dan wel met machtiging van de grondkamer.</content><legacyfootnotes>1. Besluit van 20 oktober 1995, Stb. 1995, 515, zoals gewijzigd bij Besluit van 22 oktober 1998, Stb. 1998, 607.&#13;
2. Besluit van 17 oktober 1967, Stb. 1967, 500, nadien diverse malen gewijzigd.&#13;
3. Besluit van 29 september 1977, Stb. 1977, 545, nadien diverse malen gewijzigd.&#13;
4. Centrale Grondkamer 30 mei 1988, niet gepubliceerd.&#13;
5. Zie over de relatie tussen de pachtnormen en het rendement van de agrarische onderneming in het algemeen&#13;
mijn artikel ‘Pachtnormen en rendement’, Agr.r. 1999, p. 286 e.v.&#13;
6. Notitie van het Landbouw Economisch Instituut ten behoeve van de minister van Landbouw, Natuurbeheer&#13;
en Visserij (1998).&#13;
</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>1999-09-01 00:00:00</published><modified>1999-09-01 00:00:00</modified><editiondate>1999-09-01</editiondate><htmlpath>https://denhollander.info/artikel/5719</htmlpath></article>
</articles></edition>