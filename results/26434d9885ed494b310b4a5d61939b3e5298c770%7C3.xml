<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2005</searchword><id>4276</id><udhid>UDH:TvAR/4276</udhid><titel>Pacht en toeslagrechten: een voorstel</titel><searchwords><searchword>TvAR 6/2005</searchword><searchword>UDH:TvAR/4276</searchword></searchwords><attachments><attachment><name>2005_nr 6_Artikel_Bruil.pdf</name><extention>pdf</extention><url>https://denhollander.info/download/4234/ci</url></attachment></attachments><inleiding>1 Inleiding&#13;
In een artikel in Agrarisch recht heeft prof. Snijders omstandig aangetoond dat er&#13;
parallellen zijn te trekken tussen melkquotum en toeslagrechten.1 Hij stelt dat het&#13;
geenszins is uit te sluiten dat de rechter in pachtverhoudingen tot voor beide fenomenen&#13;
vergelijkbare conclusies zal komen. Daardoor heeft de verpachter wellicht zekere&#13;
aanspraken op de toeslagrechten, die mede op zijn grond tot stand zijn gekomen, of&#13;
de waarde daarvan.&#13;
In een brief aan de Tweede Kamer gaat de regering onder de kop “Pachtbeleid” ook&#13;
in op deze materie, naar aanleiding van vragen van kamerleden.2 De beantwoording&#13;
van de regering houdt eigenlijk twee verschillende benaderingen in. In de eerste plaats&#13;
lijkt een interpretatie van het geldende recht te worden gegeven, die erop neerkomt&#13;
dat de pachter/landbouwer vrij is om toeslagrechten over te dragen en dat de verpachter&#13;
(dus?) geen aanspraken heeft. In de tweede plaats geeft men een antwoord op&#13;
de vraag of het mogelijk is de aanspraken van de verpachter te regelen in de Pachtwet.&#13;
Daar heeft echter, voor zover mij bekend, niemand om gevraagd. Als ik het goed zie is&#13;
het nu juist de bedoeling om veilig te stellen dat verpachters inderdaad geen aanspraken&#13;
hebben. Daarvoor moeten wij natuurlijk eerst wel kijken naar het geldende recht:&#13;
wat gebeurt er als je niets regelt? Om deze vraag te beantwoorden zal ik eerst het&#13;
Europese recht behandelen en vervolgens ingaan op het nationale (pacht)recht. Daarbij&#13;
zal ik vooral verwijzen naar Snijders. Vervolgens komt de vraag aan de orde of de&#13;
Nederlandse wetgever bevoegd zou zijn om iets te regelen en tenslotte zal ik – deze&#13;
vraag positief beantwoord hebbend – een voorstel voor zo’n regeling formuleren.</inleiding><content>2 Europees recht&#13;
De regering stelt dat een verpachter ingevolge de EG-regelgeving geen aanspraak kan&#13;
maken op, noch zeggenschap heeft over, de toeslagrechten die aan een pachter worden&#13;
toegekend. De Nederlandse regering staat in dit standpunt niet alleen. In de&#13;
Duitse literatuur wordt verschillend gedacht over de betekenis van het Europese recht.&#13;
In een Brochure van het Ministerie van landbouw staat het als volgt:3&#13;
“Läuft der Pachtvertrag aus, geht die Fläche an den Eigentümer zurück. Die dem Pächter als&#13;
Betriebsinhaber während der Laufzeit seines Pachtvertrages zugewiesenen Zahlungsansprüche&#13;
müssen demgegenüber bei Vertragsende nicht auf den Verpächter übertragen werden. Vielmehr&#13;
verbleiben sie beim Pächter. Er kann darüber frei verfügen. Die einschlägigen EG-rechtlichen&#13;
Bestimmungen lassen nach Auffassung der Bundesregierung keine andere Auslegung&#13;
zu. Pächter und Verpächter steht es jedoch frei, sich im Rahmen der EG-rechtlichen Vorgaben&#13;
anders zu einigen.”&#13;
Wolfgang Krüger van de Duitse Boerenbond is eveneens van mening dat de verpachter&#13;
geen aanspraken heeft.4 In een uitvoerig betoog wordt een aantal argumenten&#13;
genoemd, die vooral ingaan op de wenselijkheid van een en ander. Het Europese recht&#13;
gaat volgens Krüger uit van niet-grondgebondenheid van het toeslagrecht en kan dat&#13;
recht dus niet volgens het nationale recht aan de grond van de verpachter worden verbonden&#13;
(hetgeen gebeurt als de pachter verplicht zou zijn tot overdracht aan de pachter).&#13;
Ook moet de landbouwer-pachter vrij kunnen beschikken over zijn toeslagrecht.&#13;
De vergelijking met de productiequota gaat volgens Krüger niet op, aangezien deze&#13;
anders geregeld zijn in de Europese regelgeving. Deze vergelijking bracht Ulrich von&#13;
Jeinsen er evenwel juist toe om aan te nemen dat de verpachter wel aanspraken op het&#13;
bedrijfstoeslagrecht kan doen gelden.5&#13;
We moeten constateren dat de EG-regelgeving eenvoudigweg niets zegt over de verhouding&#13;
pachter/verpachter. Hier valt een verschil met de melkquotering waar te&#13;
nemen, waar de Europese regeling als uitgangspunt lijkt te hanteren dat de verpachter&#13;
bij het einde van de pachtovereenkomst de met de grond samenhangende referentiehoeveelheid&#13;
overgedragen moet krijgen. In het Wachauf-arrest werd dit met zoveel&#13;
woorden overwogen.6 Dit standpunt werd gebaseerd op de destijds in de Europese&#13;
regelingen opgenomen bepaling, die thans ook in essentie nog bestaat, namelijk artikel&#13;
17, vierde lid, van Verordening 1788/2003:&#13;
Bij ontstentenis van een overeenkomst tussen de partijen worden in geval van het verstrijken&#13;
van een pachtovereenkomst die niet op soortgelijke voorwaarden kan worden verlengd, of&#13;
in situaties met vergelijkbare rechtsgevolgen de individuele referentiehoeveelheden geheel of&#13;
ten dele overgedragen aan de producent die ze overneemt, volgens door de lidstaten vastgestelde&#13;
of nog vast te stellen bepalingen en met inachtneming van de rechtmatige belangen&#13;
van de partijen.&#13;
Hoewel Nederland dergelijke regels niet tot stand heeft gebracht, geldt het uitgangspunt&#13;
– melkquotum naar de verpachter – nog steeds.7 In Nederland werd deze verplichting&#13;
overigens vooral gebaseerd op de Pachtwet; daarover hierna meer. De regering&#13;
zag het nog niet zo lang geleden, toen het ging om de waardeverdeling bij melkquotum&#13;
in een reactie op de (zoveelste) vraag vanuit de Tweede Kamer om nu eens&#13;
iets te doen aan de 50/50 verdeling, nog heel scherp:8&#13;
“Bedacht moet voorts worden dat artikel 17, vierde lid, van de reeds vermelde verordening&#13;
(EG) nr. 1788/2003 evenals de voorafgaande Europese regelgeving op dit punt ervan uitgaat&#13;
dat pachter en verpachter de gevolgen voor het recht op het melkquotum bij het einde van&#13;
de pacht zelf kunnen regelen. Voor het geval zij dat niet hebben gedaan, kunnen de lidstaten&#13;
nadere bepalingen vaststellen. Bij ontstentenis van dergelijke bepalingen gelden naar Nederlands&#13;
recht op dit punt de regels van de redelijkheid en billijkheid, zoals thans neergelegd in&#13;
artikel 6:248 BW. De voormelde rechtspraak betreffende de 50/50 regel is een toepassing van&#13;
deze regel van redelijkheid en billijkheid. Daaraan ligt de gedachte ten grondslag dat de verpachter&#13;
door inbreng van grond en de pachter door inbreng van arbeid gelijkelijk tot de waarde&#13;
van het melkquotum bijdragen. Bovendien heeft de pachter zijn recht op vergoeding van&#13;
een deel van de waarde van het quotum om niet verkregen. Een en ander brengt mee dat wijziging&#13;
van die rechtspraak alleen in aanmerking komt, als gezegd kan worden dat de gekozen&#13;
oplossing, een verdeling 50/50, niet langer met de redelijkheid en billijkheid overeenstemt. Ik&#13;
beschik evenwel niet over argumenten die een andere verdelingsmaatstaf schragen.”&#13;
In Verordening 1782 staan ook bepalingen – artikel 46 – over de overdracht van toeslagrechten,&#13;
maar in de desbetreffende artikelen ontbreekt een met bovenstaande&#13;
bepaling vergelijkbare regeling. Men zou natuurlijk een a contrario-redenering kunnen&#13;
volgen, die er dan op neerkomt dat de EG-regeling als uitgangspunt heeft dat de&#13;
toeslagrechten niet aan de verpachter toekomen bij het einde van de pacht. Een positieve&#13;
grondslag voor deze redenering is evenwel in de hele verordening niet te vinden.&#13;
En dat zou toch wel mogen, als we de ‘redelijkheid en billijkheid’ opzij willen zetten.&#13;
Wel zullen de bepalingen van artikel 46 onverkort hebben te gelden, hetgeen onder&#13;
andere meebrengt dat de toeslagrechten uitsluitend aan een “landbouwer” kunnen&#13;
worden overgedragen. Een definitie is opgenomen in artikel 2, onder a, van Verordening&#13;
1792: “onder ‘landbouwer’ wordt verstaan: een natuurlijke of rechtspersoon dan&#13;
wel een groep natuurlijke of rechtspersonen, ongeacht de rechtspositie van de groep&#13;
en haar leden volgens het nationale recht, waarvan het bedrijf zich bevindt op het&#13;
grondgebied van de Gemeenschap als bedoeld in artikel 299 van het Verdrag en die&#13;
een landbouwactiviteit uitoefent.” Twee elementen zijn hierin te onderscheiden:&#13;
– Er moet een bedrijf zijn. Op grond van artikel 2, onder b, is dat: “het geheel van&#13;
productie-eenheden dat door de landbouwer wordt beheerd en zich bevindt op het&#13;
grondgebied van eenzelfde lidstaat”. Er zullen dus grond en/of gebouwen aanwezig&#13;
moeten zijn en beheerd moeten worden (dat hoeft geen eigendom te zijn).&#13;
– Er moet een landbouwactiviteit zijn. Artikel 2 onder c, omschrijft dat als: “landbouwproducten&#13;
produceren, fokken of telen tot en met het oogsten, het melken,&#13;
het fokken en het houden van dieren voor landbouwdoeleinden of de grond in&#13;
goede landbouw- en milieuconditie als vastgesteld op grond van artikel 5 houden.”&#13;
Enige landbouwactiviteit moet dus nog worden uitgeoefend.&#13;
In de Regeling GLB-inkomenssteun is een ondergrens van 0.3 hectare aangehouden.9&#13;
Soms zullen verpachters ook landbouwer zijn, en dan is er geen enkele belemmering&#13;
voor de overdracht van toeslagrechten door ex-pachter aan verpachter. Indien de verpachter&#13;
niet aan de eisen voor ‘landbouwer’ voldoet, zal het niet mogelijk zijn aan&#13;
hem bedrijfstoeslagrechten over te dragen. Zelfs de bij melkquotum gegunde korte&#13;
overgangstermijn, voortvloeiende uit de definitie van het daar van belang zijnde&#13;
begrip “producent” is bij toeslagrechten niet aan de orde.10 Maar daarmee is nog niets&#13;
gezegd over de waarde van die toeslagrechten, waarop de verpachter-niet-landbouwer&#13;
dan wellicht aanspraak kan maken.&#13;
We kunnen derhalve constateren dat de Europese regeling de verpachter inderdaad&#13;
geen aanspraken geeft, maar hem deze aanspraken ook niet ontzegt. De Nederlandse&#13;
en de Duitse regering en de bovengenoemde Duitse auteur moet worden nagegeven&#13;
dat de filosofie van de Europese regeling van de bedrijfstoeslag misschien wel is dat&#13;
de verpachter geen aanspraken heeft. Maar geregeld is het niet. Indien de bepalingen&#13;
van Verordening 1782 in acht worden genomen, staat volgens mij verder niets de&#13;
overdracht van een toeslagrecht aan de verpachter in de weg. Dit is des te meer van&#13;
belang, aangezien de nationale pachtrechter een Europeesrechtelijke motivering voor&#13;
de quotumrechtspraak nooit belangrijk heeft gevonden, maar deze steeds in de nationale&#13;
Pachtwet heeft gezocht.&#13;
3 Pachtrecht&#13;
In het artikel van Snijders is naar mijn mening genoegzaam aangetoond dat er overeenkomsten&#13;
zijn tussen de bekende productierechten en het toeslagrecht. Ook een&#13;
toeslagrecht is een vermogensrecht in de zin van artikel 3:6 BW. Ook een toeslagrecht&#13;
is overdraagbaar. Ook een toeslagrecht is mede totstandgekomen met behulp van op&#13;
de gepachte grond gerealiseerde productie. Ook het toeslagrecht is totstandgekomen&#13;
zonder dat de inspanningen van de pachter of de verpachter daar speciaal op gericht&#13;
zijn geweest. De pachtrechter zou dus in de toekomst wel eens tot zekere aanspraken&#13;
van verpachters kunnen concluderen. Dat is niet zo’n gewaagde conclusie, dunkt mij.&#13;
Als men tot de slotsom zou komen dat toeslagrechten net als melkquotum moeten&#13;
worden behandeld, dan moet wel geconstateerd worden dat de berekeningen in concrete&#13;
gevallen nog wel eens veel ingewikkelder zouden kunnen zijn dan bij melkquotum.&#13;
Ik noem enkele complicerende factoren. Ten eerste: we spreken over drie referentiejaren.&#13;
In die drie jaren kunnen grote verschillen zijn opgetreden in de op het bedrijf&#13;
aanwezige grond, de geteelde gewassen. De daarop berekende toeslagrechten zullen&#13;
moeten worden gealloceerd aan de grond om de aanspraken van de verpachter te kunnen&#13;
vaststellen. Ten tweede: er zullen allerlei varianten van het van melkquotum&#13;
bekende “pinkenverweer” opduiken: de pachtgrond is juist in dat jaar niet gebruikt&#13;
voor gewassen die premies en bedrijfstoeslagen op hebben geleverd. Ten derde: hoe&#13;
moet worden omgegaan met bedragen die niet aan de grond kunnen worden gerelateerd,&#13;
bijvoorbeeld dierpremies, maar die wel in de bedrijfstoeslag zijn terechtgekomen?&#13;
Een mooi voorbeeld daarvan vormt de nog (per 2007) in de bedrijfstoeslag op&#13;
te nemen melkpremie, die een heel andere referentiemoment heeft. Misschien is deze&#13;
ingewikkeldheid voor de pachtrechter reden om juist weer van de aanspraken van de&#13;
verpachters af te zien, maar indien dat niet het geval zal zijn, zal de melkquotumrechtspraak&#13;
achteraf een toonbeeld van eenvoud schijnen.&#13;
Hierboven heb ik een speciale belemmering geconstateerd in het geval de verpachter&#13;
geen landbouwer is. Dan kan deze verpachter geen toeslagrechten krijgen. Hij heeft&#13;
er trouwens ook niets aan, want hij kan ook geen betalingen op de rechten ontvangen.&#13;
Wellicht dat de pachter in zo’n geval verplicht kan worden de rechten over te&#13;
dragen aan de opvolgende pachter – bijvoorbeeld op basis van artikel 35 Pachtwet –&#13;
naar analogie van de van melkquotum bekende ABC-constructie.&#13;
Conclusie is derhalve dat – als niets geregeld wordt – de kans bestaat dat de pachtrechter&#13;
de verpachter aanspraken op toeslagrechten toekent.&#13;
4 Mag Nederland een regeling treffen?&#13;
Deze vraag wordt door de regering negatief beantwoord.11 Nederland zou geen regeling&#13;
mogen treffen die aan de uitgangspunten van de Europese verordening tekort&#13;
doet. Mijns inziens mag men echter een juridische redenering niet zomaar omdraaien.&#13;
Men zegt eigenlijk: de Europese verordening biedt er geen grondslag voor en dus mag&#13;
het niet. Ik zou zeggen: het mag wel als er maar geen strijd optreedt met de Europese&#13;
verordeningen. Volgens de regering is “de lidstaat niet bevoegd om voorwaarden of&#13;
beperkingen te stellen aan de verhandelbaarheid van toeslagrechten.” Nog daargelaten&#13;
dat dit helemaal de bedoeling ook niet is – het gaat er juist om zeker te stellen dat&#13;
de rechten niet aan de verpachter moeten worden overgedragen – moet geconstateerd&#13;
worden dat ook deze bewering niet op een Europese regel kan worden gebaseerd. Er&#13;
zijn een paar belangrijke argumenten om er heel anders over te denken:&#13;
– Het nationale recht mag niet in strijd zijn met het Europese recht. Dat spreekt&#13;
vanzelf. Maar dat betekent niet dat het nationale recht geen aanvullende bepalingen&#13;
mag bevatten. Dat hangt helemaal af van de uitputtendheid van de Europese&#13;
regeling. En daarover is nog niets gezegd.&#13;
– De regering erkent dat in pachtovereenkomsten afspraken kunnen worden&#13;
gemaakt over de overdracht van toeslagrechten. Als dat mag – de pachter kan dan&#13;
ook niet vrij meer beschikken over zijn toeslagrechten – dan valt niet in te zien&#13;
waarom een nationale regeling die deze overeenkomst beoogt mede vorm te geven&#13;
via dwingendrechtelijke bepalingen of regelend recht, juist daarover geen bepalingen&#13;
zou mogen bevatten. Een bepaling die zou inhouden dat de pachter verplicht&#13;
is de toeslagrechten bij het einde van de pacht over te dragen aan de verpachter,&#13;
zou inderdaad in strijd kunnen komen met Europees recht, als de verpachter geen&#13;
landbouwer is. Maar dat is dan ook alles.&#13;
– Het pachtrecht en de pachtwetgeving is altijd een nationale zaak geweest. Als&#13;
zodanig is dit ook uitdrukkelijk erkend in de Europese jurisprudentie, met name&#13;
het Bostock-arrest.12 In rechtsoverweging 25 van dat arrest heet het:&#13;
“Op dit punt kan worden volstaan met erop te wijzen, dat de rechtsbetrekkingen tussen&#13;
pachter en verpachter, in het bijzonder aan het einde van de pacht, bij de huidige stand van&#13;
het gemeenschapsrecht worden beheerst door het recht van de betrokken Lid-Staat. De&#13;
gevolgen van een eventuele ongerechtvaardigde verrijking van de verpachter13 aan het einde&#13;
van de pacht vallen derhalve buiten de sfeer van het gemeenschapsrecht.”&#13;
Niet valt in te zien waarom dit nu anders zou moeten zijn.&#13;
Nederland is derhalve bevoegd een nationale regeling te treffen over de verhouding&#13;
tussen pachter en verpachter ter zake van de toeslagrechten.&#13;
5 Voorstel voor een regeling&#13;
Met de constatering dat Nederland bevoegd is om een regeling te treffen, is nog niet&#13;
gezegd dat zo’n regeling ook wenselijk is. Men kan zich aan de waarschijnlijk moeilijke&#13;
discussie daarover echter niet ontrekken door te stellen: het mag niet. Vervolgens&#13;
komt de vraag aan de orde: welke regeling zouden wij dan willen? Zelf sluit ik mij&#13;
graag aan bij de filosofie van de Europese Commissie en de Nederlandse regering, dat&#13;
de verpachter geen aanspraak heeft op de toeslagrechten. Ik zou dat echter wel positiefrechtelijk&#13;
willen regelen aangezien ik, met Snijders, er allerminst gerust op ben dat&#13;
dit de uitkomst zal zijn als er niets wordt geregeld. Meer algemeen zou ik menen dat&#13;
het voor de Nederlandse landbouw ongewenst is, dat er geld gaat zitten in de aankoop&#13;
van toeslagrechten en dat geld wegvloeit uit de landbouw ten gunste van nietboeren,&#13;
zoals (sommige) verpachters, maar ook stoppende boeren. Landbouwgeld is&#13;
niet bedoeld als pensioenvoorziening voor stoppende boeren of als extra rendement&#13;
voor verpachters. De rentabiliteit van de Nederlandse landbouw staat al genoeg onder&#13;
druk, ook zonder dat de blijvende boeren via torenhoge quotumprijzen betalen voor&#13;
stoppers en eigenaren. Toch dient men ook oog te hebben voor de belangen van de&#13;
verpachters. Ook al is het niet wenselijk dat verpachters de waarde van de toeslagrechten&#13;
in hun zak steken, men kan zich wel voorstellen dat er een groot belang mee&#13;
gemoeid is dat aan de betrokken gronden – als zij in agrarisch gebruik blijven – toeslagrechten&#13;
verbonden blijven, om het rendement van die gronden niet in gevaar te&#13;
brengen. Omdat een algemene verplichting om in zo’n geval rechten mee over te dragen&#13;
in strijd zou kunnen komen met het Europese recht (zie boven) is dit evenwel&#13;
lastig te regelen. In dat geval zou een constructie via de nationale reserve moeten&#13;
lopen, op basis waarvan dan toeslagrechten (opnieuw) kunnen worden toegekend.&#13;
Daartoe zou van het afromingsinstrument van artikel 46, derde lid, van Verordening&#13;
1782, gebruik kunnen worden gemaakt. In beginsel zou een regeling, waarbij rechten&#13;
vervallen aan de overheid, die ze opnieuw uit kan geven, natuurlijk veel beter zijn&#13;
geweest (ook bij melkquotum) dan de min of meer vrije verhandelbaarheid op te leggen.&#13;
Die verhandelbaarheid zelf maakt al dat de rechten een waarde krijgen.&#13;
Ik zou, kort en goed, het volgende voorstel willen doen:&#13;
– Bij het einde van de pacht houdt de pachter de toeslagrechten. Hij hoeft geen vergoeding&#13;
te betalen aan de verpachter.&#13;
– Als een landbouwer stopt, levert hij de toeslagrechten in bij de nationale reserve,&#13;
voor tenminste 50%.&#13;
– Als een pachter zijn bedrijf beëindigt, geldt hetzelfde; de opvolgende pachter kan&#13;
aankloppen bij de nationale reserve.&#13;
Dit leidt tot de volgende bepalingen:&#13;
Artikel 25, derde lid, Pachtwet:&#13;
De in het eerste en tweede lid bedoelde verplichtingen hebben geen betrekking op met het&#13;
gepachte samenhangende overdraagbare vermogensrechten, welke zijn verkregen door de&#13;
pachter als gevolg van het landbouwmarktbeleid van de overheid.&#13;
Artikel xxx Regeling GLB-inkomenssteun&#13;
Indien toeslagrechten worden overgedragen door een landbouwer die zijn bedrijf beëindigt,&#13;
vervallen (50)% van deze toeslagrechten aan de nationale reserve.&#13;
Toeslagrechten die zijn verkregen van een landbouwer die zijn bedrijf binnen drie jaren na&#13;
de overdracht beëindigt, vervallen aan de nationale reserve.&#13;
In dit stadium wil ik het bij dit summiere voorstel laten. Ik besef dat er nog heel wat&#13;
meer over te zeggen is. Het meest problematisch is misschien nog wel dat van de&#13;
Nederlandse overheid opnieuw landbouwbeleid wordt gevraagd. Een van de doelstellingen&#13;
van de hervorming van het Europese landbouwbeleid is immers dat de Lidtaten&#13;
weer meer mogelijkheden krijgen voor een eigen invulling van dat gemeenschappelijke&#13;
beleid. Niet alleen konden de Lid-Staten kiezen uit verschillende varianten&#13;
voor de invoering van de bedrijfstoeslag (zoals historisch systeem versus flat-ratesysteem),&#13;
maar ook zijn er mogelijkheden voor de toekomst. Zo kan met de te vormen&#13;
nationale reserve heel goed structuurbeleid worden gevoerd, bijvoorbeeld ten behoeve&#13;
van jonge boeren. Mogelijkheden scheppen echter ook verplichtingen. In andere landen&#13;
lijkt men zich daar op het eerste gezicht veel meer van bewust dan in Nederland.</content><legacyfootnotes>* Prof. mr. D.W. Bruil is directeur van het Instituut voor Agrarisch Recht en bijzonder hoogleraar&#13;
Agrarisch recht aan de Rijksuniversiteit Groningen.&#13;
1. G.M.F. Snijders, ‘Toeslagrechten en pacht’, Agr.r. 2005, p. 66.&#13;
2. Kamerstukken II, 2004-2005, 27 924, nr. 24.&#13;
3. Meilensteine der Agrarpolitik, Informationsbroschure zur GAP-Reform, p. 22.&#13;
4. W. Krüger, ‘EU-Agrarreform und Pachtrecht’, AUR 2005, p. 84 e.v.&#13;
5. Die Agrarreform 2003 – Konsequenzen fur die Vertragsgestaltung, AUR 2003, p. 293 e.v.&#13;
6. Arrest van 13 juli 1989, zaak C-5/88.&#13;
7. Zie hierover ook: Snijders, Pacht, p. 231, met literatuurverwijzing.&#13;
8. Kamerstukken II, 2003-2004, 27 924, nr. 19 (reactie op de motie-Slob).&#13;
9. Artikel 10, tweede lid.&#13;
10. Deze definitie luidt: “producent ”landbouwer of bedrijfshoofd in de zin van artikel 2, onder a), van Verordening&#13;
(EG) nr. 1782/2003 van de Raad van 29 september 2003 tot vaststelling van gemeenschappelijke&#13;
voorschriften voor regelingen inzake rechtstreekse steunverlening in het kader van het gemeenschappelijk&#13;
landbouwbeleid en voor steunregelingen voor landbouwers (1) wiens bedrijf zich op het&#13;
grondgebied van de Gemeenschap bevindt en die melk produceert en vermarkt of voorbereidingen treft&#13;
om dit in een zeer nabije toekomst te doen.” Het begrip producent is uitvoerig aan de orde geweest in en&#13;
naar aanleiding van het Thomsen-arrest, Europese Hof van Justitie, zaak C-401/99.&#13;
11. En ook door Kruger, a.w.&#13;
12. Europees Hof van Justitie 24 maart 1004, zaak C-2/92.&#13;
13. In casu was het quotum op basis van de nationale (Engelse) regeling naar de verpachter gegaan, zonder&#13;
een vergoeding voor de pachter.&#13;
</legacyfootnotes><footnotes><footnote/></footnotes><auteurs>Prof. mr. D.W. Bruil</auteurs><published>2005-06-01 00:00:00</published><modified>2002-09-24 00:00:00</modified><editiondate>2005-06-01</editiondate><htmlpath>https://denhollander.info/artikel/4276</htmlpath></article>
</articles></edition>