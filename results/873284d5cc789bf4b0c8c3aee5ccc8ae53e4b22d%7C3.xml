<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2005</searchword><id>4236</id><udhid>UDH:TvAR/4236</udhid><titel>Afspraak is afspraak?</titel><searchwords><searchword>TvAR 4/2005</searchword><searchword>UDH:TvAR/4236</searchword></searchwords><attachments><attachment><name>2005_nr 4_Artikel_Wissink.pdf</name><extention>pdf</extention><url>https://denhollander.info/download/4195/ci</url></attachment></attachments><inleiding>1 Biedt een contract voldoende zekerheid?&#13;
In commerciële verhoudingen is het sluiten van contracten een middel om financiële&#13;
en bedrijfsmatige doeleinden te verwezenlijken. Het contract biedt zekerheid: partijen&#13;
maken afspraken, deze afspraken zijn bindend en bij wanprestatie kan er nakoming&#13;
en schadevergoeding worden gevorderd. Maar de beoogde zekerheid is in de praktijk&#13;
betrekkelijk. Twee oorzaken daarvan zal ik kort aanduiden en daarbij ingaan op de&#13;
vraag in hoeverre partijen zelf door het maken van afspraken deze onzekerheid kunnen&#13;
proberen te verminderen.&#13;
In de eerste plaats zijn gemaakte afspraken vaak onvoldoende duidelijk. De uitleg&#13;
van contracten is daardoor een bron van conflicten. Dit speelt als het contract nog&#13;
uitgevoerd moet worden (wat is er afgesproken?) maar ook wanneer over een gebrekkige&#13;
uitvoering wordt geklaagd (voldoet de prestatie aan de afspraak?). Hier rijst de&#13;
vraag hoe contracten moeten worden uitgelegd, waarover nader paragraaf 2.&#13;
In de tweede plaats speelt het volgende. Als het contract zo goed mogelijk op&#13;
papier staat, kunnen wijzigingen in externe omstandigheden de uitvoering ervan&#13;
bemoeilijken. Veranderingen in marktomstandigheden kunnen de economische basis&#13;
van het contract aantasten. Veranderingen in wet- en regelgeving kunnen aan het contract&#13;
risico’s toevoegen of deze verzwaren. Enige voorbeelden hiervan in het algemene&#13;
verbintenissenrecht (afkomstig uit ‘Brussel’) zijn:&#13;
– Per 4-12-2000 verviel de uitzondering voor onbewerkte landbouwproducten,&#13;
zodat de producent ervan is belast met de risicoaansprakelijkheid voor gebrekkige&#13;
producten (art. 6:185 BW).&#13;
– Sinds 1-5-2002 profiteert de consument de eerste zes maanden na aankoop van een&#13;
bewijsvermoeden dat het product non-conform is (richtlijn 1999/44; art. 7:18 lid 2&#13;
BW). De hierdoor feitelijk verscherpte aansprakelijkheid van de verkoper worden&#13;
in de keten doorgegeven (art. 7:25 BW).&#13;
– Vanaf 1-12-2002 geldt voor te laten betalingen door ondernemingen en overheden&#13;
de zogenaamde wettelijke handelsrente. Volgens artikel 6:119a BW is de handelsrente&#13;
zonder ingebrekestelling verschuldigd. De handelsrente ligt structureel 4-5%&#13;
hoger dan de ‘oude’ wettelijke rente (richtlijn 2000/35; art. 6:120 lid 2 BW).&#13;
Kortom: terwijl het contract zekerheid beoogt, moet het tegelijk een zekere flexibiliteit&#13;
hebben om de daarin geregelde verhouding tussen partijen aan te passen aan veranderde&#13;
omstandigheden. Dit geldt met name voor contracten die langdurige relaties&#13;
tussen samenwerkende partijen regelen. Mocht het contract zelf die flexibiliteit niet&#13;
bieden, dan kan soms op basis van de wettelijke regeling van de onvoorziene omstandigheden&#13;
een wijziging worden afgedwongen (art. 6:258 BW). Hierover meer in paragraaf&#13;
3.</inleiding><content>2 Uitleg van contracten&#13;
2.1 Onduidelijkheid&#13;
Onduidelijkheid van het contract vormt een kostenpost. Als een probleem ontstaat&#13;
waarvoor het contract geen eenduidige regeling geeft, moeten partijen onderhandelen&#13;
om tot een oplossing te komen en als een minnelijke regeling er niet in zit de beslissing&#13;
overlaten aan een rechter of arbiter. Dit kost tijd en geld. Duidelijkheid is dus&#13;
wat waard, maar volledig duidelijke contracten bestaan niet. De mogelijkheid dat partijen&#13;
in discussie raken over hun afspraken en (oprecht) van mening verschillen over&#13;
de betekenis daarvan is niet bij voorbaat uit te sluiten. Hoe een gerezen geschil over&#13;
de uitleg van het contract wordt opgelost is juridisch onder meer afhankelijk van de&#13;
regel die bepaalt hoe uitgelegd moet worden.1&#13;
Het Nederlandse recht biedt in dit opzicht zeer veel ruimte. Dit komt in de eerste&#13;
plaats door de maatstaf die geldt bij de uitleg van overeenkomsten. Normaliter geldt&#13;
de Haviltex-norm. Volgens deze norm moet worden gekeken naar de ‘zin die partijen&#13;
in de gegeven omstandigheden over en weer redelijkerwijs aan deze bepalingen&#13;
mochten toekennen en op hetgeen zij te dien aanzien redelijkerwijs van elkaar mochten&#13;
verwachten.’2&#13;
De discussie over uitleg gaat volgens deze norm dus over de bedoeling van een&#13;
partij, zoals deze door de wederpartij is begrepen en mocht worden begrepen. Dat is&#13;
een flexibele toets. Vergelijking met de Principles of European Contract Law en de&#13;
Unidroit Principles for International Commercial Contracts laat zien dat bij de uitleg&#13;
steeds wordt gezocht naar de bedoeling van partijen. Als het mogelijk is worden deze&#13;
subjectief vastgesteld (wat hebben deze partijen bedoeld) maar voor zover dat niet&#13;
kan, komt onvermijdelijk het objectiverende oordeel van een derde daarvoor in de&#13;
plaats (wat menen redelijke mensen dat partijen hebben bedoeld?).3&#13;
Deze van zichzelf al flexibele toets wordt bovendien zeer flexibel toegepast. Bij de&#13;
uitleg kunnen ‘alle omstandigheden van het geval’ een rol spelen. Tot die omstandigheden&#13;
horen niet alleen de tekst van het contract en de deskundigheid van partijen.&#13;
Men kan hierbij onder meer ook denken aan omstandigheden die aan het sluiten van&#13;
de overeenkomst zijn voorafgegaan (onderhandelingsfase) en aan de wijze waarop de&#13;
overeenkomst door partijen wordt uitgevoerd. Deze aanpak spoort redelijk tot goed&#13;
met de manier waarop uitlegvragen internationaal worden benaderd, maar hier zijn&#13;
ook verschillen te zien. Zo kan mogelijk meer zekerheid over de uitleg van een con-&#13;
tract worden verkregen door de omstandighedencatalogus te beperken, bijvoorbeeld&#13;
door aan te nemen dat de tekst van het document geacht wordt de bedoelding van&#13;
partijen volledig weer te geven.4&#13;
Nu hoeft flexibiliteit bij de uitleg niet per definitie negatief gewaardeerd te worden.&#13;
Tegenover het nadeel van onvoorspelbaarheid, staat het voordeel van meer maatwerk.&#13;
Ten eerste: soms worden afspraken niet correct op schrift gesteld. De ware partijbedoeling&#13;
bepaalt dan toch de uitleg (indien deze nog kan worden vastgesteld). Zo&#13;
oordeelde de rechter dat de bedoeling van partijen over de omvang van een afvloeiingsregeling&#13;
(80% van het laatst verdiende salaris) prevaleerde boven de betekenis die&#13;
daaraan toekwam gezien de verwijzing in de afspraak naar een sectoraal sociaal plan,&#13;
waarin het percentage van 80% werd gekoppeld aan een maximumbedrag.5 Ten tweede:&#13;
dat bij uitleg volgens Haviltex belangrijk is hoe de wederpartij een bepaling heeft&#13;
opgevat, biedt soms een voordeel. Stel dat in 2004 een contract wordt gesloten waarop&#13;
een set Algemene Voorwaarden uit 1995 van toepassing is. Indien in de Algemene&#13;
Voorwaarden de term ‘wettelijke rente’ wordt gebruikt, is verdedigbaar dat deze term&#13;
na de invoering van de regeling van de handelsrente in 2002 verwijst naar de hoge&#13;
rente die op basis van artikel 6:119a BW gevorderd kan worden en niet naar lagere&#13;
rente die voorheen gold.&#13;
2.2 De CAO-norm&#13;
In een aantal gevallen heeft de Hoge Raad geoordeeld dat de flexibele formulering&#13;
van Haviltex ongeschikt is als maatstaf voor de uitleg. In die gevallen moet gekeken&#13;
worden naar ‘objectieve maatstaven’. Dat wil zeggen dat voor derden niet-kenbare&#13;
subjectieve partijbedoelingen niet langer de uitleg bepalen, maar dat het gaat om de&#13;
betekenis die derden aan het geschrift toekennen. De objectieve uitleg (ook wel uitleg&#13;
volgens de CAO-norm genoemd) wordt toegepast bij geschriften die zijn opgesteld&#13;
om een groot aantal relaties op uniforme wijze te regelen terwijl de personen die aan&#13;
het geschrift gebonden worden niet betrokken zijn geweest bij het opstellen van het&#13;
geschrift en geen mogelijkheid hebben ervan af te wijken, zoals bij CAO’s. Algemene&#13;
voorwaarden vallen hier echter niet onder.6&#13;
Overigens beperkt deze objectieve uitleg zich niet tot de tekst van het geschrift.&#13;
Ook naar allerlei andere factoren mag worden gekeken, zoals een eventueel gepubliceerde&#13;
toelichting, de aard en strekking van de overeenkomst, de aannemelijkheid van&#13;
een gevolg (redelijkheid) of feiten van algemene bekendheid. Zelfs de bedoeling van&#13;
partijen kan hier een rol spelen, mits deze bedoeling naar objectieve maatstaven volgt&#13;
uit tekst en toelichting of andere publiekelijk toegankelijke bronnen.&#13;
Uitleg volgens Haviltex en volgens de CAO-norm zijn dus niet twee volledig&#13;
gescheiden aanpakken. In het belangrijke arrest Pensioenfonds DSM Chemie/Fox&#13;
overwoog de Hoge Raad:&#13;
“De (…) rechtspraak heeft als gemeenschappelijke grondslag dat bij de uitleg van een schriftelijk&#13;
contract telkens van beslissende betekenis zijn alle omstandigheden van het concrete&#13;
geval, gewaardeerd naar hetgeen de maatstaven van redelijkheid en billijkheid meebrengen.&#13;
Ten behoeve van de werkbaarheid voor de praktijk en van de toetsbaarheid van het rechterlijk&#13;
oordeel in cassatie, heeft de Hoge Raad een uitwerking van die vage norm gegeven voor&#13;
de boven aangegeven, in het maatschappelijk verkeer vaak voorkomende, typen van gevallen.&#13;
In deze typologie heeft de CAO-norm betrekking op geschriften en verhoudingen&#13;
waarvan de aard meebrengt dat bij die uitleg in beginsel objectieve maatstaven centraal dienen&#13;
te staan.&#13;
Opmerking verdient ten slotte dat zowel aan de CAO-norm als aan de Haviltex-norm de&#13;
gedachte ten grondslag ligt dat de uitleg van een schriftelijk contract niet dient plaats te vinden&#13;
op grond van alleen maar de taalkundige betekenis van de bewoordingen waarin het is&#13;
gesteld. In praktisch opzicht is de taalkundige betekenis die deze bewoordingen, gelezen in&#13;
de context van dat geschrift als geheel, in (de desbetreffende kring van) het maatschappelijk&#13;
verkeer normaal gesproken hebben, bij de uitleg van dat geschrift vaak wel van groot&#13;
belang.”7&#13;
De Hoge Raad heeft in latere rechtspraak duidelijk gemaakt dat modelbepalingen die&#13;
in een individuele overeenkomst zijn overgenomen niet onder de CAO-norm vallen,&#13;
maar volgens Haviltex moeten worden uitgelegd.8 Dat betekent dat algemene branchevoorwaarden&#13;
ook via Haviltex zullen worden uitgelegd, ook al zijn zij normaliter&#13;
opgesteld buiten medewerking van de gebruiker van die voorwaarden en zijn klanten.&#13;
Overigens zij bedacht, dat de uitleg volgens Haviltex meer of minder objectief kan&#13;
zijn. Dat geldt met name als partijen geen argumenten aandragen om aan te geven dat&#13;
de uitleg moet afwijken van de betekenis die een derde normaliter aan een contract&#13;
zal hechten. Juist bij de uitleg van algemene voorwaarden, over de inhoud waarvan&#13;
partijen niet afzonderlijk hebben gesproken, kan dit zich voordoen.&#13;
2.3 Zelf duidelijkheid scheppen&#13;
De laatste passage van het boven weergegeven citaat onderstreept het belang van&#13;
‘good drafting’. Een contract dat duidelijk is opgebouwd en geformuleerd en dat (bijvoorbeeld&#13;
in een considerans) aangeeft welk doel de overeenkomst heeft, maakt duidelijk&#13;
wat partijen ermee bedoelen.&#13;
In dit verband wordt verschillend gedacht over het nut van uitlegclausules. Dergelijke&#13;
clausules komen vooral in Engelstalige contracten veel voor. Bekend is de ‘Entire&#13;
Agreement’-bepaling van het volgende type:&#13;
“This Agreement constitutes the entire understanding between the parties with respect to the&#13;
subject matter hereof and supersedes and cancels any previous agreements or understandings,&#13;
whether oral, written or implied, heretofore in effect and sets forth the entire agreement of&#13;
the parties with respect to the subject matter hereof.”&#13;
Zo’n clausule beoogt in de eerste plaats het aantal omstandigheden te beperken dat bij&#13;
de uitleg in acht mag worden genomen: de contractsonderhandelingen en de wijze&#13;
van uitvoering van het contract. De bepaling kan echter niet voorkomen dat partijen&#13;
er stilzwijgend van afwijken. Het nut ervan kan daarom worden betwijfeld. Bij de&#13;
beoordeling daarvan zal vermoedelijk een rol spelen of de bepaling bewust is overeengekomen&#13;
(dan wel standaard is opgenomen) en of zij past bij de aard van de overeenkomst&#13;
(internationaal contract of niet).&#13;
Uitlegclausules lijken zich nog weinig te richten op de te hanteren maatstaf. De rechtspraak&#13;
van de Hoge Raad lijkt er echter niet aan in de weg te staan om in een contract&#13;
dat normaliter volgens Haviltex uitgelegd moet worden een bepaling op te nemen&#13;
met de strekking dat het contract volgens de CAO-norm moet worden uitgelegd.&#13;
Daarmee wordt de subjectieve partijbedoeling die niet voor derden kenbaar is als&#13;
relevante factor uit de uitleg weggezeefd en vermoedelijk iets meer voorspelbaarheid&#13;
in de uitleg verkregen. Daartoe kan reden zijn als:&#13;
(i) derden bij de overeenkomst betrokken zijn maar deze overeenkomst volgens de&#13;
rechtspraak in principe volgens Haviltex moet worden uitgelegd (algemene voorwaarden,&#13;
polissen, pandakten), of&#13;
(ii) onduidelijk is of de CAO-norm op het geschrift van toepassing is. Gedacht zou&#13;
kunnen worden aan contracten die leden sluiten met een coöperatie.&#13;
Anders dan wel wordt verdedigd,9 aarzel ik of uitlegmaatstaven als Haviltex en de&#13;
CAO-norm zonder meer kunnen worden beschouwd als van regelend recht.10 In&#13;
ieder geval laat de attitude ten aanzien van uitlegclausules zoals het entire agreementbeding&#13;
zien, dat contractueel ingrijpen in de wijze van uitleg kritisch wordt bekeken.&#13;
Dat is m.i. mede ingegeven door de wens zwakkere partijen te beschermen. Uitleg is&#13;
immers een van de klassieke methoden om dat te doen.11 Wordt de keuze van de uitlegmethode&#13;
volledig aan partijen overgelaten – ook bijvoorbeeld in gestandaardiseerde&#13;
consumentenovereenkomsten – dan wordt automatisch een groter beroep gedaan op&#13;
andere correctiemechanismen, zoals (de aanvullende of derogerende werking van) de&#13;
redelijkheid en billijkheid. Zo bezien, is er weinig mee gewonnen de uitlegmaatstaf&#13;
zonder meer ter nadere regeling door partijen vrij te geven.&#13;
Desalniettemin is er reden om aan te nemen dat ons recht toelaat dat partijen kiezen&#13;
voor toepassing van de CAO-norm in plaats van de Haviltex-norm. In de eerste&#13;
plaats beschouwt de Hoge Raad blijkens het arrest DSM-Chemie/Fox beide normen&#13;
als uitvloeisel van een en dezelfde basisgedachte; beide normen hebben als gemeenschappelijke&#13;
grondslag dat bij de uitleg van een schriftelijk contract telkens van beslissende&#13;
betekenis zijn alle omstandigheden van het concrete geval, gewaardeerd naar&#13;
hetgeen de maatstaven van redelijkheid en billijkheid meebrengen. In de tweede&#13;
plaats bestaat volgens hetzelfde arrest tussen beide normen geen scherpe tegenstel-&#13;
ling, maar een vloeiende overgang. In de derde plaats valt de toepassing van Haviltex&#13;
in de praktijk soms al samen met de objectieve uitleg, namelijk indien er geen redenen&#13;
zijn om aan te nemen dat partijen hebben beoogd af te wijken van de objectieve betekenis&#13;
die normaliter aan een overeenkomst zal worden gegeven. Tegen deze achtergrond&#13;
lijkt een contractuele keuze voor toepassing van de CAO-norm op minder&#13;
bezwaren te stuiten dan een bepaling waarin de uitleg wordt gefixeerd op bepaalde&#13;
factoren (zoals een uitsluitend tekstuele uitleg).12&#13;
3 Onvoorziene omstandigheden&#13;
3.1 Onvoorzien&#13;
Volgens artikel 6:258 BW kan een contract worden gewijzigd of ontbonden ‘bij&#13;
onvoorziene omstandigheden welke van dien aard zijn dat de wederpartij naar maatstaven&#13;
van redelijkheid en billijkheid ongewijzigde instandhouding van de overeenkomst&#13;
niet mag verwachten’. De bepaling ziet op het intreden van omstandigheden&#13;
na het sluiten van het contract die&#13;
– onvoorzien zijn, dat wil zeggen niet in het contract zijn verdisconteerd omdat partijen&#13;
er geen (stilzwijgende) regeling over hebben gesloten, en&#13;
– niet voor risico komen voor de partij die er nadeel van ondervindt.&#13;
De bepaling moet volgens vaste rechtspraak terughoudend worden toegepast. Redelijkheid&#13;
en billijkheid vergen immers in de eerste plaats trouw aan het gegeven woord.13&#13;
Twee toepassingen van artikel 6:258 BW worden hieronder kort aangeduid.14&#13;
3.2 Prijsschommelingen&#13;
Schommelingen in de markt en daardoor van prijzen zijn een algemeen gegeven. In&#13;
beginsel zullen deze dan ook niet tot toepassing van artikel 6:258 BW kunnen leiden.&#13;
Dat geldt ook voor prijsveranderingen die door wijzigingen in wet- en regelgeving&#13;
ontstaan. In extreme gevallen is toepassing van artikel 6:258 BW niet uitgesloten. Een&#13;
duidelijk criterium ontbreekt echter. Soms wordt een waardeverandering van 50% of&#13;
meer genoemd.15 Dit is echter niet bedoeld om aan te geven dat bij een dergelijk percentage&#13;
het contract gewijzigd moet worden, maar biedt hoogstens een indicatie dat&#13;
artikel 6:258 BW van toepassing zou kunnen zijn (daargelaten of, bij bevestigende&#13;
beantwoording, een prijscorrectie met eenzelfde percentage zou moeten plaatsvinden).&#13;
Een zeer sterke prijsval (van 170%) van oud papier is echter in de rechtspraak&#13;
wel voldoende geacht.16&#13;
Hierbij zij bedacht dat een contract met een (deels) speculatieve aard zich reeds om&#13;
die reden tegen aanpassing zal verzetten. Het risico van prijswijzigingen is daarin&#13;
immers verdisconteerd. In deze zin oordeelde de rechter over een tegenvallende ontwikkeling&#13;
in de prijs van bouwgrond toen een bouwmaatschappij werd aangesproken&#13;
op haar terugkoopverplichting nadat zij in het kader van de ontwikkeling van een&#13;
bestemmingsplan grond aan de gemeente had overgedragen.17&#13;
3.3 Verandering van wetgeving&#13;
Verandering in wetgeving is een algemeen verschijnsel. Als zodanig lijkt het dus&#13;
onvoldoende om toepassing van artikel 6:258 BW te rechtvaardigen. Voor zover niet&#13;
al stilzwijgend in het contract verdisconteerd, zal veranderende wetgeving in beginsel&#13;
voor risico van de betrokken partij blijven. Uitgesloten is dit echter niet, zoals blijkt&#13;
uit de onderstaande voorbeelden:&#13;
HR 29 september 1995, NJ 1996, 88: bij huwelijk in 1977 met uitsluiting van gemeenschap&#13;
brengt de vrouw een boerderij met weiland aan. De man heeft ook deze grond&#13;
tijdens het huwelijk in gebruik. In het kader van de Beschikking superheffing 1985&#13;
wordt vervolgens aan de man een heffingsvrij melkquotum toegekend. Na echtscheiding&#13;
wordt geoordeeld dat sprake is van onvoorziene omstandigheden van dien aard&#13;
dat de man naar maatstaven van redelijkheid en billijkheid niet mag verwachten dat&#13;
hij zou mogen volstaan met de enkele teruggave van de destijds aan hem ter beschikking&#13;
gestelde grond, zonder enige verrekening van de waarde van het aan hem toegekende&#13;
melkquotum, voor zover dit in verband staat met zijn gebruik van die grond.&#13;
HR 10 juli 1989, NJ 1989, 786 (FNV/Campina) betrof een convenant uit 1980 tussen&#13;
de vakbonden en zuivelconcern Campina, waarbij Campina zich had verplicht tot het&#13;
handhaven van een distributiecentrum in Zuid-Limburg. Naar aanleiding van onder&#13;
andere de invoering van ‘superheffing’ op melk wil Campina het distributiecentrum&#13;
toch sluiten. Volgens de rechter waren partijen niet uitgegaan van een starre, onwrikbare&#13;
overeenkomst, maar hebben zij geopteerd voor een meer dynamische benadering.&#13;
Het convenant biedt de mogelijkheid van een gehele of gedeeltelijke aanpassing&#13;
aan de eisen van de tijd, waarbij in het kader van wederzijds overleg kan worden&#13;
beoordeeld of gewijzigde omstandigheden wellicht noodzaken tot een herziening van&#13;
eerder gemaakte afspraken. Een en ander vindt steun in het gegeven dat de vakbonden&#13;
in 1985 met Campina in overleg zijn getreden over het te voeren beleid met&#13;
betrekking tot het distributiecentrum in Sittard, welke onderhandelingen zich in feite&#13;
niet verdroegen met de voorheen terzake door hen bedongen garanties. De superheffing&#13;
moet worden beschouwd als een ingrijpende onvoorziene omstandigheid&#13;
waarvan de gevolgen nog niet konden worden verdisconteerd in het convenant van&#13;
1980. Op grond hiervan kunnen de bonden in redelijkheid niet langer nakoming vorderen&#13;
van de verplichting tot handhaving van het distributiecentrum in Zuid-Limburg.&#13;
Ook het uitblijven van een verwachte verandering van omstandigheden kan grond&#13;
opleveren voor toepassing van artikel 6:258 BW.18 In principe zou dus onder artikel&#13;
6:258 BW ook kunnen vallen een verandering van omstandigheden die bestaat uit het&#13;
achterwege blijven van een wetswijziging, waarvan partijen bij het sluiten van het&#13;
contract hebben aangenomen dat die wel zou plaatsvinden.&#13;
Bedacht zij dat artikel 6:258 BW alleen in zeer uitzonderlijke omstandigheden zal&#13;
werken. Zo blijkt uit Rb. Amsterdam 18 oktober 1995, JOR 1996, 12, dat het niethonoreren&#13;
van een fiscale constructie niet als een onvoorziene omstandigheid wordt&#13;
beschouwd, omdat dit een risico is dat voor rekening komt van degene die bij de constructie&#13;
voordeel denkt te halen. Ook HR 6 november 1987, NJ 1988, 528 (Volvo/Ben&#13;
Fredj) bracht een verkeerde fiscale inschatting voor risico van de betrokken partij&#13;
(hier over de vraag of een aan een werknemer betaalde vergoeding om zijn vakantie in&#13;
zijn eigen land door te brengen als loon moet worden aangemerkt).&#13;
3.4 Regeling in de overeenkomst&#13;
Gezien de hierboven genoemde vragen over de toepassing van artikel 6:258 BW kunnen&#13;
partijen er belang bij hebben een contractuele regeling te treffen. Daarbij zij aangetekend&#13;
dat artikel 6:258 BW van dwingend recht is en contractueel niet uitgesloten&#13;
kan worden. Partijen kunnen wel proberen invulling aan deze bepaling te geven door&#13;
middel van uitschakel- of inschakelclausules.&#13;
Uitschakelclausules&#13;
Partijen kunnen in de eerste plaats afspraken maken waaruit volgt dat bepaalde veranderingen&#13;
in het contract zijn verdisconteerd. Afgesproken kan worden dat bepaalde&#13;
veranderingen voor risico van een van partijen komt. Zo’n clausule kan tevens aangeven&#13;
hoe met dergelijke veranderingen moet worden omgegaan. Zo kan een prijsclausule&#13;
aangeven dat de prijs volgens een bepaalde formule wordt geïndexeerd. Dit soort&#13;
clausules maakt duidelijk dat de genoemde wijziging van omstandigheden niet als&#13;
‘onvoorzien’ kan gelden in de zin van artikel 6:258 BW. Echter: volledige zekerheid is&#13;
hiermee niet te verkrijgen. Hoe ver de clausule strekt moet door uitleg worden vastgesteld&#13;
(voorbeeld: ziet een prijsindexatie ook op excessieve prijsstijgingen of alleen&#13;
op normaal voorzienbare?).&#13;
Inschakelclausules&#13;
Is het ook mogelijk contractueel te bepalen dat bepaalde, in het contract genoemde,&#13;
veranderende omstandigheden hebben te gelden als ‘onvoorziene omstandigheden’ in&#13;
de zin van artikel 6:258 zodat deze bepaling wordt geactiveerd?19 Het voordeel van&#13;
een dergelijke clausule is dat de toepasselijkheid van artikel 6:258 BW en het antwoord&#13;
op de risicovraag van het tweede lid van deze bepaling contractueel vastgelegd&#13;
kunnen worden. Ten aanzien van de constructie is enige twijfel mogelijk. Zien inschakelclausules&#13;
die een omstandigheid ‘onvoorzien’ noemen niet per definitie op omstandigheden&#13;
die door partijen wel zijn ‘voorzien’? Ik zou de mogelijkheid van&#13;
dergelijke clausules willen bepleiten.&#13;
Ten eerste: als partijen de mogelijkheid hebben bepaalde omstandigheden als voorzien&#13;
te bestempelen en daarvoor contractueel een regeling te treffen, waarom zouden&#13;
zij dan ook niet bepaalde omstandigheden als onvoorzien mogen bestempelen en&#13;
daarvoor als regeling mogen treffen dat het probleem op de voet van artikel 6:258 BW&#13;
moet worden afgewikkeld. Weliswaar gaat artikel 6:258 BW primair uit van de&#13;
gedachte dat partijen bepaalde omstandigheden niet hebben voorzien, maar waarom&#13;
zou het niet ook kunnen worden toegepast op omstandigheden waaraan partijen wel&#13;
hebben gedacht?&#13;
Ten tweede: de aanduiding van een omstandigheid als ‘onvoorzien’ in een inschakelclausule&#13;
wil niet zeggen dat deze omstandigheid in het contract is verdisconteerd&#13;
in de zin dat partijen ermee rekening hebben gehouden bij het bepalen van het contractuele&#13;
evenwicht. Integendeel: de clausule geeft juist de mening van partijen aan&#13;
dat het contractuele evenwicht in de genoemde gevallen is verstoord. Bovendien geeft&#13;
de clausule in beginsel ook aan dat die verstoring niet voor risico van een der partijen&#13;
moet blijven, maar dat het contract moet worden aangepast (of eventueel ontbonden).&#13;
De clausule biedt daarmee enig houvast voor partijen (en de rechter) en versterkt&#13;
daarmee de rechtszekerheid van partijen.&#13;
Ten derde: een inschakelclausule heeft zin, zowel voor partijen als voor de rechter.&#13;
De clausule maakt de lastige uitlegdiscussie over de vraag of sprake is van onvoorziene&#13;
omstandigheden in principe overbodig.20 De clausule richt het debat meteen op de&#13;
hamvraag: hoe om te gaan met deze verandering van omstandigheden?&#13;
Ten vierde: het lijkt overigens weinig zin te hebben om inschakelclausules niet te&#13;
aanvaarden. Naar Nederlands recht zijn hardshipclausules namelijk toelaatbaar.21 Dergelijke&#13;
contractuele clausules bepalen als regel niet (veel) meer dan reeds uit artikel&#13;
6:258 BW voorvloeit, alhoewel accentverschillen kunnen optreden. De ICC hanteert&#13;
bijvoorbeeld de volgende tekst:&#13;
“Should the occurrence of events not contemplated by the parties fundamentally alter the&#13;
equilibrium of the present contract, thereby placing an excessive burden on one of the parties&#13;
in the performance of its contractual obligations, that party may proceed as follows&#13;
(…).”&#13;
Als partijen buiten artikel 6:258 BW om een contractuele regeling kunnen treffen&#13;
over de gevolgen van het intreden van bepaalde veranderingen van omstandigheden,&#13;
waarom zouden zij dan niet ook kunnen aanduiden wat in hun contract als een voor&#13;
artikel 6:258 BW relevante verandering heeft te gelden?&#13;
Kortom, contractuele bepalingen die aangeven in welke gevallen partijen menen dat&#13;
artikel 6:258 BW moet worden ingeschakeld, zijn nuttig en dienen evenals uitschakelclausules&#13;
te worden aanvaard.&#13;
4 Afronding&#13;
Afspraak is afspraak is een fundament van het contractenrecht. Wat die afspraak is, is&#13;
echter vaak niet eenvoudig te zeggen. Een contract biedt idealiter maatwerk voor de&#13;
onderliggende transactie, is duidelijk opgebouwd en geformuleerd, legt ook voor een&#13;
derde (rechter, arbiter) uit wat partijen voor ogen staat en wordt bij de tijd gehouden.&#13;
Naarmate het contract onduidelijker of onvollediger is, zal de rechter bij een geschil&#13;
eerder knopen moeten doorhakken op een manier waarmee (althans een der) partijen&#13;
minder rekening (heeft) hebben gehouden. Het contractenrecht is daartoe flexibel&#13;
genoeg. In de uitlegjurisprudentie lijkt een tendens te ontstaan om meer rekening te&#13;
houden met het belang van voorspelbaarheid. De objectieve uitleg is daarvan een&#13;
voorbeeld, maar de Hoge Raad overweegt ook ten aanzien van Haviltex dat de letterlijke&#13;
betekenis van een geschrift in praktisch opzicht ‘vaak wel van groot belang is’.&#13;
Dat is geen understatement. Het leerstuk onvoorziene omstandigheden maakt weliswaar&#13;
een inbreuk op het beginsel ‘afspraak is afspraak’, maar artikel 6:258 BW wordt&#13;
slechts zeer zelden succesvol ingezet. Partijafspraken over de toepassing van het contractenrecht&#13;
(zoals over uitleg of over de invulling van artikel 6:258 BW) dragen bij&#13;
aan de zekerheid die partijen met hun overeenkomst beogen. Mits dergelijke bedingen&#13;
een aanwijsbare ratio voor de onderhavige overeenkomst hebben (en niet slechts&#13;
van de plank zijn gehaald) dient de rechter daarmee rekening te houden bij de beoordeling&#13;
van contracten.</content><legacyfootnotes>* Dit artikel is een bewerking van een voordracht gehouden op de Studiemiddag Agrarische contracten te&#13;
Ede op 24 juni 2004.&#13;
** Prof. mr. M.H. Wissink is hoogleraar privaatrecht aan de Rijksuniversiteit Groningen.&#13;
1. Uiteraard spelen meer factoren een rol, zoals de wijze waarop geschillen worden behandeld (rechter,&#13;
arbiter, mediation etc.).&#13;
2. HR 13 maart 1981, NJ 1981, 635 m.nt. CJHB (Ermes/Haviltex).&#13;
3. Nader M.H. Wissink, ‘Contracten uitleggen: een verkenning van hoofdstuk 5 van de Principles of&#13;
European Contract Law’, NTBR 2000, p. 465-466.&#13;
4. In deze zin voor bepaalde commerciële contracten F.W. Grosheide, ‘Lees maar, er staat wat er staat’,&#13;
WPNR 6248 (2001), p. 5-13.&#13;
5. HR 1 december 2000, NJ 2001, 196 (Bruin/NVC).&#13;
6. Ik schreef eerder over dit arrest ‘Uitleg volgens Haviltex of de CAO-norm? Over een vloeiende overgang&#13;
en de noodzaak om toch te kiezen’, WPNR 6579 (2004).&#13;
7. HR 20 februari 2004, RvdW 2004, 34 (Pensioenfonds DSM Chemie/Fox).&#13;
8. HR 9 juli 2004, C03/096HR.&#13;
9. R.H.J. van Bijnen, ‘Aanvullend contractenrecht. Naar rechtsregels die de belangen van partijen optimaal&#13;
verwezenlijken’, NJB 2004, p. 2087.&#13;
10. Vgl. ook de dwingende bepaling van artikel 6:238 lid 2 BW.&#13;
11. Zie bijvoorbeeld ten aanzien van algemene voorwaarden Hugh Beale, Arthur Hartkamp, Hein Kötz&#13;
and Denis Tallon, Cases, Materials and Text on Contract Law (Casebooks on the Common Law of&#13;
Europe), Oxford and Portland, Oregon: Hart Publishing 2002, p. 556 e.v.&#13;
12. Vgl. R.P.J.L. Tjittes, ‘Uitleg van schriftelijke contracten’, RMTh 2005, p. 26.&#13;
13. Asser-Hartkamp II, 2001, nr. 334.&#13;
14. Voor een uitgebreid overzicht van mogelijke toepassingen zie P. Abas, Rebus sic stantibus, Deventer:&#13;
Kluwer 1989, p. 215-216.&#13;
15. In de toelichting bij art. 6.2.2 Unidroit Principles for International Commercial Contracts. Zie ook&#13;
Abas, WPNR 6307.&#13;
16. Pres. Rb. Roermond 1 juli 1993, KG 1993, 317.&#13;
17. Hof ’s-Hertogenbosch 17 november 1983, BR 1984, p. 152.&#13;
18. HR 20 februari 1998, NJ 1998, 493 (Briljant Schreuders/ABP) inzake tegenvallende omzetten; toepassing&#13;
in dit geval overigens afgewezen.&#13;
19. Vgl. voor enige voorbeelden M.A. van Wijngaarden, Hoofdstukken Bouwrecht, deel 15, Deventer:&#13;
W.E.J. Tjeenk Willink 2002, par. 885 e.v.&#13;
20. Vgl. E.M.G. Peletier, Rechterlijke vrijheid en partij-autonomie, (diss. VU), Den Haag, Bju 1999, p 104;&#13;
Asser-Hartkamp II, 2001, nr. 333.&#13;
21. Asser-Hartkamp II, 2001, nr. 332.&#13;
</legacyfootnotes><footnotes><footnote/></footnotes><auteurs>prof. mr. M.H. Wissink</auteurs><published>2005-04-01 00:00:00</published><modified>2005-04-01 00:00:00</modified><editiondate>2005-04-01</editiondate><htmlpath>https://denhollander.info/artikel/4236</htmlpath></article>
</articles></edition>