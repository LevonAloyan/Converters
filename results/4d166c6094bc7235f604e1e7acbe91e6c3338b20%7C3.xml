<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1995</searchword><id>6025</id><udhid>UDH:TvAR/6025</udhid><titel>Nederlandse regelgeving voor bescherming, herstel en ontwikkeling van natuur en landschapswaarden in het landelijke gebied1</titel><searchwords><searchword>TvAR 12/1995</searchword><searchword>UDH:TvAR/6025</searchword></searchwords><attachments><attachment><name>1995_nr 12_Artikel_Ampt-Riksen.pdf</name><extention>pdf</extention><url>https://denhollander.info/download/5834/ci</url></attachment></attachments><inleiding>Nederland kent verschillende wetten en regelingen voor de bescherming, het herstel en de&#13;
ontwikkeling van natuur en landschap in het landelijk gebied. In dit artikel wordt alleen in&#13;
een korte schets gepresenteerd van de belangrijkste karakteristieken van de voornaamste&#13;
wetten en regelingen op dit terrein. Vervolgens wordt aandacht besteed aan de samenhang&#13;
tussen deze regelgeving. Daarna wordt een aantal kritische kanttekeningen geplaatst over&#13;
de relatie tussen regelgeving en beleid, over de bestuurspraktijk en over de handhaving en&#13;
de naleving van deze regelgeving. Ten slotte komen twee regelingen aan de orde die via&#13;
het verstrekken van belastingvoordelen de bescherming van natuur en landschap nastreven. </inleiding><content>1. DE KORTE SCHETS VAN DE BELANGRIJKSTE KARAKTERISTIEKEN&#13;
Sommige Nederlandse wetten en regelingen hebben als belangrijkste doel het beschermen&#13;
van natuur- en landschapswaarden door het realiseren van bepaalde gebiedsaanwijzingen,&#13;
zoals bijvoorbeeld de Natuurschoonwet 1928 en de Natuurbeschermingswet. De Natuurschoonwet&#13;
1928 verschaft eigenaren belastingfaciliteiten voor het instandhouden van hun&#13;
gerangschikte Natuurschoonwetlandgoed. Door de aanwijzing van beschermde natuurmonumenten&#13;
of staatsnatuurmonumenten is het verboden bepaalde, natuurbedreigende activiteiten,&#13;
zonder of in strijd met een vergunning te verrichten. Daarnaast worden een aantal&#13;
handelingen expliciet verboden.&#13;
Andere wetten, zoals de Wet op de Ruimtelijke Ordening of de Landinrichtingswet,&#13;
hebben een meer algemeen perspectief over de vraag hoe met het landelijk gebied en alle&#13;
verschillende functies die daarin voorkomen, om te gaan. Het ruimtelijke ordeningssysteem&#13;
kent op gemeentelijk niveau het bestemmingsplan dat voor de in het plan begrepen&#13;
gronden de bestemming aangeeft voor zover dit nodig is ten behoeve van een goede ruimtelijke&#13;
ordening. Veel voorkomende bestemmingen zijn natuurgebied, agrarisch gebied&#13;
(eventueel in combinatie met bepaalde natuur-, landschappelijke of cultuurhistorische&#13;
waarden), recreatiegebied, woongebied. Per bestemming kunnen beschermende voorschriften&#13;
in het bestemmingsplan worden opgenomen die beperkingen in het gebruik kunnen&#13;
inhouden. Bovendien kunnen voor bepaalde, natuur en landschap bedreigende activiteiten, aanlegvergunningen worden vereist. Het bestemmingsplan kan grote invloed&#13;
hebben op eigenaren en gebruikers van het landelijk gebied als zij bijvoorbeeld over willen&#13;
gaan tot het bouwen van huizen, het vellen van bossen of het draineren van landbouwgrond.&#13;
De overheid kan landinrichting toepassen in gebieden waar zich landbouwkundige problemen&#13;
voordoen en meer recentelijk wordt landinrichting toegepast voor de bescherming,&#13;
het herstel en ook de ontwikkeling van natuur- en landschapswaarden. De Landinrichtingswet&#13;
kent daarvoor verschillende vormen van landinrichting. Herinrichting,&#13;
tegenwoordig de belangrijkste vorm, is met name bedoeld voor gebieden waar niet-agrarische&#13;
functies, zoals natuur en landschap, moeten samengaan met landbouw. Binnen deze&#13;
vorm is herverkaveling van gronden mogelijk en is ook onteigening een mogelijkheid om&#13;
doeleinden van openbaar nut, zoals natuur- en landschapsbescherming, te realiseren.&#13;
Andere regelgeving probeert agrariërs aan te moedigen om op vrijwillige basis te participeren&#13;
in de bescherming en het herstel van natuur en landschap. Voorbeelden hiervan&#13;
zijn de Regeling beheersovereenkomsten en natuurontwikkeling en onderdelen van de&#13;
Pachtwet.&#13;
Het voornaamste doel van de Boswet is het instandhouden van een areaal bos van redelijke&#13;
omvang en hoedanigheid. Alleen in specifieke situaties is het mogelijk dat een kapverbod&#13;
wordt opgelegd ter bewaring van natuur- en landschapsschoon.&#13;
Milieuwetgeving voorziet ook in een aantal mogelijkheden om het landelijk gebied te&#13;
beschermen. Met name de regelgeving met betrekking tot de ammoniakdepositie door de&#13;
veehouderij heeft verstrekkende gevolgen voor de agrarische bedrijfsvoering en de uitbreidingsmogelijkheden.&#13;
De Interimwet Ammoniak en Veehouderij heeft namelijk als&#13;
doel verzuringsgevoelige gebieden als natuurgebieden, bossen en landschapselementen te&#13;
beschermen.&#13;
2. DE SAMENHANG BINNEN DE REGELGEVING&#13;
Deze korte schets geeft al aan dat er verschillende mogelijkheden zijn om natuur- en landschapswaarden&#13;
in het landelijk gebied te beschermen. Vervolgens rijst de vraag of er ook&#13;
verbanden tussen deze regelingen bestaan. Is er ook sprake van een systeem waarlangs&#13;
deze regelingen kunnen worden toegepast?&#13;
In Nederland bestaat er al langere tijd een vrij logisch en algemeen bekend systeem dat&#13;
door De Haan in de jaren zeventig werd gepresenteerd: bestemming, inrichting en beheer.&#13;
Idealiter worden eerst de bestemmingen van gronden bepaald, wordt vervolgens de inrichting&#13;
ter hand genomen en uiteindelijk moeten er afspraken over het beheer worden gemaakt.&#13;
Het bepalen van de bestemming van de gronden in het landelijk gebied vindt plaats&#13;
binnen het ruimtelijk ordeningssysteem. Nadat onderzoek heeft plaatsgevonden, inventarisaties&#13;
zijn verricht en de verschillende belangen op een rij zijn gezet worden er politieke&#13;
keuzen gemaakt op de verschillende overheidsniveaus over de verschillende bestemmingen&#13;
in het landelijke gebied. De politieke keuzen zijn op nationaal en provinciaal niveau&#13;
indicatief. Op gemeentelijk niveau, waar het dan gaat om het maken van keuzen in het bestemmingsplanproces&#13;
op perceelniveau, zijn deze keuzen uiteindelijk juridisch bindend&#13;
voor burger en overheid. Als het ruimtelijke ordeningssysteem uiteindelijk niet voldoende bescherming kan bieden voor bepaalde gebieden kan andere regelgeving worden toegepast&#13;
zoals bijvoorbeeld de Natuurbeschermingswet.&#13;
De mate van inrichting hangt af van in hoeverre het huidige gebruik afwijkt van de gekozen&#13;
bestemming voor een bepaald gebied. Inrichting kan verandering van de fysieke&#13;
conditie van gronden behelzen maar ook herverkaveling behoort tot de mogelijkheden.&#13;
Binnen het proces van landinrichting kan het keuzeproces van bestemmingen (weliswaar&#13;
binnen het ruimtelijke ordeningssysteem) en de inrichting gecombineerd worden.&#13;
Over het beheer van gebieden, om de bestemming en de inrichting te handhaven, kunnen&#13;
op verschillende manieren afspraken worden gemaakt. Dit is afhankelijk van wie de&#13;
eigenaar is (agrariër, niet-agrarische eigenaar, particuliere natuurbeschermingsorganisatie)&#13;
en welke regelgeving van toepassing is of wordt verklaard. Beheersovereenkomsten,&#13;
pachtbeheersovereenkomsten, Natuurschoonwetlandgoed-rangschikking en verscheidene&#13;
bijdrageregelingen voor het onderhoud van landschapselementen of bossen spreken de eigenaar&#13;
of gebruiker aan op actief beheer, weliswaar op vrijwillige basis. De gemeente kan&#13;
in de gemeentelijke kapverordening ook de mogelijkheid opnemen om actief beheer af te&#13;
dwingen in het geval bepaalde natuur- of landschapswaarden worden bedreigd. Daarnaast&#13;
is er door handhaving van bepaalde regelgeving, zoals Natuurbeschermingswet, bestemmingsplan,&#13;
Boswet, sprake van een indirecte vorm van beheer. Maar ook het voorkomen&#13;
van beschadiging van gebieden door bepaalde regelgeving, zoals bijvoorbeeld de Interimwet&#13;
Ammoniak en Veehouderij kan worden gezien als een vorm van indirect beheer.&#13;
Dit systeem van bestemming, inrichting en beheer lijkt erg logisch en voor de hand liggend.&#13;
Echter de verschillende omlooptijden van planvorming door de verschillende overheden&#13;
binnen het ruimtelijke ordeningssysteem, nieuwe regelgeving, de veelvuldige&#13;
wijzigingen van bestaande regelgeving en de hier ook mee samenhangende complexe bestuurspraktijk&#13;
hebben dit systeem langzamerhand erg complex gemaakt.&#13;
1 ENKELE KRITISCHE KANTTEKENINGEN&#13;
a. De complexe relatie tussen regelgeving en beleid&#13;
Tot nu toe is er alleen gesproken over regelgeving en dan met name die op nationaal niveau.&#13;
Op nationaal niveau worden echter ook met grote regelmaat nota's geproduceerd&#13;
waarin het natuur- en landschapsbeleid wordt gepresenteerd. Deze beleidsnota's beschrijven&#13;
de problemen die zich voor doen bij het beschermen, het herstellen en het ontwikkelen&#13;
van het landelijke gebied, geven de beleidsdoeleinden weer en geven aan waar en op&#13;
welke manier regelgeving toegepast zou moeten (gaan) worden en hoeveel financiële&#13;
middelen er beschikbaar zijn om de beleidsdoelen te realiseren.&#13;
Het feit dat in dit artikel tot nu toe voornamelijk gesproken is over regelgeving en beleid op&#13;
nationaal niveau betekent niet dat dit op lagere overheidsniveaus niet bestaat. Elke provincie&#13;
en elke gemeente beschikt over eigen regelgeving, instrumentarium en beleidsnota's die in samenhang&#13;
met of gescheiden van de nationale regelgeving of beleid tot stand zijn gekomen. De&#13;
inhoud van deze verschillende regelingen en beleidsnota's kan per provincie of gemeente&#13;
sterk verschillen. Dit is gebaseerd op verschillen in de landbouwkundig economische situatie,&#13;
de verschillende aanwezige landschapstypen, de verschillen in de waterhuishouding en verschillende&#13;
verstedelijkingsdruk op het landelijk gebied. Voor verscheidene gebieden hebben beleidsnota's vaak speciale projecten of gebiedsaanwijzingen&#13;
gepresenteerd zoals bijvoorbeeld ROM-gebied of WCL-gebied. Dit&#13;
brengt in een aantal gevallen een nieuwe financiële middelen met zich mee en zelfs ook&#13;
nieuwe organen binnen de bestuurspraktijk. Dit soort projecten doorkruisen daardoor het&#13;
bestaande systeem van bestemming, inrichting en beheer waardoor het uit kan groeien tot&#13;
een haast onontwarbare kluwen van in een gebied van toepassing zijnde regelgeving en&#13;
beleidsstukken.&#13;
b. De complexe bestuurspraktijk&#13;
Het merendeel van de regelgeving brengt een eigen bestuurspraktijk met zich mee: op&#13;
verscheidene bestuursniveaus zijn verschillende ambtenaren verantwoordelijk voor bijvoorbeeld&#13;
het bepalen van gebiedsaanwijzingen volgens bepaalde regelingen, voor de&#13;
vergunningverlening of voor het voeren van acquisitie voor het afsluiten van beheersovereenkomsten&#13;
door boeren. Het ziet er naar uit dat de huidige bestuurspraktijk nog steeds&#13;
geënt is op de afzonderlijke toepassing van regelingen in plaats van een geïntegreerde toepassing&#13;
van de verschillende relevante regelingen afgestemd op een specifiek gebied. Hopelijk&#13;
zal, door bijvoorbeeld het realiseren van de bovengenoemde projecten, een meer&#13;
geïntegreerde inzet van regelgeving geleidelijk aan een meer dagelijkse gang van zaken&#13;
binnen de bestuurspraktijk gaan worden.&#13;
c. De complexiteit voor eigenaren en gebruikers in het landelijke gebied&#13;
Eigenaren en gebruikers in het landelijk gebied worden geconfronteerd met een enorme&#13;
hoeveelheid regelingen. Het gaat dan niet alleen om de bovenbeschreven zogenaamde&#13;
groene regelgeving maar bijvoorbeeld ook om milieuregelgeving. Voordat bijvoorbeeld&#13;
een eigenaar in het landelijk gebied een boom kan kappen moet hij zich er van bewust&#13;
zijn dat hij aan verschillende regelingen moet voldoen zoals de Boswet, de gemeentelijke&#13;
kapverordening en bestemmingplan.&#13;
Aan de andere kant verschaffen verscheidene regelingen boeren en andere eigenaren en&#13;
gebruikers financiële voorzieningen die een extra bron van inkomsten kunnen verschaffen.&#13;
Hoe goed eigenaren en gebruikers hiervan gebruik kunnen maken is afhankelijk van&#13;
hun informatievoorziening om voor bijdragen e.d. in aanmerking te kunnen komen. Echter,&#13;
doordat er herhaaldelijk nieuwe regelgeving tot stand komt en de bestaande regelgeving&#13;
steeds gewijzigd wordt, wordt er van de eigenaar of gebruiker wel een groot&#13;
doorzettingsvermogen en creativiteit verlangd.&#13;
d. De complexiteit binnen de handhaving en de naleving&#13;
Regelgeving kan alleen geloofwaardig blijven als er sprake is van voldoende handhaving.&#13;
Terwijl verschillende ambtenaren zijn belast met de uitvoering van de regelgeving (zie&#13;
punt b) zijn anderen op verschillende bestuursniveaus bezig met de handhaving of zouden&#13;
dat moeten zijn. Recent onderzoek (uitgevoerd door het Instituut voor Bos- en Natuuronderzoek en het Instituut voor Agrarisch Recht) heeft aangetoond dat er voor de handhaving&#13;
behoefte is aan goede controle op naleving. Maar ook hier speelt weer het probleem&#13;
dat verschillende regelingen afzonderlijk gecontroleerd worden en dat dit een verantwoordelijkheid&#13;
is van verschillende bestuursniveaus. Er is sprake van een gebrek aan samenwerking&#13;
tussen de verschillende handhavers. Bovendien is controle een complexe en&#13;
moeilijke aangelegenheid vanwege de hoeveelheid regelgeving en verleende vergunningen&#13;
en het heeft schijnbaar geen hoge prioriteit. Een betere naleving kan op zich gerealiseerd&#13;
worden door het verstrekken van meer informatie. De meeste overtredingen&#13;
gebeuren namelijk uit onwetendheid. Het verstrekken van de juiste informatie kan dan&#13;
preventief werken.&#13;
4. BELASTING FACILITEITEN&#13;
De Nederlandse regelgeving kent twee mogelijkheden van natuur- en landschapsbescherming&#13;
door middel van het verstrekken van belasting faciliteiten. Ten eerste geeft de Natuurschoonwet&#13;
1928 belastingvrijstellingen voor Natuurschoonwetlandgoederen. Om&#13;
voor deze vrijstellingen in aanmerking te komen moet een landgoed eerst als Natuurschoonwetlandgoed&#13;
gerangschikt worden en moet de eigenaar het landgoed voor een periode&#13;
van 25 jaar instandhouden. Het gaat hierbij om vrijstelling van vermogensbelasting,&#13;
successierechten, recht van overgang en recht van schenking. Deze wet is in 1928 in werking&#13;
getreden om een oplossing te geven aan de verslechterende financiële situatie en de&#13;
erfenisproblematiek van landgoedeigenaren. Tegenwoordig verschaft deze wet voor ongeveer&#13;
1000 landgoederen nog steeds deze noodzakelijke financiële ondersteuning.&#13;
Veel recenter, in 1995, heeft de Wet op de inkomstenbelasting 1964 het particulieren&#13;
mogelijk gemaakt om te investeren in projecten die van belang zijn voor de bescherming&#13;
van het milieu waaronder natuur en landschap. Om particulieren daartoe aan te moedigen&#13;
hoeven zij geen inkomstenbelasting te betalen over de voordelen uit het vermogen dat zij&#13;
hierin, via aangewezen instellingen, beleggen. Deze aangewezen zogenaamde 'groene instellingen'&#13;
beleggen in zogenoemde groene projecten. Deze projecten moeten worden&#13;
goedgekeurd door de minister van Volkshuisvesting, Ruimtelijke Ordening en Milieubeheer.&#13;
De Regeling groenprojecten geeft een niet limitatieve lijst van projecten die hier in&#13;
beginsel voor in aanmerking komen:&#13;
- projecten gericht op ontwikkeling en instandhouding van bos en andere houtopstanden;&#13;
- projecten gericht op instandhouding en het ontstaan natuur- en landschappelijke waar&#13;
den, zoals in Natuurschoonwetlandgoederen, beschermde natuurmonumenten, etc;&#13;
- projecten op het gebied van biologische landbouw en milieuvriendelijke agrificatie;&#13;
- projecten op het gebied van alternatieve energieopwekking.&#13;
Het eerste grote initiatief op dit gebied werd genomen door de Rabobank en de Robeco&#13;
Groep door hun gezamenlijke Groenrente Fonds. Begin oktober werd het particulieren&#13;
mogelijk gemaakt om Groencertificaten aan te schaffen voor een totaal bedrag van 450&#13;
miljoen gulden. Hiervoor was grote interesse: in een week tijd waren alle certificaten verkocht.&#13;
Met dit bedrag worden onderhandse leningen verstrekt aan groenprojecten. Mogelijke&#13;
projecten waarin hiermee geïnvesteerd zal gaan worden zijn: nieuwe bossen in de&#13;
Randstad, landgoederen nieuwe stijl in de Gelderse Vallei en in de Veenkoloniën. Het is nog onduidelijk of er genoeg voor goedkeuring geschikte projecten zijn om weer over te&#13;
gaan tot het aanbieden van Groencertificaten.</content><legacyfootnotes/><footnotes><footnote/></footnotes><auteurs>Ir. V.W.M.M. Ampt-Riksen</auteurs><published>1995-12-01 00:00:00</published><modified>1994-05-10 00:00:00</modified><editiondate>1995-12-01</editiondate><htmlpath>https://denhollander.info/artikel/6025</htmlpath></article>
</articles></edition>