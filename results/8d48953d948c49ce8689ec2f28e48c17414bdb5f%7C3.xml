<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2005</searchword><id>4321</id><udhid>UDH:TvAR/4321</udhid><titel>Van landbouwbeleid, mededinging en coöperatie tot veilig voedsel; 22e en 23e Europese Congres Agrarisch Recht</titel><searchwords><searchword>TvAR 10/2005</searchword><searchword>UDH:TvAR/4321</searchword></searchwords><attachments><attachment><name>2005_nr 10_Artikel_Mertens.pdf</name><extention>pdf</extention><url>https://denhollander.info/download/4279/ci</url></attachment></attachments><inleiding>1 Inleiding&#13;
Het Comité Européen de Droit Rural (CEDR) is het forum voor Europese juristen&#13;
die zich bezig houden met agrarisch recht. Dit Comité organiseert tweejaarlijks een&#13;
congres met meerdere onderwerpen. Hieronder volgen de conclusies van de commissies.&#13;
Van 21 tot 25 oktober 2003 werd in Almerimar (Spanje) het 22e Europese congres&#13;
voor agrarisch recht, met als onderwerpen aansprakelijkheid, mededinging en duurzame&#13;
landbouw en WTO, gehouden.&#13;
Van 6 tot 10 maart 2005 volgde in Roros (Noorwegen) het 23e Europese congres&#13;
voor Agrarisch Recht met als onderwerpen het recht op adequaat voedsel, de wijziging&#13;
in het Europese landbouwbeleid en coöperaties.&#13;
Aan de congressen namen ruim 100 juristen, voornamelijk uit Europa, deel. Nederland&#13;
was op beide congressen ruimschoots vertegenwoordigd.&#13;
Op een dergelijk congres worden er twee commissies samengesteld die elk één onderwerp&#13;
behandelen; de vergaderingen worden simultaan in drie talen, namelijk Frans,&#13;
Duits en Engels, vertaald. Een derde commissie vormt een ronde tafel of colloquium&#13;
met ook een eigen onderwerp, maar daarvan wordt meestal niet vooraf gerapporteerd&#13;
en vindt nooit vertaling ter plekke plaats.&#13;
Elk deelnemende nationale vereniging ontvangt vanuit de organisatie een half jaar&#13;
voor het congres een vragenlijst over het onderwerp, welke ingevuld dient te worden&#13;
geretourneerd aan de algemeen rapporteur van de betreffende commissie.&#13;
Op het congres worden de tijdig uitgebrachte rapporten ter vergadering door de&#13;
auteur uit het betreffende land toegelicht en vervolgens alle uitgebreid in de&#13;
betreffende commissie besproken en daarna worden er conclusies getrokken, welke&#13;
dan de laatste dag door de plenaire vergadering – wel of niet gewijzigd – worden aangenomen.&#13;
Vervolgens worden die rapporten en conclusies gepubliceerd en gaan ze&#13;
onder meer naar de Europese Commissie en de Ministers van Landbouw in de deelnemende&#13;
nationale verenigingen.1&#13;
Op het congres worden door de plenaire vergadering ook de bestuurders, de algemene&#13;
rapporteurs en andere functionarissen van het Comité benoemd.</inleiding><content>2 22e Congres&#13;
2.1 Aansprakelijkheid landbouwer&#13;
In Commissie I werd de aansprakelijkheid van de landbouwer als producent van&#13;
agrarische producten besproken hetgeen tot de volgende conclusies leidde.&#13;
1. Het belang van de samenleving dient in balans te zijn en te blijven met dat van de&#13;
landbouwers bij hun productie. De landbouw vervult een sociale rol; de landbouw&#13;
is niet alleen essentieel om iedere burger van voedsel te voorzien maar ook om de&#13;
structuur van het platteland in stand te houden.&#13;
2. De politiek zou zich meer op preventie van schade dan op repressie daarvan moeten&#13;
richten; het is immers beter het verantwoordelijkheidsbesef te versterken dan&#13;
schuldigen aan te wijzen.&#13;
3. De vervuiler betaalt, dus acties behoren aangepast te zijn aan – en rekening te houden&#13;
met – de oorzaken van de schade.&#13;
4. Goede landbouwkundige praktijk moet ook tot doel hebben activiteiten die het&#13;
milieu schaden, te voorkomen.&#13;
5. Civielrechtelijke aansprakelijkheid moet bij meerdere actoren in de productieketen,&#13;
zoals bij bewaring, bewerking en verkoop van een landbouwproduct, naar&#13;
gelang de traceerbare bron van de schade, aan de desbetreffende actor worden toegerekend.&#13;
6. De verplichting voor de producent om de consument te informeren over de datum&#13;
van productie en de inhoud van het product kan helpen diens aansprakelijkheid uit&#13;
te sluiten, en kan in het omgekeerde geval – wanneer deze informatie onvoldoende&#13;
is of ontbreekt – diens aansprakelijkheid verzwaren.&#13;
2.2 Mededinging&#13;
In Commissie II werd Europese en nationale mededinging besproken; conclusies&#13;
waren de volgende.&#13;
1. De bedoeling van mededingingswetgeving is eerlijke concurrentie op de markt te&#13;
verzekeren. Maar veel economen stellen dat een perfecte concurrentie slechts&#13;
mogelijk is op een homogene markt waar veel verkopers en kopers zijn. Commissie&#13;
II meent dat er te weinig kopers op de markt voor landbouwproducten zijn en&#13;
dat die onevenwichtigheid om een nadere regeling vraagt.&#13;
Landbouw behoeft een aparte mededingingsregeling. In het bijzonder moet er aan&#13;
producenten meer ruimte worden geboden om onderlinge afspraken te maken.&#13;
Redenen daarvoor zijn:&#13;
a. – landbouwers hebben een slechtere marktpositie dan industriële producenten;&#13;
– het aanbod in de landbouw is versnipperd en de vraag is geconcentreerd, anders&#13;
gezegd een groot aantal individuele landbouwproducenten staat tegenover een&#13;
paar grote winkelketens;&#13;
– landbouwers produceren bederfelijke producten, de productiecyclus in de landbouw&#13;
is lang, er is beperkte opslagcapaciteit en daarom is vraag en aanbod op de&#13;
korte termijn inelastisch;&#13;
– in elk land en in elke streek bestaan er verschillen in grond, water en klimaat en&#13;
daardoor ook verschillen de productiekosten.&#13;
b. – landbouwers werken in het openbaar belang, immers:&#13;
– hun productprijs is dikwijls politiek bepaald en niet economisch; zo is bijvoorbeeld&#13;
in veel landen meel als hoofdbestanddeel van brood een marktindicator;&#13;
– de staat probeert de productprijs stabiel en niet te hoog te houden en het aanbod&#13;
te regelen; en&#13;
– zij zorgen niet alleen voor de voedselmarkt maar ook steeds meer voor ruimtelijke,&#13;
sociale en ecologische ontwikkeling van een duurzaam platteland, bekend&#13;
als multifunctionaliteit.&#13;
2. In het licht van de bijzondere positie van de landbouw, en om landbouwproductie&#13;
tegen eerlijke prijzen te behouden, zijn de suggesties:&#13;
a. vanwege de belangrijke bijdrage aan de markt en dezelfde uitzonderingspositie van&#13;
landbouwproducenten in alle EU-landen, zou de EU partijen standaardcontracten&#13;
kunnen opleggen voor de productie en afzet van landbouwproducten, zodat er een&#13;
eerlijke verdeling tussen de belangen van de producent en de consument ontstaat;&#13;
b. onder verwijzing naar de positieve ervaringen met producentenorganisaties in het&#13;
gemeenschapsrecht (bijvoorbeeld artikel 11 van de EU-Verordening nr. 2200/96&#13;
inzake de gemeenschappelijke marktordening van groenten en fruit) als ook in het&#13;
nationale mededingingsrecht – welke zowel uitzonderingen op kartelvorming aan&#13;
horizontale organisaties van producenten zoals coöperaties, als ook betreffende&#13;
verticale afspraken (bijvoorbeeld in Frankrijk bij interprofessionele organisaties in&#13;
crisistijden) toestaat –, zouden de EU-lidstaten de invoering van dergelijke producentenorganisaties&#13;
binnen bepaalde wettelijke kaders mogelijk moeten maken;&#13;
c. EU-Verordening 26/62, welke door artikel 81 lid 3 van het Europees Verdrag is&#13;
geautoriseerd, zou ingevoerd kunnen worden, zodat bereikt kan worden dat de&#13;
landbouw een uitzonderingspositie op het kartelverbod inneemt; en&#13;
d. er zou op Europees niveau geregeld kunnen worden dat supermarkten in de lidstaten&#13;
geen landbouwproducten onder de kostprijs mogen verkopen.&#13;
2.3 Duurzame landbouw en WTO&#13;
In de ronde tafel werd gediscussieerd over de invloed van de Wereld Handels Organisatie&#13;
(WTO) na de conferentie in Cancun op nationale wetgeving inzake duurzame&#13;
landbouwproductie, en deze discussie leidde tot de volgende conclusies.&#13;
1. Ofschoon de regelgeving van de WTO geen directe werking in het nationale of&#13;
Europese recht heeft heeft deze toch grote invloed op de nationale wetgeving,&#13;
speciaal betreffende landbouw.&#13;
2. Het mislukken van de Cancun-conferentie heeft het einde van de vredes-periode&#13;
– welke in de WTO aangaande landbouw was overeengekomen – ingeluid.&#13;
Dit noodzaakt de EU en haar Lid-Staten maatregelen te nemen die de groene box&#13;
van de Uruguay-ronde van de WTO in de wetgeving integreert. Het gaat dan om&#13;
ontkoppelde financiële hulp, immers de richtlijnen van de Gemeenschappelijk&#13;
Agrarische Politiek (GAP) van juni 2003 zijn – omdat aan die hulp ecologische&#13;
voorwaarden worden gesteld – geheel volgens het doel van die box. Toch zullen er&#13;
vanwege de historische referentie aan de GAP-hervormingen van 1992 en 1999&#13;
problemen blijven bestaan.&#13;
3. In deze context is de biologische landbouw – die een positieve invloed op het&#13;
milieu kan hebben en die in het verleden aan de verwachtingen van de consument&#13;
heeft voldaan en ook nog eens nieuwe markt- en inkomensmogelijkheden heeft&#13;
bewerkstelligd – een van de beste mogelijkheden om de GAP-hervorming in overeenstemming&#13;
te brengen met de WTO-regelingen.&#13;
Tegelijkertijd is biologisch landbouw een goed instrument als antwoord op de nieuwe&#13;
landbouwwetgeving in de Verenigde Staten met hun nieuwe subsidiepolitiek.&#13;
Ofschoon elk land biologische landbouw en ecologische maatregelen anders benadert&#13;
blijkt toch dat dit soort landbouw steeds belangrijker wordt. De toekomstige&#13;
Europese Lid-Staten zullen daarom nu al moeten proberen hun wetgeving op dit&#13;
stuk te harmoniseren.&#13;
4. Betreffende de multilaterale handel zijn drie thema’s van belang:&#13;
a. bescherming van geografische kenmerken – welke in vele landen economisch, cultureel&#13;
en sociaal verschillen – kan een groot verschil in kwaliteitsdenken opleveren&#13;
en zal daarom een nieuw onderwerp van beraadslaging voor de WTO gaan vormen;&#13;
b. de borging van de productie van veilig voedsel – welke voor de Europese burger&#13;
van groot belang is – wordt door sommige WTO-deelnemers gebruikt om andere&#13;
dan tariefmaatregelen te nemen;&#13;
c. technische problemen aangaande het proces en de methode van produceren, waarvan&#13;
overeenstemming met multilatere regelgeving ongewis wordt als ze geen directe&#13;
of onmiddellijke invloed op de producten heeft, zoals bijvoorbeeld bij dierenwelzijn;&#13;
regelgeving over diergezondheid gaat niet altijd over de productie als zodanig;&#13;
als de regelgeving zou moeten evalueren naar een ruimere dan slechts ten aanzien&#13;
van de productie dan zou zij vervolgens ook voor elk land moeten gelden;&#13;
er ligt een grote uitdaging voor de EU-Lid-Staten om de WTO te helpen in de&#13;
ontwikkeling van een standaard voor een gelijkwaardig product; de vraag dient&#13;
dan beantwoord te worden of een product dat zich niet door uiterlijke kenmerken&#13;
maar alleen door het productieproces (bijvoorbeeld de ecologische teeltwijze) van&#13;
een ander onderscheidt, toch een andere WTO-bescherming kan verkrijgen.&#13;
3 23e Europees Congres Agrarisch Recht&#13;
3.1 Adequate voeding&#13;
Juridische aspecten van het recht op adequate voeding was het onderwerp van Commissie&#13;
I. Zij ging uit van de definitie van het recht op voedsel als geformuleerd in artikel&#13;
11 van het Internationale Verdrag betreffende economische, sociale en culturele&#13;
rechten van de mens van de Verenigde Naties (ICESCR) en van het Algemene Commentaar&#13;
12 op artikel 11 van de betreffende ICESCR-commissie van de Verenigde&#13;
Naties uit 1999 en de recent aangenomen vrijwillige richtlijnen op de implementatie&#13;
van het recht op voedsel.&#13;
Conclusies waren:&#13;
1. De evolutie van het recht op voedsel tot een van de rechten van de mens is van&#13;
belang voor de ontwikkeling van de landbouw.&#13;
2. Voormeld artikel 11 erkent het recht van iedereen op een adequate levensstandaard&#13;
voor zichzelf en zijn gezin, inclusief het recht op adequaat voedsel. De verdragstaten&#13;
erkennen het fundamentele recht van iedereen om vrij van honger te kunnen&#13;
leven.&#13;
In voormeld Algemene Commentaar staan de verplichtingen van de verdragsstaten&#13;
nader omschreven als:&#13;
– respect: de verplichting om de bestaande toegang tot adequaat voedsel te respecteren&#13;
houdt ook in dat de verdragsstaten geen maatregelen nemen die die toegang&#13;
belemmeren;&#13;
– bescherming: de staat is verplicht maatregelen te nemen die voorkomen dat&#13;
ondernemingen of personen iemand het recht op adequaat voedsel onthouden; en&#13;
– uitvoering: de verdragsstaat is verplicht maatregelen te nemen die er voor zorgen&#13;
dat alle mensen de nodige bronnen kunnen gebruiken om in leven te blijven, dat&#13;
gebruik garandeert hun recht op adequaat voedsel; de staat moet dat recht&#13;
rechtstreeks bewaken; deze rechten gelden ook voor slachtoffers van natuur- of&#13;
andere rampen.&#13;
3. Het recht op voedsel behoort vastgesteld te worden in wetgeving en behoort ook&#13;
afgedwongen te kunnen worden bij de rechter. In de meeste landen bestaat er&#13;
alleen wetgeving over recht op voedsel in sociale wetgeving en bestaat er nog weinig&#13;
wetgeving aangaande voedselveiligheid. Rechtstreekse werking van voormeld&#13;
verdrag bestaat tot nu toe alleen in Noorwegen.&#13;
4. Het recht op voedsel komt internationaal sterk op maar betekent op nationaal&#13;
vlak, dat wil zeggen in wetgeving of jurisprudentie, praktisch nog weinig.&#13;
Het CEDR zou de discussie over het recht op adequate voeding moeten aanwakkeren&#13;
op de volgende punten: genmethodes, de voedselketen van producent naar consument,&#13;
internationale handel in voedsel, implementatie van het recht op voedsel in verdragen&#13;
en wetgeving, onderzoek doen hoe kleine boeren en consumenten te faciliteren;&#13;
resultaten van wetenschappelijk onderzoek naar voedselveiligheid vertalen in wetgeving,&#13;
en tenslotte de relatie tussen dierenwelzijn-wetgeving, milieubescherming en&#13;
de productie van voedsel.&#13;
3.2 Revisie van het Gemeenschappelijk Landbouwbeleid&#13;
Commissie II besprak de consequenties van de in 2003 vastgestelde vernieuwing van&#13;
het gemeenschappelijk landbouwbeleid op landbouwbedrijven en agrarische eigendom.&#13;
1. Bedrijfstoeslag&#13;
Bedrijfstoeslag komt toe aan de ondernemer en niet aan de grondeigenaar, hetgeen&#13;
grote problemen zal opleveren bij overdracht van toeslagrechten zonder grond, en&#13;
verpachters en pachters, die beiden de waarde van de toeslagrechten claimen, nu al&#13;
tegenover elkaar stelt. De lidstaten moeten daarom zorgen voor rechtszekerheid en&#13;
een korte rechtsgang.&#13;
De nieuwe regels kunnen in de lidstaten tot verschillende interpretaties leiden; de&#13;
Europese Commissie moet daarom duidelijke toelichting op de regelgeving geven.&#13;
De lidstaten moeten de toeslagrechten juridisch zo omschrijven dat zij niet in&#13;
strijd komen met het EU-recht.&#13;
De invoering geschiedt op 15 mei 2005 of 2006 maar er blijven toch vragen open&#13;
over niet geregelde situaties die dus alsnog tijdig door de EU geregeld moeten worden.&#13;
2. Cross-compliance&#13;
Er zijn 18 randvoorwaarden voor betaling van de bedrijfstoeslag welke alle 18 geïmplementeerd&#13;
moeten worden in het recht van de lidstaten, hetgeen rechtsongelijkheid&#13;
tussen de lidstaten zal opleveren.&#13;
Landbouw heeft een groot effect op het milieu; als gevolg daarvan moedigt Commissie&#13;
II de lidstaten aan het hun landbouwers dan ook juridisch mogelijk te maken&#13;
aan de nieuwe milieuvoorwaarden te kunnen voldoen. Zij onderstreept dat een systeem&#13;
van schadevergoedingen soms de oude vervuilende wijze van exploitatie in stand&#13;
houdt, welke wijze in strijd is met de milieudoelstellingen van cross-compliance, die&#13;
immers juist een geheel nieuwe wijze van produceren voorstaan. Omdat elke landbouwer&#13;
de regels van cross-compliance – alleen al om terugloop van zijn financiële&#13;
hulp te vermijden – juist moet toepassen, beveelt zij aan de regelgeving simpel en duidelijk&#13;
te houden.&#13;
3. Steun&#13;
De bedoeling van de EU is de directe landbouwsubsidies tussen 2005 en 2012&#13;
progressief te verminderen, maar de vermindering mag de 5% per regio niet overschrijden&#13;
en bedragen onder de € 5000 zijn ook nog eens uitgezonderd. Steun aan&#13;
een individuele landbouwer is niet gemaximeerd en de regionale steun zou moeten&#13;
groeien. Het CEDR vreest daarom dat het gemeenschappelijk landbouwbeleid qua&#13;
beoogde vermindering van landbouwsteun zal mislukken.&#13;
Daar komt nog bij dat financiële discipline bij de EU ontbreekt; er is immers geen&#13;
veiligheidsmechanisme om financiële ruimte te scheppen in geval van sectorale hervormingen,&#13;
crises, prijsschommelingen of een instabiele markt.&#13;
4. Plattelandsontwikkeling&#13;
De nieuwe programma’s voor ontwikkeling van het platteland zullen meer interne&#13;
financiële steun vragen.&#13;
Er zullen problemen ontstaan voor regio’s die minder EU-cofinanciering krijgen&#13;
vanwege het verlies van hun Ojectief 1 Status vanaf 2007.&#13;
Ondanks dat meer dan de helft van de EU- bevolking op het platteland woont en&#13;
het platteland 90% van het EU-grondareaal beslaat, wordt er nu slechts 8,9% van het&#13;
EU-budget besteed aan plattelandsontwikkeling; deze paradoxale situatie zou de&#13;
Europese Commissie tot nadenken moeten stemmen voordat zij defintief over de&#13;
toekenning van deze steun in de toekomst beslist.2&#13;
5. 2012&#13;
Het zou nu nuttig zijn als de Europese Commissie nu al een aanwijzing zou geven&#13;
over het toekomstige gemeenschappelijk landbouwbeleid na 2012.&#13;
4 Coöperaties&#13;
De ronde tafel besprak het fenomeen landbouwcoöperaties en kwam tot de volgende&#13;
conclusies.3&#13;
1. De landbouwcoöperatie opent voor boeren een mogelijkheid op de markt te concurreren.&#13;
De landbouwcoöperatie is, behalve in Groot-Brittannië, in alle Europese&#13;
landen van groot economisch en sociaal belang. Die ontwikkeling geeft aan dat de&#13;
coöperatie een goed alternatief voor een kapitaalvennootschap is.&#13;
2. De landbouwcoöperaties zijn van groot economisch belang in de productie, de&#13;
verwerking en de handel van landbouwproducten. In West-Europa ligt het zwaartepunt&#13;
bij de verwerking en de handel terwijl dat in Oost-Europa vooral ligt bij de&#13;
productie.&#13;
3. De basis van de coöperatie berust meer op het samenwerken van personen dan op&#13;
het samenbrengen van werkkapitaal. Het gaat om de winst voor de leden. In principe&#13;
staat voor nieuwe leden de deur steeds open.&#13;
De coöperatie heeft drie organen: een algemene ledenvergadering, een door de leden&#13;
gekozen bestuur, en een controleorgaan. Er bestaat geen staatscontrole, behalve in&#13;
Italië.&#13;
4. De regelgeving in de verschillende landen onderscheidt zich naar gelang de coöperaties&#13;
sociaal of economisch gericht zijn. In Zuid-Europa staat het democratisch&#13;
principe voorop en in Noord-Europa het economische.&#13;
5. In de regel geldt in de coöperatie één stem per lid. In Duitsland kan een lid al naar&#13;
gelang zijn geïnvesteerde kapitaal meer stemmen hebben; in Nederland en Griekenland&#13;
kan een lid meer stemmen hebben al naar gelang zijn omzet bij de coöperatie.&#13;
6. In de meeste landen geldt geen apart fiscaal gunstig regime voor coöperaties; echter&#13;
met uitzondering van Italië en Griekenland, waar de bevordering van coöperaties&#13;
grondwettelijk is geregeld en van Roemenië waar het wettelijk is geregeld.&#13;
7. De EU kent de mogelijkheid van de oprichting van een Europese coöperatie. De&#13;
lidstaten behoeven daarvoor hun wetgeving niet te harmoniseren. Bulgarije en&#13;
Roemenië, die zich graag bij de EU willen aansluiten, gebruiken het model van de&#13;
Europese coöperatie als model voor hun nationale wetgeving. Praktisch bestaan er&#13;
nog haast geen Europese coöperaties.&#13;
8. De wetgeving aangaande coöperaties hoort flexibel en niet restrictief te zijn, zodat&#13;
de coöperatie statutair voldoende ruimte heeft haar eigen regels te stellen. Als de&#13;
wetgevers daarmee rekening houden zal de coöperatie haar functie als attractieve&#13;
rechtsvorm voor economische activiteiten in de landbouw in de toekomst behouden.&#13;
</content><legacyfootnotes>* Mr.L.P.J.Mertens was jurist bij de Zuidelijke Land- en TuinbouwOrganisatie (ZLTO) en is nu zelfstandig&#13;
jurist en werkzaam bij Schraven c.s. Belastingadviseurs te Tilburg.&#13;
1. De tekst van de meeste rapporten en van alle conclusies is verkrijgbaar bij het Instituut voor Agrarisch&#13;
Recht te Wageningen.&#13;
2. Inmiddels heeft de Europese Commissie voorgesteld het bedrag van 32 miljard euro dat zij had uitgetrokken&#13;
voor plattelandsbeleid voor de periode 2000-2006 voor de komende periode van 2007-2012 te&#13;
verhogen tot 95 miljard euro, ruim 10% van het totale EU-budget.&#13;
3. Zie voor het Nederlands rapport het artikel van Mertens en Kras over de Coöperatie in Nederland in&#13;
Agr.r. 2005, p. 432-439.</legacyfootnotes><footnotes><footnote/></footnotes><auteurs>mr. L.P.J. Mertens</auteurs><published>2005-10-01 00:00:00</published><modified>2005-10-01 00:00:00</modified><editiondate>2005-10-01</editiondate><htmlpath>https://denhollander.info/artikel/4321</htmlpath></article>
</articles></edition>