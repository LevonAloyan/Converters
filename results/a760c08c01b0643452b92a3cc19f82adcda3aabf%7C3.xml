<edition><articles><article><jaar>1980</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1980</searchword><id>6566</id><udhid>UDH:TvAR/6566</udhid><titel>INSPRAAK EN HET SYSTEEM VAN DE RECHTSBESCHERMING IN HET ONTWERP LANDINRICHTINGSWET</titel><searchwords><searchword>TvAR 9/1980</searchword><searchword>UDH:TvAR/6566</searchword></searchwords><attachments><attachment><name>1980_nr 9_Artikel_Wijmen.pdf</name><extention>pdf</extention><url>https://denhollander.info/download/6339/ci</url></attachment></attachments><inleiding>Inleiding&#13;
Het lijkt wel of een wet gecompliceerder wordt, naarmate haar ont-staansgeschiedenis langer duurde. Is bijvoorbeeld het wetsontwerp voor-keursrecht gemeenten') bepaald niet eenvoudig van opzet, de thans voorlig-gende Landinrichtingswet moet zonder meer als ingewikkeld worden aan-gemerkt;2) de aanzetten voor deze wet werden reeds in 1972 gegeven.3) Ik bezie slechts enkele aspecten uit het wetsontwerp, namelijk de inspraak en de rechtsbescherming, materie trouwens die op zich al tamelijk ondoor-zichtig is geregeld. Ik beschouw inspraak en rechtsbescherming als twee ge-heel verschillende begrippen, die niet eens op verre verwantschap kunnen bogen. Men hoede er zich thans dus voor inspraak als een vorm van of een opstap naar rechtsbescherming aan te merken: de eerste is iets heel anders dan de tweede.&#13;
Deze uitlating vergt enige toelichting. Wel, inspraak zie ik als een voor eenieder openstaande mogelijkheid om in een vroegtijdig stadium van het besluitvormingsproces zijn mening aan het beslissende orgaan ter kennis te brengen op, gezien door de ogen van dit orgaan, vrijblijvende wijze. Vrij-blijvend, omdat er van wezenlijke beïnvloeding van beleid in het algemeen niet gesproken kan worden.4) Principieel voor mij is de omstandigheid, dat men zich - al dan niet „georganiseerd" - kan richten tot dezelfde in-stantie die t.z.t. ook het besluit gaat nemen of tot ambtenaren, commissies e.d., die voor of namens het besluitnemend orgaan optreden.&#13;
Over inspraak bestaat sinds kort een zo uitvoerige studie van de hand van A. F. A. Korsten getiteld „Het spraakmakende bestuur",5) dat ik er hier verder het zwijgen toe kan doen en met een enkele verwijzing kan volstaan. Aan de beschrijving van het begrip inspraak, die Korsten ook „participatie" noemt, kan men zijn hart in het genoemde werk ophalen.6) Men vindt er diverse elementen besproken zoals het overheidsniveau waarop inspraak plaats vindt en het onderwerp ervan; de doelstellingen van overheid en burgers, de vorm waarin zij plaatsvindt en de (plan)fase waarop zij betrekking heeft. Korsten somt een lijst op van niet minder dan 35 ef-fekten van inspraak, die hij in de literatuur beschreven vond.7) Kennis-neming daarvan is illustratief voor mijn stelling hoever men zich in feite verwijdert van rechtsbescherming, als men het heeft over inspraak.&#13;
Rechtsbecherming veronderstelt rechtspraak: de mogelijkheid zich juist te kunnen wenden tot een andere instantie dan die welke het besluit neemt. Rechtspraak, in deze zin verstaan, gaat dan ook uit van de aanwezigheid van een besluit of, zo men zich wil losmaken van de bestuursrechtelijke sfeer waarin wij ons thans bevinden, van een feit of handeling - de ge-pretendeerde onrechtmatige daad of haar species wanprestatie bijvoor-beeld. Hij die rechtsbescherming geniet kan zich dientengevolge in mijn visie wenden tot een onafhankelijke, rechterlijke instantie. Een gevolg van deze standpuntbepaling is, dat beoordeling door een bestuursorgaan - het besluitnemende in heroverweging op bezwaren, danwel een hoger8) in beslissing op beroep - niet als rechtspraak in de werkelijke zin van het woord beschouwd kan worden, zij het dat hier van bloedverwantschap sprake is, zeker als men denkt aan het Kroonberoep.&#13;
Rechtspraak veronderstelt ook een „gefixeerd geschil": het aangevallen besluit of het fundamendum petendi in het burgerlijk procesrecht; het is duidelijk - althans het behoort dat te zijn, anders gaat het wellicht om een obscuur libel - wat partijen verdeeld houdt: het betrokken rechtsgevolg is ingetreden, zij het (gelukkig) niet altijd tot een voldongen feit geworden. Het is deze gefixeerdheid van het geschil, die mij ten aanzien van de zg. non-contentieuse administratieve procedures eerder de term aanverwantschap in de mond geeft als men deze als rechtsbescherming wil aanduiden. Het conflict is er immers nog niet: het bestuursorgaan moet nog geraken tot de afweging van de bij het te nemen besluit betrokken belangen. Crince Ie Roy spreekt in enigszins proleptisch taalgebruik van „preventieve rechtsbescherming".9) De belanghebbende kan nog trachten de beslissing zodanig te beïnvloeden, dat er geen of een zo gering mogelijke afbreuk aan zijn belangen ontstaat en zulks soms via een bepaald systeem van procedu-rele waarborgen.&#13;
Maar ook dan wendt de betrokkene zich tot het orgaan dat bevoegd is het besluit in kwestie te nemen en zulks in een zodanig stadium, dat van een beslissing nog geen sprake is: een geschil bestaat dus (nog) niet. Voorbeel-den van non-contentieuse procedures kent het administratieve recht ge-noeg; men zie bijvoorbeeld de procedures tot verlening van Hinderwet-vergunning, tot afgifte van de zg. verklaringen van geen bezwaar ingevolge art. 19 van de wet op de Ruimtelijke Ordening j°. artikel 50 lid 8 van de Woningwet, de procedure voor het nemen van een besluit tot onteigening door de gemeenteraad ex artikel 80 van de Onteigeningswet e.d.&#13;
Wat is nu de bedoeling van deze uitweiding vooraf, die, ik ben mij er goed van bewust, bovendien een uitermate lapidair karakter draagt? Naast de behoefte mijnerzijds inspraak en rechtsbescherming uit elkaar te hou-den, vraagt het wetsontwerp als het ware om enige praelabele beschouwing over het laatstgenoemd begrip, hoe schetsmatig dan ook. En in dat kader mogen twee andere inleidende opmerkingen niet ontbreken: ten eerste zij er reeds nu op gewezen dat zich in het ontwerp - gelijk trouwens ook in de nog vigerende Ruilverkavelingswet - vrijwel alle typen van rechtsbescher-ming manifesteren die ons (administratieve) recht kent: eerst de inspraak, de non-contentieuse procedures bij G.S. en Provinciale Staten, administra-tief beroep op de Kroon, dan de administratieve rechtspraak in Arob-vorm en tenslotte de zware procedures van landinrichtingscommissie via rechter-commissaris tot bij de rechtbank toe, met dan nog een cassatie-mogelijkheid. De gedachte aan het instellen van speciale onroerend-goed-kamers of ruilverkavelingskamers bij de rechtbank of de gerechtshoven is niet nieuw. Waarom daarvoor niet werd gekozen in het ontwerp in stede van een blijven bij het huidig procedureel allegaartje, wordt overigens dui-delijk uit de Memorie van Toelichting.10)&#13;
De tweede opmerking ziet op mijn verdere benadering van het wets-ontwerp: ik bekijk het uit de hoek van inspraak en rechtsbescherming en laat dus de eigen systematiek - die is gebaseerd op een viertal vormen van landinrichting, zoals artikel 12 ons meldt - voor wat zij is.</inleiding><content>Inspraak&#13;
De Memorie van Toelichting bevat een pagina tekst over „inspraak".11) De passus vangt aan met de volgende zin:&#13;
„Wanneer in een gebied landinrichting plaats vindt, zijn daarbij de belan-gen van velen in het geding", een zin die al direct de enigszins onvolledige benadering van het probleem laat zien: niet slecht de belangen „van velen", maar „vele belangen" spelen m.i. een rol. Sommige van die belan-gen, zoals bijvoorbeeld dat van natuurbehoud en milieubeheer zijn zelfs zo algemeen van karakter, dat ze als „ieders belang" kunnen worden geken-schetst. Garandeert inspraak nu ook dat dergelijke belangen in het afwe-gingsproces, dat behoort vooraf te gaan aan de vaststelling van het land-inrichtingsprogramma en -plan, aan hun trekken komen?&#13;
Een bevestigend antwoord op deze vraag zou impliceren, dat inspraak inderdaad zijn weerslag heeft op de beleidsbeslissing zoals ook de M.v.T. het doel ervan omschrijft, bezien door de ogen van de belangstellenden: „de behoefte bij de bevolking aan informatie en voorlichting en aan mee denken , teneinde rechtstreeks invloed te hebben op de bestuurlijke&#13;
beslissingen ". Zodra gevreesd moet worden, dat inspraak een derge-lijk effect niet of nauwelijks heeft - en die vrees is gerechtvaardigd - dient het middel veeleer als illusoir te worden beschouwd. De wetgever ver keek zich al meer op de werking van zekere bepalingen, men denke slechts aan artikel 49 van de Wet op de Ruimtelijke Ordening.12)&#13;
De wetteksten zelf geven geen enkele garantie, dat de inspraak ook geho-noreerd wordt. Men treft het fenomeen op drie plaatsen aan13) in nagenoeg gelijke bewoordingen: de landinrichtingscommissie14) „geeft gelegenheid tot inspraak" - aan strafbare feiten hoeft niet te worden gedacht, of er moest ecocide in het spel zijn — „met betrekking tot het voorontwerp" van landinrichtingsprogramma (art. 37), -plan (art. 72) of aanpassingsplan (art. 93) „Nadat de inspraak heeft plaats gevonden stelt de land inrichtingscommissie het voorontwerp, vergezeld van een verslag inzake de inspraak en de dientengevolge aangebrachte wijzigingen, in handen van de centrale commissie", zo luidt dan telkens het vervolg-artikel. Het is deze commissie, die dan het ontwerp-plan vaststelt, waarna een bezwaren- procedure volgt, die hieronder nog aan de orde komt.&#13;
Het zal geen verwondering wekken, dat ik niet gelukkig ben met de rege-lingen in het wetsontwerp rond met name het landinrichtingsprogramma. Hoe „zwaar" dat is of zijn kan, blijkt uit de opsomming van de zaken die het zoal bevat in artikel 34. De inspraak strekt stellig niet ver genoeg om een behoorlijke belangenafweging te waarborgen. Maar er bestaat toch een mogelijkheid bezwaren in te dienen? Inderdaad, doch men komt slechts tot Provinciale of Gedeputeerde Staten en mist derhalve een Kroonberoep. Nu zou men zich kunnen voorstellen, dat er ten deze een andere wet voorzie-ning bood, bijvoorbeeld de Wet op de Ruimtelijke Ordening, en dubbelop zou teveel van het goede zijn, maar er is helemaal geen andere voorziening. Artikel 41 schrijft slechts een toetsing voor door Provinciale Staten „van het ontwerp aan de hoofdlijnen van het ruimtelijk beleid, zoals deze hun grondslag vinden in of redelijkerwijs voortvloeien uit een streekplan of een ander besluit van provinciale staten". En als zulk een plan of besluit nu niet bestaat? Dan zwijgt de landinrichtingswetgever in alle talen. Men hou-de in het oog, dat artikel 4 van de Wet op de Ruimtelijke Ordening Provin-ciale Staten geenszins verplicht een streekplan vast te stellen15) en dat het streekplan noch de burger bindt, noch de gemeente bij het vaststellen van een bestemmingsplan, terwijl het tenslotte geen Kroonberoep kent. Het functioneert hoogstens als toetsingskader voor G.S. bij het goedkeurings-beleid dat het College inzake bestemmingsplannen uitoefent.&#13;
Kortom: de ene vrijblijvendheid wordt in feite op de andere gestapeld. Want welke waarborg bestaat er dat Provinciale Staten de toetsing die arti-kel 41 hen opdraagt (goed) zullen uitvoeren? Geen immers, of het moest die zijn van een voordracht van hun besluit aan de Kroon op de voet van de ar-tikelen 165 en 170 Provinciewet. Men vergete nimmer dat Provinciale Sta-ten een puur politiek college is, een vertegenwoordigend lichaam. Zijn G.S. nog enigszins toegerust om een „rechtspraakachtige" functie uit te oefenen, P.S. zijn dat in genendele.16) Het valt ten sterkste te betwijfelen of er van een behoorlijke behandeling van bezwaren, laat staan van een be-hoorlijke belangenafweging veel terecht gaat komen. Nog daargelaten de mogelijkheid van inter-provinciale discrepanties: men kent „lichte" en „zware", globale en gedetailleerde streekplannen en het kan verschil in rechtspositie gaan uitmaken voor welke provincie het landinrichtings-programma is bedoeld.17) Ook tenslotte gelet op de grote, algemene belan-gen die door landinrichting geraakt kunnen worden - artikel 4 spreekt over de functies van het gebied „zoals deze in het kader van de ruimtelijke ordening zijn aangegeven", terwijl artikel 5 een staalkaart bevat: ,,a. de land-, tuin- en bosbouw; b. de natuur en het landschap; c. de infrastructuur; d. de openluchtrecreatie en e. de cultuurhistorie", is een volledige doelmatigheidstoetsing door de Kroon alleszins geboden. Deze zou zelfs onder verantwoordelijkheid van de ministers van Ruimtelijke Ordening, Landbouw en C.R.M, gezamenlijk moeten vallen, gezien de zojuist weer-gegeven opsomming in artikel 5.18)&#13;
Het vorengaande deed mij op mijn betoog vooruitlopen: in het kader van de inspraak die het begin van de rit vormt, - zij betreft ook telkens het voorontwerp -, besprak ik de wenselijkheid van een Kroonberoep, daarmede belandend bij het dan vastgestelde programma (of plan) zelf. Ik sloeg daarbij de bezwarenprocedure over, doch deze krijgt aanstonds de aandacht.&#13;
Rechtsbescherming: de non-contentieuse fase&#13;
De Memorie van Toelichting schetst eerst de gang van zaken op het stuk van rechtsbescherming zoals die geregeld is in de vigerende Ruilverkave-lingswet 1954, waarin echter „ruilverkaveling uit kracht van de wet" het leeuwendeel beslaat: de hele vierde Titel namelijk die 12819) van de in totaal 134 artikelen omvat. De landinrichtingswet bevat naast de ruilverkaveling (die ook, zoals nu, bij overeenkomst kan plaats vinden) twee gehele nieuwe vormen van beïnvloeding van de totale structuur van een gebied, te weten herinrichting en aanpassingsinrichting, terwijl de systematiek fundamenteel werd veranderd: de vier vormen worden in hoofdstuk II geïntroduceerd en gedefinieerd, al is dat laatste een te groot woord. Vervolgens beschrijft de wet de administratieve fase van de drie „wettelijke vormen" -de ruilverkaveling bij overeenkomst zal wel een rara avis blijven -, om eerst dan voor de „grote drie" de uitvoeringsfase te regelen. De non-contentieuse procedures nu vindt men hoofdzakelijk20) terug in het administratieve stadium, de contentieuse bij de verwezenlijking van de respectieve besluiten. De bepalingen die op deze fase zien, worden in één hoofdstuk (VII) samengebracht onder de titel „Herverkaveling" en in dit hoofdstuk vindt men het meeste terug van de Ruilverkavelingswet 1954. Als de Memorie van Toelichting dus stelt: „In het ontwerp is in grote lijnen de rechtsbescherming zoals deze in de Ruilverkavelingswet 1954 gestalte heeft gekregen overgenomen, met natuurlijk de aanpassingen die de gewijzigde procedures met zich meebrengen"21) dan legge men de nadruk op het tweede deel van de zin. Enige pagina's verder trouwens wordt meegedeeld dat en waarom enkele Kroonberoepen van de Ruilverkavelingswet uit het ontwerp zijn verdwenen.22) Al bij al is er dus best enig verschil tussen de beide wetten vast te stellen.&#13;
Wat nu betreft het non-contentieuse stadium, moet mij eerst van het hart, dat de basis zonder welke zelfs helemaal geen herinrichting of ruilverkaveling kan plaats vinden, namelijk het z.g. Voorbereidingsschema Landinrichting, dat is voorzien in artikel 17, geen enkele vorm van inspraak of rechtsbescherming kent.23) Wat daarvan zij, zowel het landinrichtingsprogramma als het dito-plan kennen, behalve de inspraak, een bezwaren-procedure, hetgeen trouwens ook geldt voor het (ontwerp-)aanpassings-plan. De procedures zijn onderling afwijkend, zoals ook al bleek uit de vorige paragraaf: het programma wordt vastgesteld door Provinciale, de twee soorten plannen door Gedeputeerde Staten, naar luid van respectievelijk de artikelen 41, 76 en 97.24) De drie genoemde bepalingen schrijven de betreffende instanties, telkens in het tweede lid, voor om op eventuele bezwaren zodanig acht te slaan als zij menen te behoren, terwijl steeds in het voorafgaande artikel een tervisielegging van het ontwerpprogramma of -plan is opgenomen. Ook is daar bepaald, dat „een ieder" bezwaren kan indienen en wel binnen 14 dagen na afloop van de inzageperiode die steeds een maand beloopt. Al bij al een niet onbevredigende regeling, tenminste als men haar blijft schatten op haar eigen merites: van een administratief beroep is geen sprake. Kenmerken zijn wel dat het een actiopopularis betreft, - het woord actio dan wel in zeer ruime, bijna metaforische zin op te vatten - en dat de vaststellende organen in alle geval enige motiveringsplicht lijkt te zijn opgelegd: er zal toch moeten blijken dat zij op de bezwaren acht hebben geslagen. Opvallend is in gunstige zin de uniformiteit: vele regelingen lijden zelfs aan „interne inconsistentie" op het stuk van procedurevoorschriften, termijnen e.d. Al evenzeer springt overigens in het oog hoe weinig er, behalve de tervisielegging met publicatie, verder gedacht is aan het geven van enkele nadere voorschriften bijvoorbeeld over de mogelijkheid de bezwaren mondeling toe te lichten, het recht op inzage van ambtelijke stukken, rapporten, onderzoeksverslagen en de mogelijkheid zich door deskundigen te laten bijstaan. Voor wat betreft het plan voor landinrichting c.q. aanpassing, welke beide door G.S. worden vastgesteld, zou de geschillenregeling als bedoeld in de artikelen 109 e.v. Provinciewet wellicht toegepast kunnen worden. Als hoofdbezwaar tenslotte blijft gelden het in wezen gratuite karakter van de hele bezwarenprocedure: men komt nu eenmaal terecht in een smeltkroes en politiek en belangenafweging verdragen elkaar buitengewoon slecht; de laatste is een zuivere vorm van bestuur en dient bovendien in principe altijd enig onafhankelijk correctief op haar doel- en rechtmatigheid te kennen. Dat nu ontbreekt ten aanzien van de buitengewoon zware en belangrijke ingreep die landinrichting, in welke vorm dan ook, betekent, op betreurenswaardig duidelijke wijze. Want men zij erop bedacht dat een verzoek tot landinrichting naar luid van artikel 22 gedaan kan worden door bij uitstek specifieke belanghebbenden. Of zulk een verzoek uiteindelijk resultaat, effect dient te hebben kan pas worden vastgesteld na gewaarborgde afweging met de ,,niet-verzoekende-belangen", die, ik wees er al op, in met name artikel 5 zijn genoemd. Zonder administratief beroep bij de Kroon is die afweging niet gewaarborgd. Zou er grotere consistentie met het bestemmingsplan bestaan - dat kent immers wel het Kroonberoep - dan was het anders, doch die samenhang ontbreekt nu eenmaal. En wie dan in dit verband artikel 116 van het ontwerp goed leest, beseft, dat er integendeel aan G.S. juist verstrekkende bevoegdheden worden gegeven, die de bestemmingsplanprocedure in feite illusoir maken!&#13;
Men zou gaan denken dat het niet dezelfde wetgever is, die men hier aan het werk ziet. Uit rechtsbeschermingsoogpunt is artikel 116 zo verwerpelijk, dat men alleen maar hopen kan, dat de Kamer aan deze bepaling de voet dwars zet.&#13;
Rechtsbescherming: enkele bijzondere vormen&#13;
Bij wege van intermezzo bespreek ik nu enkele vormen van rechtsbescher-ming, die wel thuishoren in de volgende hoofdcategorie, - de contentieuse dus - doch die zich moeilijk laten indelen door hun eigenaardige aspecten.&#13;
Het wetsontwerp kent op enkele plaatsen een gedoogplicht, namelijk ter-zake betreding van grond voor opmetingen e.d. (art. 9)25) en terzake uitvoering van werken (art. 115). In beide gevallen kan zich natuurlijk schade voordoen, zij het dat die bij betreding voor opgravingen en metin-gen meestal niet al te ernstige vormen zal aannemen. De manier waarop een eventueel geschil over het beloop der schade wordt beslecht, is aangepast aan de ernst van het geval. Artikel 9 verwijst de meest gerede partij - de beschadigde of de centrale commissie, bij welke hij eerst met zijn verzoek om vergoeding moet aankloppen - naar de kantonrechter, die, na hoor en wederhoor, beslist bij beschikking en in hoogste ressort: „Tegen de uit-spraak staat geen rechtmiddel open", zo eindigt het derde lid van artikel 9. Ontstaat er schade ten gevolge van de uitvoering van werken, dan kunnen aard en omvang ervan veel zwaardere consequenties hebben en het is dan ook niet verwonderlijk, dat artikel 115 betrokkenen, in dit geval de land-inrichtingscommissie en degene, die schade leed, naar de rechtbank ver-wijst.26)&#13;
Dat ook tegen haar beslissing geen rechtsmiddel open staat, acht ik vol-komen ten onrechte en het verbaast mij, dat de Memorie van Toelichting hiervoor zelfs niet de geringste verklaring geeft. Doorbreking van het twee-instantie-beginsel, dat in ons rechtsstelsel nagenoeg algeheel is aanvaard, moet een terdege gemotiveerde uitzondering blijven.27)&#13;
Een tweede eigenaardigheid biedt de regeling van de registratie van stem-gerechtigde eigenaren (art. 50) en van pachters, die aan een stemming over de ruilverkaveling28) wensen deel te nemen (artikel 51-57). Het springt di-rect in het oog, dat de eigenaren er met één artikel vanaf komen en slechts een lichte — de Ruilverkavelingswet kent overigens op dit stuk helemaal geen voorziening - bezwarenprocedure krijgen toebedeeld: tegen de ont-werplijst van „degenen, die bij het kadaster als eigenaren bekend staan", welk ontwerp een maand ter visie ligt, kunnen belanghebbenden schriftelij-ke bezwaren indienen bij de Landinrichtingscommissie, die de lijst vast-stelt, acht slaande op de bezwaren zodanig „als zij meent te behoren", al-dus het derde lid van artikel 50. Het is hier dat, bij gebreke van enigerlei be-paling in het wetsontwerp, de Arob-rechter in het verschiet komt: als de landinrichtingscommissie de plank misslaat, - hetgeen dan bijna opzet, i.c. onrechtmatigheid, veronderstelt - moet natuurlijk een redresmoge-lijkheid voorhanden zijn. De Memorie van Toelichting29) gaat ook van dit standpunt uit: „Overigens zijn de ondergetekenden van mening, dat de landinrichtingscommissie, als opvolger van de plaatselijke commissie, be-schouwd dient te worden als een college met enig openbaar gezag bekleed. Beschikkingen van de landinrichtingscommissie zullen derhalve naar het oordeel van de ondergetekenden vatbaar zijn voor AROB-beroep". Nu rijst echter de vraag of de vaststelling van de lijst van kadastrale eigenaren niet voor een besluit van algemene strekking moet doorgaan. Mij dunkt van niet: het besluit in kwestie is contreet naar subjecten en naar object be-meten heeft het in feite weinig om het lijf; een algemene werking in de wer-kelijke zin van het woord heeft het besluit in alle geval nauwelijks. Deze ge-dachten vergen enige toelichting, al voert verdere uitwerking te zeer buiten het bestek van deze beschouwing. Naar mijn mening bevindt een besluit van algemene strekking zich in een positie tussen de regeling of verordening enerzijds en de beschikking anderzijds. Is de regeling algemeen naar subject zowel als naar object - zij richt zich tot iedereen (die....) en slaat op elk „geval" dat past binnen haar criteria en definities - , de beschikking is naar subject en naar object concreet, individueel - zij richt zich tot een of meer bepaalde personen (of minstens tot bepaalbare personen) en betreft een al evenzeer bepaald object. Voorbeelden van beide zijn er natuurlijk te over. Het besluit van algemene strekking nu is naar subject algemeen - het werkt jegens een ieder (die....), maar naar object concreet - het ziet op een bepaalde situatie, een omgrensd gebied.&#13;
Er valt over deze materie veel meer te zeggen en ook te lezen,30) maar ik laat het nu hierbij en keer terug naar het besluit van de landinrichtings-commissie als bedoeld in artikel 50 lid 3. Indien er bezwaar is gemaakt, zal men daarop in het besluit op de een of andere wijze moeten reageren, al is het maar impliciet, door ofwel aan dat bezwaar tegemoet te komen, ofwel het tegendeel te doen. Jegens de belanghebbende in kwestie moet het besluit m.i. in ieder geval als een beschikking worden aangemerkt. Op deze voet doorredenerend zou men overigens voor wat betreft het besluit als zo-danig uit kunnen komen bij de visie van o.a. Vegting31) die het bestem-mingsplan als een bundel beschikkingen beschouwt; de vaststelling van de lijst in kwestie is dan een gaaf voorbeeld van die rechtsfiguur. Ik pleit daar overigens niet voor, doch noem haar slechts als mogelijkheid. Wat er van dit alles zij, de verwachting, dat de beschikking ex artikel 50 lid 3 Arob-gevoelig zal zijn, lijkt gerechtvaardigd.&#13;
De voorschriften betrekkelijk de pachtregistratie (artt. 51-57) bevatten een zwaardere procedure, die trouwens in wezen gelijk is aan die in de Ruil- verkavelingswet 1954, hetgeen zich laat verstaan: in deze wet kreeg de posi- tie van de stemgerechtigde pachter pas onlangs haar zo lang verbeide ver- ankering in de bepalingen van de artikelen 34a t/m 34g.32) Dat de procedu- re overigens zwaarder is dan die voor de eigenaren - hun Arob-mogelijk- heid even weggedacht - is al even begrijpelijk: de vraag of iemand kadas- traal eigenaar is, zal meestal makkelijker zijn te beantwoorden dan de vraag of iemand pachter is. Daarbij toch zijn twee partijen betrokken en al kan de uitspraak op het registratie-geschil geen gevolgen hebben voor de rechtsverhouding tussen hen (art. 57 lid 3), dat de (ontwerp-)wetgever hen als zodanig onderkent, blijkt uit de formulering in artikel 53 lid 3, waar sprake is van de „partijen bij de pachtovereenkomst", en, nog explicieter uit het vijfde lid van hetzelfde artikel: „Parijen kunnen hun bezwaren in dienen.".")&#13;
De landinrichtingscommissie (thans is dat nog de centrale commissie, art. 34a lid 2 Ruilverkavelingswet) beslist gemotiveerd op de bezwaren (art. 54). Deze beslissing kan door partijen worden onderworpen „aan de uitspraak van de voorzitter van de pachtkamer", een wat merkwaardige formulering, die terecht tracht de idee van een hoger beroep te ontwijken: de kantonrechter is immers de eerste rechterlijke instantie, die er aldus aan te pas komt, en trouwens ook de laatste: „Tegen de beslissing staat geen rechtsmiddel open", stipuleert het zesde lid van art. 57. Waarom wordt volstaan met het oordeel van de voorzitter van de pachtkamer is wel duidelijk: het betreft, zoals al gemeld, niet een beslissing ten principale. Hier gaat het slechts om de mogelijkheid om mee te stemmen over de ruilverkaveling. Zoals later zal blijken, kan wel degelijk het oordeel van de pachtkamer worden ingeroepen als het gaat om registratie (de 2e dus)34) in het kader van de toedeling van pachtrechten (artt. 135 e.v.). Dat bij een geschil als dat over de registratie voor de stemming geen rechtsmiddel is voorzien tegen de uitspraak, acht ik overigens te billijken: de pachter in kwestie verliest er geen rechten door ten aanzien van eventuele toedeling.&#13;
Tenslotte dan de derde minder goed rubriceerbare vorm van rechtsbescherming: deze viel mij als zodanig op, omdat zij een sterke beperking creëert ten aanzien van de kring van beroepsgerechtigden. Ik bedoel het Kroonberoep - een op zichzelf heel gewoon type van administratief beroep - dat ingevolge artikel 124 lid 4 toekomt aan „belanghebbende openbare lichamen en andere rechtspersonen". Het betreft hier, kort samengevat, een beroepsgang tegen toewijzing van eigendom en/of beheer35) aan openbare lichamen en andere rechtspersonen, welke laatste, behalve als zij de eigendom etc. al hadden, met de toewijzing akkoord moeten gaan (art. 119). Een zelfde regeling bestaat omtrent ,,de eigendom van natuurgebieden, elementen van landschappelijke, recreatieve, cultuurhistorische of natuurwetenschappelijke waarde", men treft die aan in artikel 123. Men herinnert zich nog de bepaling van artikel 4, dat omschrijft wat land-inrichting zoal kan omvatten en beseft dan natuurlijk, dat de eigenlijke uitwerking van een aantal dezer doeleinden in artikel 123 gestalte krijgt. In dit licht bezien acht ik de geschetste beperking van beroepsgerechtigden te betreuren. Stel dat een particuliere natuurbeschermingsinstantie, met belangrijke eigendommen in de nabijheid, een bepaald terrein aan een andere organisatie ziet toegewezen, zou er voor haar dan kroonberoep openstaan? Ik hoop, dat de Kroon het begrip belanghebbende in dat geval ruim genoeg wil uitleggen om het beroep te ontvangen, te belangrijker omdat het ook doelmatigheidstoetsing omvat. Het zou beter zijn als de wetgever elke twijfel op dit punt zou uitsluiten.&#13;
Kennisneming van de Ruilverkavelingswet 1954 en van de Memorie van Toelichting op het ontwerp Landinrichtingswet36) wijzen uit, dat een aantal thans bestaande Kroonberoepen gaat vervallen, tenminste als de Kamer de desbetreffende bepalingen ongemoeid laat. Zo verdwijnt misschien het beroep ex artikel 33 Ruilverkavelingswet. De motivering daarvoor37) vind ik nogal gezocht: er zou geen duidelijk moment zijn „waarop het verzoek formeel is afgewezen", maar wat let de wetgever dan om daarin te voorzien, al is het maar bij wijze van fictie?38) De fictieve weigering is al lang in ons ad-ministratiefrecht bekend. En wat te denken van het argument, dat een Kroonberoep een „brede afweging van belangen" zou doorkruisen? De Kroon zal er eerder voor waken, dat deze juist behoorlijk plaatsvindt. Bij kennelijk voortijdige verzoeken zal afwijzing de toets der kritiek bij de Kroon heus wel kunnen doorstaan. Ik acht de hele materie rond het verzoek om landinrichting in voorbereiding te nemen (art. 22) van zoveel gewicht, dat ik tegen afwijzing de verzoeker(s) en tegen toewijzing een ieder Kroonberoep zou willen zien toegekend. Er zijn zo veel belangen met dergelijke uiterst zware ingrepen gemoeid, dat een gewaarborgde behoorlijke én doelmatige afweging in een zo vroeg mogelijk stadium en op desnodig zo hoog mogelijk niveau zonder meer geboden is.&#13;
En wie er niet ongerust over is, dat het daaraan nogal eens schort, leze maar eens de diverse beslissingen van de Afdeling rechtspraak van de Raad van State over de 110-KV lijn van Kampen naar Zwolle. 9) Vrees voor over spoeling van de Kroon met beroepen (de bestemmingsplanpsychose; men wil rechts- en belangenbescherming afschaffen, omdat zij zo hard nodig is en zo veel wordt gebruikt....) uit hoofde van een aangevuld artikel 22 be- hoeft niet te bestaan: er zullen hooguit enkele tientallen gebieden per jaar zijn, waarvoor een verzoek binnenkomt om landinrichting voor te berei- den. Ik vrees echter ten deze een roepende in de woestijn te zullen blijven.&#13;
De Ruilverkavelingswet kent ook Kroonberoep tegen de voorgenomen toewijzing van grond aan openbare lichamen. Wederom heb ik moeite met de motivering van het verdwijnen daarvan, met name als de indieners van het ontwerp schrijven: „Ook de vaststelling door respectievelijk Provin- ciale Staten en Gedeputeerde Staten zullen een evenwichtige belangen afweging waarborgen; een afzonderlijk beroep op de Kroon...........is naar&#13;
de mening van de ondergetekenden niet noodzakelijk".40) Ik kan mijn ver-ontwaardiging over zulke redeneringen nauwelijks voor mij houden.&#13;
Mijn ervaring - en laat die allerminst maatgevend zijn, maar is het niet veler ervaring? - wijst in alle geval uit, dat met name de besluitvorming door Provinciale Staten soms het tegendeel is van „evenwichtige belangenafweging". In sommige fracties of sommige streken van het land speelt bijvoorbeeld het landbouwbelang de eerste viool en nu en dan worden de andere instrumenten (belangen) heus wel eens overstemd. Wie de feiten eerlijk beoordeelt, zal met mij instemmen: politiek en belangenafweging met in haar verlengde rechtsbescherming bijten elkaar. De twijfelaars raad ik aan eens zorgvuldig alle Statenstukken te lezen rond een hen bekende kwestie, bijvoorbeeld een subsidieverzoek aan de provincie (of gemeente).&#13;
Ook met het derde geval van afschaffing van een Kroonberoep kan ik niet volledig vrede hebben: het betreft het begrenzingenplan (art. 117), in de bestaande wet te vergelijken met het plan van wegen en waterlopen en het landschapsplan (art. 79 Ruilverkavelingswet), zij het dat ook dit beroep slechts toekwam aan „belanghebbende openbare lichamen". Het voert mij te ver de argumenten wederom op hun merites te beoordelen en daarom volsta ik thans met de opmerking, dat ik het wetsontwerp Landinrichting nu eenmaal bekijk op het rechtsbeschermingsgehalte, dat het bevat. In dit perspectief wege men dan ook mijn kritische notities: ik heb het altijd al als een tekort beschouwd, dat derden, bijvoorbeeld iedeëele organisaties, geen enkele entree hebben met hun bezwaren tegen de belangrijke plannen, die art. 79 Ruilverkavelingswet aan G.S. opdraagt vast te stellen. In stede van afschaffing van het zeer beperkte Kroonberoep uit die bepaling pleit ik dus voor verruiming van de beroepsmogelijkheden ten deze, in welk verband ik wijs op de - begrijpelijke - terughoudendheid die de Arob-rechter toepast41): zo lang de wet-Arob besluiten van algemene strekking blijft uit-zonderen, blijft (rechtmatigheids-)controle op tal van gesties van de over-heid een vrome wens.42)&#13;
Rechtsbescherming: de contentieuse fase&#13;
De thans onder de loep te nemen procedures bieden eigenlijk geen nieuws: zij komen, met uitzondering van het zgn. classificatie-stelsel, ook voor in de Ruilverkavelingswet. Als voorschotel diene de kwestie van de re-gistratie der pachtovereenkomsten, die - systematisch gezien - in het ontwerp Landinrichtingswet een betere plaats kreeg toebedeeld, namelijk in het omvangrijke hoofdstuk VII, handelend over „Herverkaveling", dus bij de bepalingen omtrent de uitvoering van een reeds besloten of gestemde landinrichting of ruilverkaveling;43) in de Ruilverkavelingswet staan de „bepalingen omtrent pacht" (artt. 18-27) zelfs nog vóór die over de „stemmingsregistratie''.&#13;
Over de gang van zaken rond de pachtovereenkomsten kan ik kort zijn: de procedure is in wezen gelijk aan de bestaande. Het is een typisch contradictoir burgerrechtelijk geschil: de pachter zendt zijn overeenkomst in, de landinrichtingscommissie laat dat weten aan de verpachter (art. 137). Dient deze bezwaren in, dan volgt, tenzij alsnog overeenstemming wordt bereikt, een requestprocedure voor de pachtkamer.44) Hoger beroep bij de pacht-kamer van het Arnhemse Gerechtshof blijft mogelijk. Uit de toedeling vloeien (nieuwe) pachtrechten voort. Ondertekenen par-tijen de overeenkomsten niet, waarin de grondkamer die vastlegt, dan maakt die een akte op. Dat levert onder de Ruilverkavelingswet zowel als onder het voorliggend ontwerp een appellabele beslissing op, die partijen dus bij de Centrale Grondkamer brengt (art. 142, art. 25 Ruilverkavelingswet).&#13;
Het wetsontwerp behelst een novum rond het „stelsel van classificatie van de gronden" (art. 147). Het ontwerp wordt door de centrale commissie vastgesteld en artikel 149 kent een bezwarenprocedure voor belanghebbenden ten overstaan van ditzelfde lichaam. Het is nu deze bezwarenprocedure, die men in artikel 57 van de Ruilverkavelingswet vergeefs zal zoeken. Ieder denke daar het zijne van: de bezwarenprocedure in het kader van de Wet-Arob bijvoorbeeld heeft uitgewezen, dat zulke voorzieningen - in feite voerend tot heroverweging door het besluitnemend orgaan - heel zinvol kunnen zijn. Rechtsbescherming biedt dit een en ander natuurlijk niet.&#13;
Zulks is (Ruilverkavelingswet 1954, artt. 55 e.v.) en blijft (Landinrich-tingswet artt. 146 e.v.) wel het geval voor wat betreft de lijst van recht-hebbenden en de schattingen; er is ten aanzien van de lijst van rechthebbenden sprake van de bekende drietrapsraket: bezwaren bij de (plaatselijke c.q.) landinrichtingscommissie en bij gebreke van overeenstemming een be-handeling door de rechter-commissaris, die op zijn beurt „tracht over-eenstemming te verkrijgen", aldus het eerste lid van artikel 164. Lukt ook dat niet, dan volgt het bekende renvooi en neemt de rechtbank de definitieve beslissing, waartegen slechts cassatieberoep openstaat (art. 169 lid 2).&#13;
„Zaken betreffende de lijst van rechthebbenden worden behandeld voor zaken betreffende het register van schattingsuitkomsten", zo luidt de tweede zin van artikel 167, zodat de rechtbank eerst dan aan de behandeling toekomt van de bezwaren tegen de schattingen, die niet in een der eerdere fasen weggenomen konden worden. Tegen het oordeel der rechtbank is slechts cassatie in het belang der wet voorzien (art. 174). Deze summiere beschrijving is voldoende: het stelsel is in beide wetten identiek.&#13;
In de artikelen 177 en volgende van het wetsontwerp schuilt weer een nieuw element: de Ruilverkavelingswet 1954 kent niet het zgn. „plan van tijdelijk gebruik". Het ontwerp daarvoor kent ter inzagelegging en een bezwarenprocedure voor „belanghebbende gebruiksgerechtigden" (art. 178). Bereikt de landinrichtingscommissie geen overeenstemming, dan volgt behandeling van de bezwaren door de rechter-commissaris, die het dus met de herverkaveling nog drukker gaat krijgen dan thans. Naar luid van artikel 182 staat tegen zijn uitspraak echter geen rechtsmiddel meer open, een, gelet op het tijdelijk karakter van de hele hier geregelde situatie, aanvaardbare beperking op het stuk van rechtsbescherming. Een vreemde eend in de contentieuse bijt en trouwens weer een nieuwig-heid — ik heb er, om des eenvouds wille niet eerder melding van ge-maakt - zijn de richtlijnen voor het plan van toedeling (art. 183 e.v.) tegen het ontwerp waarvan een bezwarengang bij de vaststellende centrale commissie is geopend (art. 185).&#13;
Bevonden we ons met lijst van rechthebbenden en van schattingsuitkomsten nog in de constaterende, vastleggende fase, het plan van toedeling en de lijst van geldelijke regelingen met de tweede schatting brengen ons in het eindstadium van het totale herverkavelingsproces, dat dus, waarin de nieuwe toestand zijn beslag krijgt. Beide belangrijke momenten krijgen „zware" rechtswaarborgen, beide, congruent aan de Ruilverkavelingswet, in drie instanties, te weten de landinrichtingscommissie, de rechtercommissaris en de rechtbank. Cassatie is toegelaten, wat het plan van toedeling betreft slechts in het belang der wet (art. 194 jo. art. 174; art. 209). De „gewone" cassatie ten aanzien van de lijst van geldelijke regelingen is inderdaad een verruiming (cf. art. 112 Ruilverkavelingswet).45) Terzijde zij overigens geconstateerd, dat artikel 194 een tamelijk ingewikkelde verwijs-bepaling vormt, een euvel, dat in de Landinrichtingswet gelukkig niet al te welig tiert.46)47)&#13;
Nog veel meer buiten de orde van mijn betoog48) wijs ik nog op het na-volgende: artikel 224 (overgangs- en slotbepalingen) brengt een nogal ingrijpende wijziging aan in de Onteigeningswet. Deze bevat een uitvoerige titel (VII) „Over onteigening tot het verhoogen van opbrengst van gronden en ten behoeve van daarmede in verband staande werken ter verbetering van waterloozing en van watervoorziening van gronden".49) Deze aardige omschrijving van cultuurtechnisch gezien enige essentiële zaken moet wijken voor het opschrift: „Over onteigening in het belang van de Landinrichting". Vervolgens wordt artikel 122 Onteigeningswet aangepast in gelijke zin, terwijl artikel 12350) wijziging ondergaat in die zin, dat de artikelen 62-64 van toepassing worden verklaard. Daarmee kan de rest van titel VII Onteigeningswet (artt. 124-140) totaal vervallen en dat gebeurt dan ook, als tenminste het ontwerp Landinrichtingswet de eindstreep haalt. Slotbeschouwing&#13;
Met het zojuist medegedeelde bevond ik mij zo ver van de rechtsbescher- ming af - hoewel die natuurlijk bij onteigening een harer culminatie-momenten bereikt; maar dat geldt dan ook voor het onderliggende belan- genconflict: het algemeen belang kan zich dan alleen nog maar verwezen lijken ten koste van het individuele - , dat de lezer mag aannemen, dat het rechtsbeschermingsreservoir van de Landinrichtingswet is uitgeput. Men kan trouwens ook hier van een ware staalkaart spreken; het lijkt wel of de wetgever (ook reeds die van de Ruilverkavelingswet) zich alle moeite heeft getroost om vooral maar niets uit ons toch al rijke en gevarieerde - maar ook versnipperde - arsenaal van soorten en vormen onbenut te laten, zoals een pauw zijn verentooi uitspreidt. Het beeld, dat deze vogel ons soms toont is echter veel harmonischer dan het mozaïek van rechtsbescher- mingsvormen, dat de onderhavige wetten bieden. Een beeld overigens, dat te verwachten is van onze (administratieve) gelegenheidswetgever. En dan wordt het geheel nog verfraaid door de inspraak - soms gaat men denken: mundus vult decipi&#13;
Naast de roep om meer eenvormigheid van rechtsbedeling - het idee van de onroerend-goedkamer, bij de rechtbanken verdient serieuze over-weging51) - had ik behoefte aan enige kritische noten; met name in de administratieve fase van de diverse procedures ontbreekt het m.i. aan waarborgen voor behoorlijke en evenwichtige afweging van belangen. Ik acht deze slechts aanwezig, indien het betrokkenen - of dat nu een ieder is of slechts het „belanghebbend openbaar lichaam" blijve hier buiten be-schouwing; er zijn wellicht criteria voor een keuze aan te dragen - vrij staat om serieuze bezwaren voor te leggen aan een onafhankelijk rechter-lijk orgaan, dat het besluit op zijn merites kan toetsen. Doorstaat dit besluit deze vuurproef niet, dan dient het te worden hernomen in andere zin door het oorspronkelijk besluitnemend orgaan. Ter vermijding van misverstand wijs ik er overigens op, dat ik de Kroon, in vol beroep oorde-lend, zeker haar plaats in het geheel van rechts- en belangenbescherming biedende instanties wil toeschrijven.&#13;
De kritiek welt juist bij het voorliggend ontwerp op, omdat zich daarbij zulke zware en onderling verschillende belangen voordoen. Het is dan ook vooral in de beginfase en met name als (nog) niet via ander wettelijk voor-schrift (Ruimtelijke Ordening) gewaarborgde belangenafweging plaatsvond, dat ik administratiefrechterlijke procedures ter bescherming van rechten en belangen zo node mis. Naar mate een ingreep owomkeerbaarder wordt, - en hoe irreversibel is niet juist de landinrichting, die het hand-schrift, dat de eeuwen soms in het landschap griften, met één veeg kan uit-wissen - dient men meer te aarzelen voordat men haar toepast. Beter een laat besluit, dan een slecht besluit.</content><legacyfootnotes>1) Tweede Kamer, 1975-1976, 13 713 nrs. 1-3. Het eerste voorontwerp dateert uit 1966. 2) Het zou alleen al interessant zijn het wetsontwerp eens door te lichten op de diverse vor-men van eigendomsovergang die het bevat.&#13;
3) Zie het „Advies over de Landinrichting" d.d. 28 december 1973 van de Raad van Advies voor de Ruimtelijke Ordening, Staatsuitgeverij, 's-Gravenhage, 1974, p. 1. De haast waarmee het ontwerp thans door de Kamer gejaagd schijnt te moeten worden, doet in dit verband wel opmerkelijk aan. Veel kamerleden doorzien trouwens waarschijnlijk nauwelijks de verstrekkende consequenties ervan; het ontwerp is niet voor niets door vier ministers en een staatssecretaris ondertekend.&#13;
4)Ik wil de lezer niet de kwalificatie onthouden die ik aantrof bij Korsten in zijn na te noe-men dissertatie „Het spraakmakende bestuur" namelijk: „Inspraakprocedures lopen het risico te verworden tot een nieuwe vorm van politiek eunuchisme oftewel tot een akklama-tietechniek (instemmingsprocedure)" o.c. p. 442. 5) Dr. A.F.A. Korsten „Het spraakmakende bestuur", Vuga Boekerij, 's-Gravenhage 1979.&#13;
6) o.c. p. 81 e.v.&#13;
7) o.c. p. 85-88.&#13;
8) Zulk een hoger orgaan kan zich ook op hetzelfde bestuursniveau bevinden, bijvoorbeeld de gemeenteraad tegenover B. en W. of Provinciale Staten tegenover G.S. Het zal blijken dat het wetsontwerp Landinrichtingswet van dit laatste een voorbeeld kent.&#13;
9) Prof. Mr. R. Crince Ie Roy „Het non-contentieuse administratieve proces of de preventieve rechtsbescherming; een nadere bezinning op een oud thema", Bouwrecht 1980, p. 324-328.&#13;
10) Tweede Kamer, 1979-1980, 15 907, nr. 3, p. 32-33. Zie over deze materie ook de (zeer on-langs uitgesproken) inaugurele rede van mr. G. Heida „Rechtspraak in agrarische zaken", Kluwer, Deventer, 1980, p 10.&#13;
") l.c. p. 26-27.&#13;
12) Verwezen zij voor een adstructie van deze stelling naar mijn beschouwing in Bouwrecht 1978, p. 173-182 („Artikel 49 W.R.O. Een poging om de impasse te doorbreken") en de daar aangehaalde literatuur.&#13;
13) Zie resp. artt. 37-38, 72-73 en 93-94.&#13;
14) Hoe deze belangrijke commissie zal worden samengesteld en wie er invloed op deze sa menstelling kunnen uitoefenen, hebben we maar af te wachten: de wet delegeert op dit punt (art. 27 lid 3) en van de desbetreffende a.m.v.b. is niets nader bekend.&#13;
15) En al was dat anders, men denke aan het bestemmingsplan buitengebied ex art. 10 W.R.O., dan waren we nog niet veel verder: overheidsorganen hoeven zich niet aan de wet te houden zolang deze slechts instructienormen bevat en geen waarborgsommem, een on-derscheid waarvan mr. H. Krabbe in 1901 al aantoonde dat het zich niet laat rijmen met de gedachte van de rechtsstaat („Administratieve Rechtspraak", Wolters, Groningen, o.a. p. 27 en p. 69 e.v.&#13;
16) De artikelen 109 e.v. Provinciewet zijn in alle geval niet van toepassing op hun gesties ten deze.&#13;
17) Het programma kan gebieden betreffen die in meer provincies zijn gelegen: vide art. 39 lid 3.&#13;
18) Een voorbeeld van gemeenschappelijke verantwoordelijkheid van meer ministers biedt art. 55 van de Kernenergiewet.&#13;
19) Voor de eventuele „natellers": ik rekende de artt. 34a t/m h en 54a mee en trok de artt. 41-42 (vervallen) af.&#13;
20) „Hoofdzakelijk": de artikelen 55 en volgende bevatten wel degelijk elementen die op echte rechtspraak duiden, nl. i.v.m. de registratie van pachters.&#13;
21) M.v.T. 15907 nr. 3, p. 27.&#13;
22) idem, p. 29-31.&#13;
23) Slechts het structuurschema, waarop het „mede" berust, valt onder de thans nog buiten wettelijke (inspraak-)regeling van de procedure der Planologische Kernbeslissing; zie het wetsontwerp 14 889 tot wijziging van de W.R.O.&#13;
24) Pour acquit de conscience wijs ik nog op art. 80: deze bepaling maakt het mogelijk, dat het landinrichtingsplan aan G.S. een uitwerkingsbevoegdheid toekent. Oefenen zij die uit, dan is het desbetreffende ontwerp ook aan een bezwarenprocedure onderworpen, zie de leden 3 t/m 7 van art. 80.&#13;
23) De regeling is gelijk aan die in art. 29 Ruilverkavelingswet; er bestaan slechts redactionele verschillen tussen de beide artikelen.&#13;
26) Een dergelijke regeling ontbreekt overigens in de parallelbepaling van art. 54 Ruilverkave lingswet: lid 5 volstaat slechts met de mededeling, dat schade wordt vergoed.&#13;
27) Een zeer belangrijk voorbeeld van zulk een uitzondering vormt de Arob-rechtspraak; het mag worden verwacht, dat een eerste instantie in Arob-zaken geen luchtkasteel zal blijven.&#13;
28) Voor de wijze van tot standkoming van een besluit tot zulk een stemming zie art. 48.&#13;
29) I.c. p. 32.&#13;
30) Koeman bespreekt de problematiek op interessante wijze aan de hand van de vraag wat nu eigenlijk een bestemmingsplan is; zie „Bestemmingsplan en privaatrecht", 2e druk, Klu- wer, Deventer, 1979, p. 9 e.v.&#13;
31) W. G. Vegting: „Het algemeen Nederlands administratiefrecht", I p. 224 en 329.&#13;
32) Ingevoerd bij de wet van 9 april 1975, S. 206 (in werking getreden op 1 juli 1975). Deze wijzigingswet maakte ook een einde aan de absurde toestand dat afwezigen, ja zelfs over ledenen als vóórstemmers voor een besluit tot ruilverkaveling werden geteld. (Zie de Me morie van Toelichting op de Landinrichtingswet, 15907, nr. 3, p. 5).&#13;
33) Zie ook lid 6 van artikel 53 voor de positie van de kadastrale eigenaar/niet-verpachter.&#13;
34) Bij de „stemmingsregistratie" gaat het om registratie van de pachter, bij de toedeling om registratie van de pachtovereenkomst.&#13;
35) De twee kunnen aan verschillende instanties worden toebedeeld: zie art. 119 lid 2.&#13;
36) l.c. p. 29-31.&#13;
37) M.v.T. p. 30.&#13;
38) Bijvoorbeeld door middel van een bepaling: „Indien niet binnen zes maanden na ont- vangst van het verzoek is beslist, wordt het geacht te zijn geweigerd".&#13;
39) Zie met name Afdeling rechtspraak, 16 maart 1978, Gemeentestem 6471, AB 346, met&#13;
noot v.d. V. 40) M.v.T. p. 30.&#13;
41) Afdeling rechtspraak, 24 januari 1979, nr. A-3 1699 (genoemd in de M.v.T. p. 32).&#13;
42) Voor de fijnproevers vermeld ik nog, dat de Landinrichtingswet ook Kroonbeslissingen kent inzake (interprovinciale) bestuursgeschillen: zie de artikelen 2 en 3.&#13;
43) De leden 2 van de artikelen 13 en 14 slaan de brug naar hoofdstuk VII der wet en bieden te vens zicht op het verschil tussen herinrichting en ruilverkaveling: herinrichting kan dus plaats hebben zonder herverkaveling (juridisch bekeken tenminste, technisch lijkt dat mij vrijwel onmogelijk).&#13;
44) Ik verwaarloos het detail, dat ook de (Centrale) Grondkamer er nog in gemoeid kan ra-ken, vide art. 137 leden 4 en 5, alsmede 7 voor het appel.&#13;
45) Zie ook M.v.T. p. 13.&#13;
46) De Wet op de Raad van State wemelt van de verwijsbepalingen, soms „tot in de tweede graad".&#13;
47) Het is detailkritiek, maar had in art. 194 het eerste lid van art. 166 niet uitgezonderd moe ten worden of minstens redactioneel gewijzigd?&#13;
48) Maar de appel valt nu eenmaal niet ver van de boom.&#13;
49) Bij mijn weten komen dergelijke onteigeningen de laatste decennia bijzonder weinig voor.&#13;
50) Art. 123 (nieuw) j° art. 64 Onteigeningswet vormen een voorbeeld van een „tweede graads verwijzing".&#13;
51) Bij deze Kamers zou wellicht ook de rechtsgang tegen beschikkingen van de land-inrichtingscommissie ondergebracht kunnen worden. In de visie van de indieners van het wetsontwerp moet men daarvoor bij de Arob-rechter zijn (M.v.T. p. 32).&#13;
</legacyfootnotes><footnotes><footnote/></footnotes><auteurs>Mr. P. C. E. van Wijmen</auteurs><published>1980-09-01 00:00:00</published><modified>1980-09-01 00:00:00</modified><editiondate>1980-09-01</editiondate><htmlpath>https://denhollander.info/artikel/6566</htmlpath></article>
</articles></edition>