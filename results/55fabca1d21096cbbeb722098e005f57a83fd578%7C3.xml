<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1984</searchword><id>6429</id><udhid>UDH:TvAR/6429</udhid><titel>De wijzigingen in de Pachtwet</titel><searchwords><searchword>TvAR 12/1984</searchword><searchword>UDH:TvAR/6429</searchword></searchwords><attachments><attachment><name>1984_nr 12_Artikel_Lopes.pdf</name><extention>pdf</extention><url>https://denhollander.info/download/6211/ci</url></attachment></attachments><inleiding>Bij Koninklijke Boodschap van 3 december 1981 werd een ontwerp tot wijziging van de Pachtwet aan de Tweede Kamer aangeboden (nummer 17218). Deze Kamer aan-vaardt op 13 december 1983 het, inmiddels enigszins gewijzigde, ontwerp.&#13;
De wijzigingen betreffen in de eerste plaats de opneming van de leeftijd van 65 jaar als beslissend voor de continuïteit van het pachtrecht, van de mogelijkheid de tegenprestatie binnen de drie jaar aan nieuwe pachtnormen aan te passen en van en-kele verbeteringen in het procesrecht. Vervolgens is er een correctie van de termino-logie in art. 20, alsmede van art. 25 Wet agrarisch grondverkeer en tenslotte uiteraard enig overgangsrecht.&#13;
Bij de Kamerbehandeling wordt van vele zijden aangedrongen op indiening van het ontwerp- Beheerswet landbouw. Sommigen wensen zelfs een veelomvattende wijziging van de Pachtwet met introductie van beheerslandbouw. De minister van Justitie en de (minister en) staatssecretaris van Landbouw en Visserij willen zich be-perken tot enkele wijzigingen. Enkele Kamerleden ijveren nog voor andere in-cidentele wijzigingen. Al met al is (nu reeds) met de gehele procedure drie jaren ge-moeid.</inleiding><content>I. HERZIENING VAN DE TEGENPRESTATIE&#13;
Afgezien van een textuele wijziging wordt aan de driejarige herziening van art. 19 toegevoegd de mogelijkheid de grondkamer te verzoeken de tegenprestatie te herzien binnen een jaar na de inwerkingtreding van een wijziging van de pachtnormen (AMvB, zie art. 3, lid 1). Die herziening gaat dan in met ingang van het pachtjaar, volgende op het tijdstip van inwerkingtreding van de nieuwe normen. Valt dit tijdstip na de beslissing van de grondkamer, dan beslist de Centrale Grond-kamer met inachtneming van de nieuwe normen, indien een der partijen dit ver-zoekt.&#13;
De Pachtnormenbesluiten plegen - vast beleid van continuïteit en stabiliteit (MvA) - eens in de drie jaar te worden vernieuwd, zodat in de meerderheid van de gevallen tot dusverre de verhogingen met vertraging doorwerken. Tegenover de wegneming van dit euvel staat gedurende enige tijd de grotere belasting van de grondkamers en van de Centrale Grondkamer. Door niet ingrijpen van partijen han-teert de CG dezelfde normen als de grondkamer, mochten deze inmiddels zijn ver-nieuwd. We weten dat in vele pachtovereenkomsten, immers veelal in de familiale sfeer, niet de hoogst toelaatbare prijs geldt. II. CONTINUÏTEIT&#13;
Verlenging&#13;
De kennisgeving die de verlenging van rechtswege verijdelt, houdt in dat de partij verlenging niet of niet voor de duur van zes jaren wenst (art. 36, lid 2).&#13;
De toevoeging van de mogelijkheid van verlenging met minder dan de wettelijke duur op voorstel van een partij betekent een uitbreiding en een verbetering, doch hangt in de eerste plaats samen met de mijlpaal van 65 jaar. Blijft immers de kennisgeving uit, dan wordt de overeenkomst met zes jaren verlengd, ook indien de pachter inmiddels die leeftijd zal hebben bereikt. De korte duur speelt vooral een rol bij de bestemmingsverandering (art. 40. De verlenging van art. 43 is enigszins oneigenlijk, nu zij niet aan het einde van de lopende termijn, doch aan de opvolging door de verpachter is gerelateerd).&#13;
Tot nu toe moet een verpachter die met verlenging voor minder dan zes jaar ge-noegen wil nemen, aan de pachter te kennen geven geen verlenging te wensen. Er bestaat dan kans dat de pachtkamer met een kortere dan de wettelijke duur verlengt, mogelijk nadat de verpachter heeft doen blijken daarvan niet afkerig te zijn.&#13;
De pachtovereenkomst wordt niet verlengd, indien de pachter voor het einde van de lopende termijn de leeftijd van 65 jaar heeft bereikt of zal bereiken en de verpachter deswege bezwaar maakt tegen verlenging (art. 38a, onverminderd art. 43, lid 4, nieuw, zie onder). De verpachter moet dus een rechtshandeling verrichten om te voorkomen dat de pachter in functie de leeftijdsgrens (verder) overschrijdt. Anderzijds heeft de pachter dan geen kans op voortzetting van het gebruik, althans niet op grond van de lopende overeenkomst. De wil van de verpachter is beslissend, want de pachtkamer beslist dienovereenkomstig, er is geen afweging van belangen. Een grote belegger kan discrimineren tussen zijn pachters en hij kan de voorkeur geven aan oudere pachters, zo constateren sommige Kamerleden met enige afkeuring. Het eigendomsrecht herwint enig terrein. De mobiliteit wordt vergroot door niet-verlenging, specifieke eigenschappen of persoonlijke voorkeuren kunnen (weer) een rol spelen, ook andere boeren maken kans op een pachtrecht. In politieke kringen wordt misschien te veel aan de jeugd gedacht ten koste van vitalen van middelbare leeftijd.&#13;
Intussen geldt (dus) dat, indien de pachter binnen zes jaar na het pachtjaar van de verpachtersopvolging 65 jaar zal worden, de verlenging geschiedt tot het einde van het pachtjaar waarin hij die leeftijd zal bereiken. De leeftijdsgrens gaat dus voor de pachtbescherming na verpachterswisseling, anders gezegd die bescherming eindigt voortijdig doordat de pachter de grens bereikt (dat is in het laatste pachtjaar). Is hij voor het einde van de lopende pachttermijn 65 jaar geworden of zal hij zulks worden, dan is van verlenging (zelfs) geen sprake (art. 43, lid 4 nieuw). De verlenging na een succesrijk beroep op eigen gebruik tegen de pachter die de grondslag van zijn maatschappelijk bestaan ernstig ziet aangetast, is tot zes jaar na de opvolging of tot het einde van het pachtjaar waarin de pachter 65 jaar wordt, alnaar het tijdstip dat eerst verschijnt.&#13;
Indien de pachtkamer tot de bevinding komt dat de pachtovereenkomst voor verlenging in aanmerking komt en de pachter in het tijdvak van zes jaren na het einde van de lopende termijn 65 jaar zal worden, verlengt zij op verzoek van de verpachter tot het einde van het pachtjaar waarin de pachter die leeftijd bereikt of tot het einde van een later, door verpachter voorgesteld, pachtjaar, doch ten hoogste met zes ja-ren (art. 45, lid 3). Het verlengingsgeding speelt zich af door de reactie van de pach-ter op de kennisgeving door de verpachter (behalve bij pacht voor korter dan de wet-telijke duur, art. 37), zodat de overschrijding van de 65-limiet niet waarschijnlijk lijkt. In het geval van art. 37 is de waarschijnlijkheid nog geringer.&#13;
Indien de pachter voor het einde van de lopende pachttermijn de leeftijd van 65 jaar heeft bereikt of zal bereiken en de verpachter tegen verlenging met minder dan zes jaar geen bezwaar heeft, verlengt de pachtkamer tot het tijdstip dat de verpach-ter voorstelt (art. 45, lid 4). Het gaat hier dus om verlenging met minder dan zes jaar, maar tot na de 65e verjaardag van de pachter.&#13;
Bij de verlengingen (lid 3 en 4) bepaalt de pachtkamer op verzoek van de verpach-ter dat geen verdere verlenging kan worden verzocht (art. 43, lid 5). Bij de (andere) verlengingen met korter dan de wettelijke duur, doch met meer dan een jaar (art. 45, lid 6), kan de pachter om verlenging verzoeken. Hier kan de verpachter de moge-lijkheid uitsluiten. Zo niet, dan kan de pachter nog om verdere verlenging ver-zoeken.&#13;
Art. 45, lid 1 laat nu een lichte verbetering zien door de pachtkamer de reden van de verlenging met de kortere termijn te doen vermelden in plaats van haar goed-keuring.&#13;
De zojuist behandelde artikelen maken een ingewikkelde indruk. Misschien had het de voorkeur verdiend het gehele verlengingsrecht opnieuw te formuleren.&#13;
Over de leeftijdsgrens zelf speelde zich in de Kamer een langdurige en soms hartstochtelijke discussie af. Er werd een vergelijking gemaakt met notarissen en met boeren die hun bedrijf als eigenaar exploiteren. Sommigen wilden een hogere leeftijdsgrens, te weten 70 jaar, anderen meer uitzonderingen, weer anderen waren ongelukkig met de toenemende betekenis van het eigendomsrecht. Vergelijkingen kunnen soms helpen de gedachten te bepalen, doch beïnvloeden overigens de discus-sie in ongunstige zin. Jammerlijk vond ik dat het verschil in positie van 65-jarige pachters en even oude eigenaren van bepaalde, overigens deskundige, zijde als dis-criminatie werd gekwalificeerd. Een deskundige van andere signatuur constateerde terecht dat het eigendomsrecht ter discussie werd gesteld. Natuurlijk is het stellen van een grens nooit geheel van willekeur ontbloot, doch gemiddeld krijgen de jonge-ren meer kans, vermindert de leeftijd van de agrarische ondernemer en neemt de grondmobiliteit toe.&#13;
Indeplaatsstelling&#13;
De pachter kan zich tot de pachtkamer wenden met de vordering zijn echtgenoot, een of meer zijner bloed- en aanverwanten in de rechte lijn, een of meer van zijn pleegkinderen of een of meer van de medepachters - of twee of meer van dezen gezamenlijk - in zijn plaats als pachter te stellen (art. 49, lid 1). Niet alleen is pach-ters 65+ -vereiste verdwenen, omdat het nieuwe verlengingsrecht een dergelijke leeftijd tot uitzondering zal reduceren, ook de medische ongeschiktheid is geschiede-nis geworden. Iedere pachter kan indeplaatsstelling vorderen, ook als hij reeds met het oog op zijn leeftijd een verlengingsgeding heeft verloren en het einde van zijn laatste termijn nadert. Tegenover de versterking van het eigendomsrecht door het boven behandelde verlengingsrecht staat hier een verdere uitholling, omdat nu de indeplaatsstelling dreigt, zodra een opvolger uit de genoemde kring gereed is. Een vordering tot ontbinding wegens wanprestatie, juist niet ernstig genoeg om tot suc-ces te leiden, kan nu een vordering tot indeplaatsstelling of tot aanvaarding van een medepachter - dus kandidaat-opvolger (zie onder) - van de zijde van de pachter uitlokken. De pachtkamer wijst de vordering af, indien de voorgestelde pachter op het tijdstip waarop de vordering aanhangig wordt gemaakt, de leeftijd van 65 jaren heeft bereikt en de verpachter deswege verzoekt de vordering af te wijzen (art. 49, lid 6 nieuw en art. 54, lid 6 nieuw). Het zou bijvoorbeeld kunnen gaan om een oude echtgenoot, een vader (!) of een oude medepachter. De verpachter zal gewoonlijk deswege zijn verzoek doen, soms echter niet. Die opvolger zal immers niet al te lang meer meegaan en soms gegarandeerd zelf geen opvolger hebben. Bovendien - en dit geldt ook voor opvolging van degene die 65 jaar wordt, kort nadat de vordering aanhangig is gemaakt - kan de verpachter art. 38a (zie boven) aangrijpen om de verlenging te verijdelen. De opvolging is geschied binnen een tijdvak van zes jaren, waarin de kennisgeving (opzegging) reeds halverwege aan de bejaarde pachter kan worden gezonden (art. 36, lid 2).&#13;
Medepacht&#13;
De pachter kan zich tot de pachtkamer wenden met de vordering zijn echtgenoot, een van zijn bloed- en aanverwanten in de rechte lijn of een van zijn pleegkinderen aan te merken als medepachter (art. 49a, lid 1). Het bepaalde in art. 49, lid 3 t/m 9, is van overeenkomstige toepassing, met dien verstande dat in plaats van 'voor-gestelde pachter' telkens wordt gelezen: 'voorgestelde medepachter' (art. 49c, lid 2). De bepaling is bedoeld als anticipatie op de indeplaatsstelling, al kan die te zijner tijd worden gevorderd ten behoeve van een andere kandidaat uit de kring. Daar-tegenover kan de verpachter desgewenst weer de voorkeur aan de medepachter ge-ven (omgekeerd kan ook). Tevens houdt het risico dat de pachter loopt bij een sa-menwerkingsovereenkomst (maatschap) op te bestaan. Vaste jurisprudentie leert dat de partiële overdracht van zeggenschap wanprestatie betekent tegenover de verpach-ter en niet zelden ernstig genoeg is om de pachtkamer tot ontbinding van de pacht-overeenkomst te bewegen. Nu kan dus op vordering van de pachter diens familiale maat de status van medepachter verwerven. Tot nu toe kon zulks alleen bij een wijzi-gingsovereenkomst, kortom met de wil van de verpachter. Thans kan de pachter ex lege vorderen en ontstaat de medepacht bij rechterlijk vonnis. Ook hier is een (dub-bele) uitholling van het eigendomsrecht (c.q. van erfpacht, opstal, vruchtgebruik) te constateren. De bepaling is, evenmin als die terzake van de indeplaatsstelling, van toepassing op pachtovereenkomsten betreffende los land niet groter dan 25 are, c.q. een lagere waarde bij grondkamerverordening (art. 58).&#13;
Ontslag van de medepachter&#13;
De medepachter die niet of niet meer persoonlijk betrokken is bij de exploitatie, kan zijn ontslag uit de pacht vorderen (art. 50, nu lid 1). Daar komt nu bij de bevoegdheid van de verpachter zich tot de pachtkamer te wenden met de vordering een medepachter die niet meer persoonlijk betrokken is bij de exploitatie van het gepachte, te ontslaan. De pachtkamer beslist naar billijkheid met dien verstande dat zij de vordering toewijst, tenzij de belangen van de andere medepachter daardoor ernstig zouden worden geschaad (art. 50, lid 2, waar lid 1, 2e zin van overeenkomstige toepassing verklaard). De nieuwe bevoegdheid van de verpachter schept een evenwicht met zijn mogelijke onvrijwillige aanvaarding van een medepachter. Zojuist bleek mij bij het uitschrijven van de overeenkomstige toepassing van het eerste lid dat die niet voor zichzelf spreekt. Moet de pachtkamer de verpachter ook tegen de gevolgen van zijn eigen actie beschermen of gaat het alleen om de belangen van de andere mede-pachter(s) bij de positie van de medepachter van wie de verpachter zich wenst te ontdoen? Het laatste ligt het meeste voor de hand.&#13;
De pachter heeft indertijd niet alleen de overeenkomst met de verpachter gesloten, laatstgenoemde heeft later bij wijzigingsovereenkomst een medepachter aanvaard of de pachtkamer benoemt op grond van een vordering ex art. 49a een medepachter. In al deze gevallen is de (nieuwe) medepachter de keuze van de oude (mede-)pach-ter(s). Niettemin kan in de loop der tijden de onderlinge verhouding een gemeenschappelijke bedrijfsvoering ernstig gaan bemoeilijken. In dat geval kan de medepachter zich tot de pachtkamer wenden met de vordering de andere medepachter uit de pacht te ontslaan (art. 50, lid 3, eerst bij Nota van Wijzigingen ontworpen). De aarzeling van de wetgever was begrijpelijk, nog blijven er vele vragen over en zal de rechtspraak eerst na enige jaren enige ordening hebben gebracht. De latere medepachter zal dan zijn ontdekker kunnen verdrijven, maar misschien minder gemakkelijk dan andersom. De eiser zal wel moeten aannemelijk maken dat zijn medepachter in hoofdzaak schuldig is aan de slechte verstandhouding. Soms is zoiets als de grondslag van het maatschappelijk bestaan van de gedaagde medepachter in het geding, soms zal deze eenzelfde actie instellen in reconventie. Zal de pachtkamer het medepachtobject kunnen splitsen en in hoeverre wordt rekening gehouden met het belang van de verpachter?&#13;
Instelling van de vordering van de verpachter tot ontbinding (art. 54, lid 3)&#13;
Binnen zes maanden na het overlijden van de pachter kan de verpachter ontbinding van de pachtovereenkomst vorderen (art. 54, lid 3). Zeer wel kan enige tijd verlopen tussen dat overlijden en het tijdstip waarop de verpachter daarvan in kennis wordt gesteld, althans daarvan op de hoogte is. Het wetsontwerp gaat uit van het tijdstip, waarop de verpachter in kennis is gesteld, doch de Memorie van Antwoord en de Nota van Wijzigingen komen al met een aanmerkelijke verfijning. Deze bevordert de informatie aan de verpachter door de in art. 54, lid 2 genoemde verwanten en medepachter omtrent het overlijden van de pachter en geeft hun de gelegenheid de mogelijkheid tot vorderen door de verpachter aan een termijn van twee maanden te binden. Vordering door iemand uit de kring houdt tevens kennisgeving in aan de verpachter, waardoor ook de pachtkamer weet hoe lang van verpachterszijde nog een vordering kan worden ingesteld. Het nieuwe art. 54, lid 3 luidt, enigszins wijd-lopig, als volgt:&#13;
'Gelijke vordering kan door de verpachter worden gedaan binnen zes maanden na het overlijden van de pachter. Voorts kan de verpachter de vordering instellen binnen twee maanden na het tijdstip waarop de in het tweede lid bedoelde personen de verpachter bij aangetekende brief van het overlijden van de pachter in kennis hebben gesteld, met dien verstande dat ingeval de in het tweede lid bedoelde vor-dering is ingesteld, de verpachter de vordering nog kan doen tot twee maanden na het tijdstip waarop de griffier de verpachter van die vordering in kennis heeft gesteld. Is de verpachter niet op grond van de vorige zin in kennis gesteld van het overlijden van de pachter, dan kan hij de vordering ook nog doen binnen twee maanden nadat hij op andere wijze daarvan heeft kennis gekregen.'&#13;
Voorkeursrecht&#13;
Het voorkeursrecht bestaat niet, indien de pachter de leeftijd van 65 jaren heeft be-reikt (art. 56e, lid 1 onder e). De wetgever ziet geen reden de verplichting van de verpachter tot aanbieding bij voorkeur te handhaven jegens de pachter die hij de verlenging had kunnen ontzeggen (zie boven). Ik voeg hier aan toe dat, zonder de nieuwe bepaling, de verpachter via niet-verlenging een einde aan de pacht zou kun-nen maken, juist om vervolgens niet door het voorkeursrecht gehinderd te worden. Anderzijds kan de verpachter die zijn pachter 65 jaar heeft zien worden en aan ver-vreemding denkt, zich eerst tot de pachter wenden. Hij kan in vrijheid onderhande-len, omdat hij niet hoeft te vrezen voor de sancties van art. 56/z. Bekend is dat een derde-verkrijger nog enige tijd de pachter zal moeten dulden.&#13;
Later (MvA, NvW) is voorzien in het geval dat, de procedure tot indeplaatsstel-ling aanhangig, de pachter 65 jaar wordt. Het voorkeursrecht bestaat dan tot het tijdstip waarop de beslissing over de vordering onherroepelijk is geworden, c.q. tot het tijdstip waarop de beslissing tot indeplaatsstelling ingaat (art. 56e, lid 1 onder d, 2e zin).&#13;
De wetgever brengt de strafverlenging na schending van het voorkeursrecht óók voor het geval dat niet-verlenging niet de grondslag van het maatschappelijk bestaan van de pachter ernstig zou aantasten, op twaalf jaren (art. 43, lid 5). Die termijn houdt niet op bij het bereiken van de 65-jarige leeftijd (art. 43, lid 5, 2e zin). De sanctie gaat dus vóór de beperking van het continuatierecht. III. VERBETERING VAN TERMINOLOGIE&#13;
De verpachter is gehouden het verpachte in goede staat van onderhoud ter beschik-king te stellen (art. 20). De wijziging is slechts terminologisch van aard. Het oor-spronkelijke 'leveren' is synoniem met overdragen en heeft betrekking op eigendom en beperkte zakelijke rechten. Levering is zowel verschaffing van het recht als ver-schaffing van het genot van het goed of van het recht (zie bijvoorbeeld Asser-Beekhuis, Zakenrecht, Algemeen Deel, lle druk, 1980, blz. 197). De term zou dus wel passen bij agrarische erfpacht (, waarop overigens de Pachtwet van toepassing kan zijn, art. 59 Pw.). Waarschijnlijk heeft de zakenrechtelijke suggestie bij de woordkeuze een rol gespeeld. Hopelijk ten overvloede merk ik op dat we het on-derscheid in het oog moeten houden tussen het juridische begrip beschikking en de uitdrukking ter beschikking stelling, die aan de omgangstaal is ontleend.&#13;
IV. PROCESRECHT&#13;
In het pachtprocesrecht zijn enkele verbeteringen aangebracht:&#13;
a. Verwijzing naar andere grondkamer of pachtkamer&#13;
Indien de grondkamer van oordeel is dat een verzoek ten onrechte bij haar is in-gesteld, verwijst zij het naar de grondkamer die naar haar oordeel bevoegd is (art. 92, nieuw lid 2). Analoog is nu de verwijzing van de behandeling van een verzoek-schrift naar een andere pachtkamer geregeld (art. 146, nieuw lid 2).&#13;
Art. 92, lid 2 geldt ook bij de toepassing van de Wet agrarisch grondverkeer.&#13;
b.Mededeling omtrent onderzoek&#13;
Binnen een maand na het gelasten van het onderzoek doet de grondkamer daarvan mededeling aan de verzoeker en de bij de (ontwerp-) overeenkomst betrokken partijen (art. 93, nieuw lid 3).&#13;
c. Motivering van beschikkingen van de grondkamer&#13;
De beschikkingen van de grondkamer zijn met redenen omkleed, met uitzondering van die, genomen overeenkomstig het bepaalde in art. 103 (art. 104, lid 1). Aldus moeten alle beslissingen worden gemotiveerd, behalve de ongewijzigde goedkeuring van overeenkomsten.&#13;
d.Wijze van kennisgeving en toezending van stukken&#13;
Bij algemene maatregel van bestuur worden regelen gesteld betreffende de wijze waarop de kennisgeving en de toezending van stukken door de secretaris van de grondkamer en door de griffier van de Centrale Grondkamer geschieden (art. 112 nieuw). De argumenten zijn van financiële aard. V. OVERGANGSRECHT&#13;
Deze wet is niet van toepassing op zaken die op het tijdstip van inwerkingtreding aanhangig zijn bij de grondkamers, de Centrale Grondkamer, de pachtkamers van de kantongerechten of van het Hof Arnhem. Een uitzondering geldt echter de ver-wijzing door een onbevoegde grondkamer of pachtkamer naar de bevoegde instantie (art. 92, lid 2 en art. 146, lid 4); de bepalingen zijn ook van toepassing op aanhangi-ge zaken.</content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1984-12-01 00:00:00</published><modified>1984-12-01 00:00:00</modified><editiondate>1984-12-01</editiondate><htmlpath>https://denhollander.info/artikel/6429</htmlpath></article>
</articles></edition>