<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2013</searchword><id>10628</id><udhid>UDH:TvAR/10628</udhid><titel>Subsidieregeling jongelandbouwers, hoe nu verder? Regeling, knelpunten en jurisprudentie</titel><searchwords><searchword>TvAR 7/8/2013</searchword><searchword>UDH:TvAR/10628</searchword></searchwords><attachments><attachment><name>TvAR2013_07_08_03_Subsidieregeling.pdf</name><extention>pdf</extention><url>https://denhollander.info/download/9100/ci</url></attachment></attachments><inleiding>1. Inleiding&#13;
Ook dit jaar kunnen jonge landbouwers tijdens de openstel­lingsperiode een aanvraag doen om in aanmerking te komen voor de zogenaamde subsidieregeling jonge landbouwers.1 Er is echter onzekerheid ontstaan over wie in aanmerking komt voor deze subsidie.&#13;
Om in aanmerking te komen voor deze subsidie moet de aanvrager onder andere voldoen aan het vestigingsvereis­te. Het vestigingsvereiste houdt in dat de jonge landbouwer zich als bedrijfshoofd heeft gevestigd op het landbouwbe­drijf. Eén van de voorwaarden is dat de aanvraag niet later mag plaatsvinden dan drie jaar na deze vestiging. Van be­lang is derhalve op welk moment een agrariër zich vestigt als bedrijfshoofd.2 Het moment van vestiging als bedrijfs­hoofd op het landbouwbedrijf blijkt in de praktijk lastig in te vullen indien de jonge landbouwer de landbouwonderne­ming niet alleen exploiteert maar door middel van een sa­menwerkingsverband.&#13;
In deze bijdrage wordt allereerst de subsidieregeling jon­ge landbouwers beknopt uitgelegd. Vervolgens wordt, door middel van jurisprudentie, stilgestaan bij de knelpunten die zich voordoen bij de vaststelling van het moment van vesti­ging als bedrijfshoofd.&#13;
</inleiding><content>2. Doelstelling&#13;
Eén van de doelstellingen van het gemeenschappelijk land­bouwbeleid van de Europese Unie is het versterken van het concurrentievermogen van de landbouw- en de bosbouwsec­tor.3 De lidstaten hebben de opdracht gekregen om een pak­ket aan maatregelen beschikbaar te stellen dat betrekking heeft op onder andere de vestiging van jonge landbouwers. De toekenning van specifieke voordelen aan jonge landbou­wers moet zowel hun eerste vestiging als de daaropvolgende structurele aanpassing van hun bedrijf vereenvoudigen.&#13;
In Verordening (EG) nr. 1974/20064 zijn nadere uitvoerings­bepalingen opgenomen. Nederland heeft deze verordening geïmplementeerd door middel van de Regeling LNV-Sub­sidies (hierna: de Regeling) 5 en de Kaderwet LNV-subsi­dies.6 De subsidieregeling met betrekking tot de jonge land­bouwers is algemeen bekend als de ‘subsidieregeling jonge landbouwers’.&#13;
3. De subsidieregeling&#13;
Om voor de subsidieregeling jonge landbouwers in aanmer­king te komen moet de aanvrager een ‘bedrijfshoofd’ zijn. De Regeling geeft in art. 2:1 de volgende omschrijving:&#13;
‘(…) natuurlijke persoon die ten hoogste 39 jaar oud is en sinds ten hoogste drie jaar voor het eerst voor eigen rekening en risico een landbouwonderneming beheert die hij: a. alleen in eigendom , pacht of erfpacht heeft, of b. volledig in eigendom, pacht of erfpacht heeft met een andere natuurlijke persoon die niet eerder een landbouwonderneming volledig in eigendom, pacht of erfpacht heeft gehad;’&#13;
Art. 2:1 van de Regeling stelt aldus aan het zijn van een be­drijfshoofd een aantal voorwaarden. In een evaluatierap­port, welke in opdracht van het ministerie van Economi­sche Zaken, Landbouw en Innovatie tot stand is gekomen, wordt opgemerkt dat uit de gesprekken met vertegenwoor­digers van Dienst Regelingen is gebleken dat het hanteren van het vestigingsvereiste in de praktijk niet eenvoudig is.7,8 In dit rapport staat over het vestigingsvereiste het volgende: ‘Bij het hanteren daarvan wordt gekeken naar het juridische eigendom van grond en gebouwen. Deze moeten op naam staan van de jonge landbouwer. In de praktijk kan echter sprake zijn van ingewikkelde constructies van holdings en BV’s, waardoor onduidelijk is wie nu werkelijk de eigenaar van het onroerend goed is. Daarnaast kan het moment van vestiging lastig te bepalen zijn. Wanneer een jonge landbou­wer langere tijd samen met zijn ouders het bedrijf heeft ge­voerd kan deze persoon al geleidelijk aan een deel van de grond en/of gebouwen op naam krijgen staan. De vraag rijst dan wanneer – op welk moment – het bedrijf precies over­genomen is.’ De Staatssecretaris van Economische zaken Landbouw en Innovatie heeft in zijn brief van 7 juli 2011 aangegeven dat één van de aanbevelingen uit de evaluatie van de subsidieregeling jonge landbouwers 2011 is om het vestigingsvereiste aan te passen of meer duidelijkheid hier­in te scheppen.9 Ondanks deze aanbeveling is het vestigings­vereiste niet verduidelijkt of aangescherpt. &#13;
In een uitspraak van de Raad van State van 11 april 200710 werd met betrekking tot de vestiging als bedrijfshoofd bij een maatschap overwogen ‘Blijkens artikel 3, vierde lid, van de maatschapsakte kwamen [wederpartij] en zijn ou­ders gelijke bevoegdheden toe en was voor belangrijke on­dernemingsbeslissingen zoals het aangaan van overeenkom­sten die de som van f 5.000,00 (€ 2.268,90) te boven gingen, het aan- en verkopen van duurzame bedrijfsmiddelen en het (ver)huren en (ver)pachten van gronden en gebouwen ge­zamenlijke goedkeuring vereist. Reeds gelet hierop, is het niet aannemlijk dat hem al vanaf het aangaan van de maat­schap met zijn ouders op 28 april 1993 de bevoegdheid toe­kwam de belangrijkste ondernemingsbeslissingen te nemen op grond waarvan hij als bedrijfshoofd zou moeten worden aangemerkt’. &#13;
Aanvankelijk werd door Dienst Regelingen aangenomen dat, om te voldoen aan het vestigingsvereiste, de jonge land­bouwer een aandeel moet hebben verworven in de juridische eigendom van onroerende zaken, pachtrechten of een erf­pachtsrecht. &#13;
In een uitspraak van de Rechtbank Arnhem wordt echter een andere uitleg gegeven aan het vestigingsvereiste.11 &#13;
Rechtbank Arnhem overweegt ’Tot een onderneming beho­ren alle middelen die worden ingezet om de onderneming te drijven c.q. de primaire productie te realiseren. In het ge­val van eiseres betekent dit dat ook machines, vee en melk­quota tot de onderneming behoren. Niet valt in te zien dat de eigendom van die onderneming niet mede ziet op de eigen­dom van machines, vee en melkquota. In dit verband acht de rechtbank mede van belang dat in artikel 1:1 van de Rege­ling is opgenomen dat onder landbouwonderneming wordt verstaan een onderneming waarin de primaire productie van landbouwproducten plaatsvindt en hierin niet is bepaald dat een landbouwonderneming in de zin van de Regeling is beperkt tot de onroerende zaken van die onderneming’. De Rechtbank Arnhem heeft aldus overwogen dat het niet een juist uitgangspunt is dat het vestigingsvereiste alleen zou zien op verwerving van onroerende zaken van de onderne­ming door het bedrijfshoofd. &#13;
4. De Verordening &#13;
Zoals eerder aangegeven vloeit de subsidieregeling jonge landbouwers voort uit Europese regelgeving. &#13;
In art. 20, lid a, sub ii, Verordening (EG) nr. 1968/2005 is omschreven dat een lidstaat maatregelen moet nemen ter verbetering van het concurrentie-vermogen van de land-en de bosbouwsector, waaronder verbetering van de vesti­ging van jonge landbouwers. In art. 22 van deze verordening wordt specifieker bepaald aan wie de steun dient te worden toegekend: &#13;
‘1. De in artikel 20, onder ii) bedoelde steun wordt toegekend aan landbouwers die: a) jonger zijn dan 40 jaar en zich voor het eerst als bedrijfshoofd op een landbouwbedrijf vestigen; b) over voldoende vakbekwaamheid en deskundigheid beschikken; c) een bedrijfsplan voor de ontwikkeling van hun landbouwactiviteiten indienen.’ &#13;
In art. 13, lid 1, Verordening (EG) nr. 1974/2006 staat dat aan de hiervoor omschreven voorwaarden moet zijn voldaan op het tijdstip waarop de steunaanvraag wordt ingediend. Bovendien staat in lid 1 van dit artikel dat op het gebied van vakbekwaamheid en deskundigheid een termijn kan worden toegestaan van ten hoogste 36 maanden om deze te verwer­ven. In lid 6 van dit artikel staat het volgende met betrek­king tot het vestigingsvereiste: &#13;
‘Specifieke voorwaarden kunnen worden toegepast in het geval dat een jonge landbouwer zich niet als enig bedrijfshoofd vestigt. Deze voorwaarden moeten ge­lijkwaardig zijn aan die welke gelden voor een jonge landbouwer die zich als enig bedrijfshoofd vestigt.’ &#13;
Dit artikel preciseert onder welke voorwaarden de subsi­die eveneens kan worden toegekend wanneer de jonge land­bouwer zich niet als enig bedrijfshoofd vestigt maar de land­bouwonderneming exploiteert tezamen met anderen. &#13;
5. Rechtstreekse werking &#13;
Uit de hiervoor omschreven artikelen uit de Verordeningen blijkt dat om voor de subsidieregeling in aanmerking te ko­men, het moet gaan om een landbouwer, jonger dan 40 jaar die zich voor het eerst vestigt als bedrijfshoofd. In de Neder­landse Regeling worden voorwaarden gesteld aan het vesti­gingsvereiste die niet als zodanig in de Verordeningen zijn opgenomen. Omdat extra voorwaarden worden gesteld aan het vestigingsvereiste rijst allereerst de vraag of een lidstaat daartoe bevoegd is. &#13;
Een Verordening heeft ingevolge art. 288 van het Verdrag betreffende de werking van de Europese Unie rechtstreekse werking. Zij is verbindend in al haar onderdelen en is recht­streeks toepasselijk in elke lidstaat. De Regeling is een uit­werking van de Verordening (EG) nr. 1698/2005. Uit punt 61 van de considerans van de Verordening en art. 71, lid 3, Verordening volgt dat de regels inzake de subsidieerbaar­heid van uitgaven in beginsel op nationaal niveau worden vastgesteld. Dit geldt echter onder voorbehoud van de bij­zondere voorwaarden die in deze Verordening voor bepaalde maatregelen voor plattelandsontwikkeling zijn vastgesteld. Volgens het Hof van Justitie van de Europese Unie (hier­na: het HvJ-EU) is vestigingssteun aan jonge landbouwers een dergelijke maatregel.12 Gezien deze uitspraak van het HvJ-EU mag de Regeling niet buiten het kader van het be­grip bedrijfshoofd uit de Verordening treden. De vraag is of de tekst van de Regeling buiten het kader van het begrip be­drijfshoofd uit de Verordening treedt. &#13;
Volgens de Rechtbank Almelo gaat een voorwaarde dat de jonge landbouwer een substantieel aandeel van de juridi­sche eigendom van onroerende goederen zou moeten ver­werven, verder dan de uitleg van het HvJ-EU van het begrip bedrijfshoofd en wordt daarmee buiten het door het HvJ-EU &#13;
geschetste kader getreden.13 De Rechtbank Almelo oordeelt ‘Naar het oordeel van de rechtbank voldoet artikel 2:1 van de Regeling aan de eis van het Hof dat niet buiten het kader van het begrip bedrijfshoofd wordt getreden. Voor de vraag of een jonge landbouwer effectieve en voortdurende zeggen­schap heeft over het bedrijf en het beheer ervan, is immers van belang of hij voor eigen rekening en risico een land­bouwonderneming beheert en of hij deze alleen of met een ander in eigendom heeft. Verweerder heeft in het bestreden besluit en ter zitting de voorwaarde beslissend geacht dat sprake dient te zijn van een substantieel aandeel van de ju­ridische eigendom van onroerende goederen. Een dergelij­ke voorwaarde gaat naar het oordeel van de rechtbank ver­der dan de uitleg van het Hof van het begrip bedrijfshoofd en treedt daarmee buiten het door het Hof geschetste kader dat sprake moet zijn van effectieve en voortdurende zeggen­schap. Het enkele feit dat sprake is van economische en niet van juridische eigendom van onroerende zaken, betekent im­mers niet dat er geen sprake is van effectieve en voortdu­rende zeggenschap. Dezelfde redenering gaat op voor het verschil tussen roerende en onroerende goederen van een bedrijf.’ Aldus gaat volgens de Rechtbank Almelo een voor­waarde dat een bedrijfshoofd een substantieel aandeel van de juridische eigendom van onroerende goederen zou moe­ten verwerven te ver. Het besluit om de aanvraag van de be­treffende landbouwer af te wijzen, komt daarom volgens de Rechtbank Almelo in aanmerking voor vernietiging. &#13;
6. Vestiging &#13;
Indien de voorwaarde dat een bedrijfshoofd bij de vestiging een substantieel aandeel van de juridische eigendom van on­roerende goederen zou moeten verwerven niet mag worden gesteld, is het de vraag welke voorwaarden wel van toepas­sing zijn. Het HvJ-EU heeft met betrekking tot het begrip bedrijfshoofd overwogen ‘In deze context dient de door arti­kel 22, lid 1, sub a, opgelegde voorwaarde dat de betrokke­ne zich als ‘bedrijfshoofd’ vestigt, aldus te worden uitgelegd dat het in wezen vereist dat degene die over bedoelde vakbe­kwaamheid en deskundigheid beschikt, eveneens daadwer­kelijke en voortdurende zeggenschap heeft over zowel het landbouwbedrijf als het beheer ervan, wat immers de effec­tiviteit en de duurzaamheid waarborgt van de door de be­trokkene te realiseren ontwikkeling van dat bedrijf.’.14 &#13;
Indien de jonge landbouwer de onderneming in de vorm van een eenmanszaak exploiteert is duidelijk dat er spra­ke is van daadwerkelijke en voortdurende zeggenschap. Het toetsen van de zeggenschap is vooral lastig indien de jon­ge landbouwer de onderneming exploiteert tezamen met an­dere personen door middel van een samenwerkingsverband. Dit is relevant voor de praktijk omdat samenwerkingsver­banden in de landbouwsector veel voorkomen. Het is in de eerste plaats gebruikelijk dat jonge landbouwers in een vrij vroeg stadium tot een vennootschap met de ouders toetreden om zodoende eigen vermogen op te bouwen. In deze periode stellen de ouders productiemiddelen zoals grond, gebouwen en machines ter beschikking aan de potentiële bedrijfsop­volger. Soms deelt de potentiële bedrijfsopvolger mee in de waardeontwikkeling van de landbouwonderneming en is hij aansprakelijk voor de schulden van de onderneming. Van­wege het feit dat menig agrarisch bedrijf zeer kapitaalsinten­sief is, laat een definitieve bedrijfsoverdracht soms op zich wachten tot na het 40ste levensjaar van de bedrijfsopvolger. In deze periode treden de ouders steeds meer op de achter­grond en vindt de bedrijfsoverdracht geleidelijk plaats. &#13;
In de tweede plaats is door de economische tendens sprake van schaalvergroting en zijn er dus steeds grotere landbouw­bedrijven die niet meer door één landbouwer kunnen wor­den geëxploiteerd. De jonge landbouwer is door de schaal­vergroting genoodzaakt samen te werken. &#13;
Om de vraag te kunnen beantwoorden of een jonge landbou­wer in een samenwerkingsverband een bedrijfshoofd kan zijn die daadwerkelijke en voortdurende zeggenschap in het landbouwbedrijf en over het beheer ervan heeft, is van be­lang de rechtsvorm van het samenwerkingsverband en de gevolgen hiervan voor de zeggenschap. &#13;
7. Rechtspersoon &#13;
Het HvJ-EU heeft met betrekking tot het begrip bedrijfs­hoofd die aandeelhouder is in een rechtspersoon overwogen ‘Daarentegen lijkt een uitsluiting uit de kring van potenti­ële ontvangers van vestigingssteun van jonge landbouwers die zich op een landbouwbedrijf vestigen op de enkele grond dat zij dat doen in de vorm van een rechtspersoon, niet ver­enigbaar met de in punt 40 van dit arrest uiteengezette doel­stellingen van verordening nr. 1698/2005 (…)’15 Daarnaast is in art. 13 lid 6 van Verordening 1974/2006 opgenomen dat het vestigingsvereiste gelijkwaardig moet worden toege­past indien de jonge landbouwer zich niet als enig bedrijfs­hoofd vestigt. &#13;
In de uitspraak van het HvJ-EU was sprake van een rechts­persoon waarin de aanvrager van de subsidie 30% van de aandelen hield en de andere persoon 70% van de aandelen. Het HvJ-EU oordeelde dat een nationale regeling waarin als voorwaarde wordt gesteld dat de aanvrager zeggenschap moet hebben binnen de rechtspersoon, wat vereist dat hij meer dan de helft van de aandelen in handen heeft en deze aandelen meer dan de helft van het stemrecht vertegenwoor­digen, niet treedt buiten het kader van wat op basis van Ver­ordening nr. 1698/2005 in de nationale regeling gepreciseerd mag worden. Het HvJ-EU overweegt ‘Nationale bepalingen zoals die welke aan de orde zijn in het hoofdgeding voldoen aan dergelijke voorwaarden, aangezien zij bepalen dat wan­neer een jonge landbouwer zich vestigt in de vorm van een rechtspersoon, toekenning van steun met name is onderwor­pen aan de voorwaarde dat hij zeggenschap heeft binnen deze rechtspersoon, wat vereist dat hij meer dan de helft van de aandelen ervan in handen heeft, en deze aandelen meer dan de helft van de stemrechten vertegenwoordigen.’16 &#13;
Hieruit kan geconcludeerd worden dat de jonge landbouwer om bedrijfshoofd te zijn zeggenschap moet hebben in een rechtspersoon. Of de jonge landbouwer zeggenschap heeft in een rechtspersoon is in Nederland afhankelijk van het­geen in de statuten van de rechtspersoon hierover is opgeno­men. Bovendien is het sinds de inwerkingtreding van de Wet vereenvoudiging en flexibilisering bv-recht mogelijk om in de statuten van de besloten vennootschap aan aandelen geen stemrecht te verbinden of juist een meervoudig stemrecht toe te kennen.17 &#13;
8. Personenvennootschap &#13;
Vervolgens rijst de vraag of een jonge landbouwer die de landbouwonderneming niet alleen exploiteert maar in de vorm van een personenvennootschap bedrijfshoofd kan zijn en dus daadwerkelijke en voortdurende zeggenschap kan hebben over de landbouwonderneming en het beheer ervan. &#13;
Bij een personenvennootschap is sprake van een samenwer­king vanuit een min of meer gelijkwaardige positie. Deze zogenaamde affectio societatis kan zich uiten in het feit dat alle partijen recht van meespreken hebben in het bestuur en dat zij gemeenschappelijk beslissen over belangrijke zaken. Het vereiste van affectio societatis betekent niet dat partij­en allen evenveel moeten inbrengen of dat de rechtspositie van de een niet anders mag zijn dan die van de ander. Indien geen sprake is van een affectio societatis, dan is geen sprake van een personenvennootschap. 18 &#13;
Het uitsluiten van een vennoot van een personenvennoot­schap voor de subsidieregeling enkel en alleen omdat hij niet alleen de grotere ondernemingsbeslissingen neemt is gezien de Verordening en de uitspraak van het HvJ-EU in strijd met de doelstelling van de Verordening en het non-dis­criminatiebeginsel van art. 40, lid 2, Verdrag betreffende de werking van de Europese Unie.19 Immers, dan zouden ven­noten van een personenvennootschap in het algemeen wor­den uitgesloten van de regeling. &#13;
Bovendien, indien we te maken hebben met een personen­vennootschap en de vennoten nemen tezamen de grote­re ondernemingsbeslissingen, dan zijn er meerdere bedrijfs­hoofden en is art. 13, lid 6, Verordening nr. 1974/2006 van toepassing. &#13;
Volgens de Rechtbank Almelo is niet alleen relevant de wij­ze van besluitvorming, maar ook de juridische dan wel eco­nomische eigendomsverhouding in de vennootschap. De Rechtbank Almelo overweegt ‘Er is sprake van een ven­nootschap onder firma, waarbij eiser met drie anderen on­dernemingsbeslissingen neemt. Hij is voor 25% verant­woordelijk voor de zeggenschap en het beheer van het landbouwbedrijf en heeft een aandeel van 25% in het ju­ridisch eigendom van de roerende zaken, alsmede in het economisch eigendom van de onroerende zaken. Naar het oordeel van de rechtbank voldoet eiser gezien die eigen­domsverhouding en de wijze van besluitvorming, in het licht van de Regeling en de uitleg die het Hof aan de voor­waarden uit de Verordening geeft, niet aan de voorwaarde van bedrijfshoofd.’20 De aanvrager heeft in deze zaak bij de Raad van State op de valreep alsnog zijn aanvraag toegewe­zen gekregen.21,22 &#13;
9. Hoe nu verder? &#13;
Na de uitspraak van het HvJ-EU en de Rechtbank Almelo is duidelijk geworden dat het bij de vestiging als bedrijfshoofd niet gaat om het verwerven van de gehele of gedeeltelij­ke juridische eigendom van de landbouwonderneming. Het gaat om de vraag of de jonge landbouwer de daadwerkelijke en voortdurende zeggenschap heeft over de landbouwonder­neming en het beheer ervan. Echter het is onduidelijk wan­neer hiervan sprake is indien het landbouwbedrijf wordt ge­ëxploiteerd in de vorm van een samenwerkingsverband. &#13;
Tijdens een overleg van de VLB23 heeft Dienst Regelingen aangeven dat ten gevolge van de jurisprudentie en de uit­leg van het begrip bedrijfshoofd op ad hoc wijze het vesti­gingsvereiste zal worden getoetst. Aan de leden van de VLB heeft Dienst Regelingen per brief van 9 juli 2013 aange­geven dat: ‘De regeling wordt voor de komende openstel­ling op dit punt niet aangepast. DR zal de huidige werkwij­ze voortzetten. Dat betekent dat een jonge landbouwer niet per definitie meer dan de helft van bedrijf en stemrechten in bezit moet hebben. Wel zal DR blijven beoordelen of sprake is van effectieve en voortdurende zeggenschap door de jon­ge landbouwer over zowel het landbouwbedrijf als het be­heer ervan. Het mag duidelijk zijn dat hierbij onder meer gelet wordt op de financiële en juridische eigendomsverhou­dingen binnen het bedrijf.’ Telkens zal per geval bekeken worden of het bedrijfshoofd zich gevestigd heeft en of spra­ke is van daadwerkelijke en voortdurende zeggenschap in de landbouwonderneming en het beheer hiervan. De laatste openstellingsperiode van de subsidieregeling jonge landbou­wers is in 2013. Hoe de steun aan jonge landbouwers in het nieuwe GLB-beleid een plek krijgt is niet duidelijk. In een brief van 26 juni 2013 aan de Tweede Kamer met betrek­king tot een verslag van de Landbouw- en visserijraad op 24 en 25 juni 2013 schrijft staatssecretaris S.A.M. Dijksma: ‘Belangrijk punt in de discussie was de aard, vormgeving en mate van verplichtheid van de steun aan jonge boeren. Mede dankzij mijn voortdurende inzet is na lange onderhan­delingen besloten dat lidstaten verplicht worden extra steun aan jonge boeren te geven via een zogenaamde ‘top-up’ op de directe betalingen. Hiervoor dient maximaal 2% van de enveloppe voor directe betalingen (1e pijler GLB) te wor­den aangewend. Daarnaast kunnen lidstaten ervoor kiezen om ook via het plattelandsbeleid (2e pijler GLB) jonge boe­ren extra te steunen.’ Maar wie de staatssecretaris met jonge boeren precies in gedachten heeft? &#13;
&#13;
&#13;
</content><legacyfootnotes>* Mr. E. Zonderland – Knijn is senior jurist bij Countus Ac­countants + Adviseurs.&#13;
1. De openstellingsperiode is van 1 oktober tot en met 28 oktober 2013, zie voor meer informatie de website:http://www.hetlnvloket.http://onderwerpen/subsidie/dossiers/dos­sier/jonge-landbouwers.&#13;
2. Zie de noot bij de uitspraak van de Rechtbank Almelo 12/740, 14 november 2012, LJN BY3321 geschreven door mevrouw mr. H.A. Verbakel–van Bommel in Agr.r. 2013, nr. 2.&#13;
3. Verordening (EG) nr. 1698/2005 van 20 september 2005.&#13;
4. Verordening (EG) nr. 1974/2006 van 15 december 2006.&#13;
5. Regeling van de Minister van Landbouw, Natuur en Voed­selkwaliteit van 14 februari 2007, nr. TRCJZ/2007/388.&#13;
6. Kaderwet LNV-subsidies van de Minister van Landbouw, Natuurbeheer en Visserij van 17 december 1997.&#13;
7. Evaluatie subsidieregeling jonge landbouwers, 10 januari 2011 Bureau Bartels B.V.&#13;
8. De voorwaarde onder sub b blijkt ook lastig, met name omdat tot tientallen jaren terug moet worden bewezen dat de andere natuurlijke persoon nooit het bedrijf volledig in eigendom heeft gehad. Indien sprake is van gehuwde partners rijst de vraag of het huwelijksgoederenregime bij de toets moet worden betrokken.&#13;
9. Kamerstukken II 2010/11, 32 500 XIII, 199. &#13;
10. Raad van State, 11 april 2007, LJN BA269, rechtsoverwe­ging 2.6.3. &#13;
11. Rechtbank Arnhem, 19 juli 2011, 11/54, LJN BR6341, rechtsoverweging 3. &#13;
12. Hof van Justitie, 25 oktober 2012, C-592/11. &#13;
13. Rechtbank Almelo, 14 november 2012, AWB 12/740, LJN BY3321, rechtsoverweging 12. &#13;
14. Hof van Justitie, 25 oktober 2012, C-592/11, rechtsover­weging 55. &#13;
15. Hof van Justitie, 25 oktober 2012, C-592/11, rechtsover­weging 43. &#13;
16. Hof van Justitie, 25 oktober 2012, C-592/11, rechtsover­weging 61. &#13;
17. Asser 2-IIA NV en BV, nr. 307. &#13;
18. Asser/Van Offen 7-VII* 2010/29. &#13;
19. Hof van Justitie, 25 oktober 2012, C-592/11, rechtsover­weging 42,43 en 44. &#13;
20. Rechtbank Almelo, 14 november 2012, AWB 12/740, LJN BY3321, rechtsoverweging 15. &#13;
21. Cerberus Persbureau, Agriopers, 16 april 2013 ‘Landbouw gaat subsidieregeling jonge agrariërs onder de loep nemen’ &#13;
22. Vee&amp;Gewas, nr. 13, 20 april 2013, ‘Nieuwe subsidierege­ling jonge boeren in de maak’. &#13;
23. Vereniging van accountants- en belastingadviesbureaus. De primaire taken van het VLB zijn het behartigen van de ledenbelangen in de agrarische sector, vaktechnische ondersteuning aan de kantoren en opleidingen. &#13;
</legacyfootnotes><footnotes><footnote/></footnotes><auteurs>mr. E. Zonderland – Knijn&#13;
</auteurs><published>2013-07-01 00:00:00</published><modified>2013-07-01 00:00:00</modified><editiondate>2013-07-01</editiondate><htmlpath>https://denhollander.info/artikel/10628</htmlpath></article>
</articles></edition>