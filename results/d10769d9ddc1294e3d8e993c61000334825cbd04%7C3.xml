<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1988</searchword><id>6300</id><udhid>UDH:TvAR/6300</udhid><titel>Pacht en melkquotum</titel><searchwords><searchword>TvAR 7/8/1988</searchword><searchword>UDH:TvAR/6300</searchword></searchwords><attachments><attachment><name>1988_nr 78_Artikel_deHaan.pdf</name><extention>pdf</extention><url>https://denhollander.info/download/6084/ci</url></attachment></attachments><inleiding>1. INLEIDING&#13;
Ongebruikelijke vorm&#13;
Dit artikel heeft een wat ongebruikelijke vorm en wel vanwege twee bijzondere omstandigheden.&#13;
De eerste is, dat door mij in de zaak Dekens/Vergeer, welke op 29&#13;
februari 1988 door de pachtkamer van het Gerechtshof Arnhem ten gunste van&#13;
laatstgenoemde als verpachter is beslist, een advies is uitgebracht op verzoek van mr.&#13;
T.S. Plas uit Groningen als diens advocaat, onder het uitdrukkelijk voorbehoud,&#13;
dat ik het te zijner tijd in dit themanummer zou mogen publiceren. Mede gezien het&#13;
feit dat in dit nummer ook de uitspraak zelf zal worden gepubliceerd, leek het mij&#13;
aardig het advies ongewijzigd op te nemen, te meer nu ik er nog steeds achter sta.&#13;
Blessuretijd&#13;
De tweede bijzondere omstandigheid betreft de door een opgelopen blessure ontstane&#13;
verhindering mijnerzijds gevolg te geven aan de uitnodiging van het bestuur van&#13;
de Vereniging voor Agrarisch Recht om naar aanleiding van het preadvies van&#13;
A.H.T. Heisterkamp mijn mening te geven. Ik speel dus letterlijk in blessuretijd,&#13;
wanneer ik dit alsnog doe bij een gelegenheid als de onderhavige. Weliswaar heeft&#13;
deze werkwijze voor Heisterkamp het nadeel dat hij er niet onmiddellijk op kan antwoorden,&#13;
maar daar staat het onmiskenbare voordeel tegenover, dat hij nu zijn argumenten&#13;
nog eens rustig kan overwegen. Vanzelfsprekend zal het tijdschrift hem&#13;
graag gelegenheid bieden tot het nemen van een of meer strafschoppen.&#13;
Misbruik van omstandigheden&#13;
Nu ik juridisch toch eenmaal buiten spel sta, wil ik ook nog misbruik maken van&#13;
de omstandigheden door alvast in te gaan op de bijdrage van H. J. Simon in dit nummer.&#13;
Een voorzitter van de redactie geniet nu eenmaal het voorrecht, dat hij bepaalde&#13;
artikelen eerder ontvangt dan anderen, waardoor de verleiding groot is. Niettemin&#13;
krijgt ook Simon volop de kans mij in een volgend nummer terug te fluiten.&#13;
Indeling&#13;
Om te beginnen volgt nu in par. II eerst het advies, waarin uiteraard nog niet op&#13;
tegenargumenten wordt ingegaan. Van belang is verder te vermelden dat, evenals in&#13;
de uitspraak, uitgegaan wordt van de Beschikking superheffing 1985 (BS 1985), zoals&#13;
die sinds september 1986 was komen te luiden. Inmiddels is op 30 maart 1988,&#13;
Stcrt. 64 de Beschikking superheffing 1988 (BS 1988) vastgesteld, zulks in verband&#13;
met de invoering van het B-systeem (verrekening via de zuivelfabrieken). Inhoudelijk&#13;
is aan de regeling van de overgang van het quotum, zoals nu opgenomen in de art. 16 e.v. (eerder 7 e.v.), weinig veranderd. Bij de bespreking van de uitspraak van&#13;
Dekens/Vergeer in par. III wordt ook nog aan de oude regeling vastgehouden. Pas&#13;
bij de behandeling van de standpunten van Heisterkamp en Simon (par. IV) komen&#13;
af en toe de nieuwe artikelnummers om de hoek kijken, maar veel meer dan dat is&#13;
het ook niet. Ten slotte worden onder V nog enkele conclusies getrokken, die men&#13;
met enige goede wil ook doelpunten zou kunnen noemen.</inleiding><content>II. ADVIES INZAKE DEKENS/VERGEER&#13;
Probleemstelling&#13;
Wijziging beschikking&#13;
De problemen die zich thans blijken voor te doen in de verhouding tussen pacht en&#13;
superheffing vinden hun oorsprong in de wijziging van de Beschikking superheffing&#13;
1985 bij beschikking van de minister van Landbouw en Visserij d.d. 5 september&#13;
1986, Stcrt. 171 (reet. Stcrt. 175). De wijziging betreft met name paragraaf 4, Overgang&#13;
van heffingvrije hoeveelheden. Tevoren werd ingevolge art. 7 bij overdracht&#13;
van een gedeelte van een bedrijf de aanspraak van de vervreemder op het melkquotum&#13;
in principe naar evenredigheid van het overgedragen deel van de voor de melkveehouderij&#13;
gebezigde grond verminderd, terwijl degene die de grond had verworven&#13;
ingevolge art. 8 aanspraak kon maken op dit evenredige deel. Onder 'overdracht'&#13;
werd in deze artikelen niet alleen de verkrijging onder algemene en bijzondere titel&#13;
van eigendom of een ander zakelijk gebruiksrecht verstaan, doch ook de verkrijging&#13;
in pacht en de persoonlijke ingebruikneming door de verpachter na pachtbeëindiging.&#13;
Beperking begrip overdracht&#13;
Het is van belang direct al te constateren dat in de nieuwe art. 7, 7a-7d, 8 en 8a&#13;
deze ruime definitie van het begrip overdracht niet meer is terug te vinden. In plaats&#13;
daarvan wordt in art. 7b onder overdracht alleen nog verstaan:&#13;
a. overdracht in eigendom onder bijzondere titel;&#13;
b. vestiging, overdracht of teniet gaan van een zakelijk gebruiksrecht.&#13;
Daarentegen is voor de pacht een aparte regeling getroffen in de art. 7c en 8a en&#13;
voor de overgang onder algemene titel in art. 9. Slechts gedeeltelijk komt de nieuwe&#13;
regeling voor het aangaan of beëindigen van de pacht nu nog overeen met die voor&#13;
de overdracht. In standpunten, zoals die door de KNBTB en ook door enkele rechterlijke&#13;
instanties zijn ingenomen, komt dit verschil onvoldoende tot uiting.&#13;
Overeenkomst melkquotum&#13;
De nieuwe regeling houdt voor de overdracht in beperkte zin in, dat partijen daarbij&#13;
zelf kunnen overeenkomen welke heffingvrije hoeveelheid tot een maximum van&#13;
20 000 kg per ha zij willen doen overgaan (art.7). Alleen bij de overdracht van een&#13;
geheel bedrijf mag dit maximum onder bepaalde in art. 7a genoemde voorwaarden&#13;
worden overschreden. In art. 1c en 8a wordt nu deze lijn van het bij overeenkomst regelen van de overgang van het melkquotum alleen doorgetrokken ten aanzien van&#13;
het aangaan van een door de grondkamer goedgekeurde pachtovereenkomst voor&#13;
de duur van meer dan één jaar en ten aanzien van een door de grondkamer goedgekeurde&#13;
beëindiging of een door de rechter uitgesproken ontbinding van een dergelijke&#13;
pachtovereenkomst. In feite past de overeenkomstconstructie alleen op de beide&#13;
eerstgenoemde gevallen (pachtovereenkomst en beëindigingsovereenkomst) en veel&#13;
minder op de ontbinding door de rechter, omdat daarbij van overeenstemming tussen&#13;
partijen geen sprake is. Hoe dat zij, er wordt in deze nieuwe artikelen met geen&#13;
woord meer gesproken over persoonlijke ingebruikneming door de verpachter in geval&#13;
van niet-verlenging.&#13;
Persoonlijke ingebruikneming&#13;
De vraag is nu of niettemin bij een dergelijke persoonlijke ingebruikneming eerst&#13;
nog een overeenkomst tussen partijen zou moeten worden gesloten omtrent de&#13;
quotumoverdracht op de wijze als aangegeven in art. 8a. Ware dat het geval, dan&#13;
zou er van het in art. 41 Pachtwet geregelde recht op persoonlijk gebruik niet veel&#13;
meer terecht komen, zoals trouwens ook blijkt uit de overweging in Pk. Hof 27 mei&#13;
1987 inzake Spijkervet/Bos: 'dat er niet van kan worden uitgegaan, dat partijen&#13;
voor het geval de pacht niet mocht worden verlengd, een overeenkomst betreffende&#13;
de met de grond samenhangende heffingvrije hoeveelheid melk zullen sluiten'.&#13;
Ik zal dit probleem nu behandelen aan de hand van de vragen die in de adviesaanvraag&#13;
zijn gesteld.&#13;
1. Wat behoort er met een heffingvrije hoeveelheid te gebeuren bij beëindiging van&#13;
de pachtovereenkomst met betrekking tot een geheel bedrijf?&#13;
Tussentijdse beëindiging&#13;
Zoals reeds in het voorgaande aangegeven moet hierbij onderscheid worden gemaakt&#13;
tussen beëindiging bij overeenkomst of ontbinding door de rechter enerzijds&#13;
en niet-verlenging wegens beroep op persoonlijk gebruik anderzijds. In het eerste geval&#13;
is sprake van tussentijdse beëindiging en kan er derhalve aanleiding bestaan de&#13;
waarde van het quotum ten dele nog ten goede van de pachter te doen komen, zelfs&#13;
indien de beëindiging een gevolg is van diens wanprestatie. Art. 8a van de Beschikking&#13;
superheffing 1985 gaat daar in het tweede en vierde lid ook vanuit. Het tweede&#13;
lid spreekt wat dit betreft over een overgang van een heffingvrije hoeveelheid via&#13;
een aparte schriftelijke overeenkomst, waarbij de pachter dus ook een vergoeding&#13;
kan bedingen. In het vierde lid gaat het om de overeenkomstige toepassing van de&#13;
opkoopregeling van art. 8 lid 4, welke voor dit geval inhoudt dat de vergoeding aan&#13;
de verpachter en pachter gezamenlijk wordt toegekend, ieder voor de helft, tenzij&#13;
de betrokken partijen anders overeenkomen.&#13;
Niet- verlenging&#13;
Geheel anders daarentegen is het gesteld met de niet-verlenging wegens een beroep&#13;
op persoonlijk gebruik. Van een tussentijdse beëindiging is hierbij geen sprake. Immers in dit geval eindigt de pacht door het verstrijken van de bepaalde duur. In geval&#13;
van een beroep op persoonlijk gebruik, met name wanneer dit voor de verpachter&#13;
van overwegende betekenis is, heeft de pachter geen recht op verlenging. Integendeel,&#13;
een verlenging houdt juist een wijziging van de pachtovereenkomst in; zie in&#13;
deze zin, behalve mijn commentaar Pachtrecht, Zwolle 1969, blz. 95 e.v., thans ook&#13;
Asser-Brunner, De pachtovereenkomst, blz. 427. Door niet-verlenging wordt de&#13;
pachter dan ook geen enkel recht ontnomen. Gaat het om pacht van een heel bedrijf,&#13;
dan eindigt daarmee ook automatisch zijn aanspraak op het melkquotum. Noch in&#13;
de Pachtwet noch in de Beschikking superheffing 1985 valt ook maar enige rechtsgrond&#13;
te vinden, waarop hij een voortzetting van die aanspraak na het eindigen van&#13;
de pachtovereenkomst wegens niet-verlenging zou kunnen baseren. Integendeel,&#13;
pachtrechtelijk gezien komt aan zijn bedrijfsuitoefening een einde en kan hij nog&#13;
slechts vee en inventaris verkopen, niet het melkquotum. Dat laatste zou alleen anders&#13;
zijn, wanneer dit quotum vrij verhandelbaar was, los van de overdracht van&#13;
de grond. Van zulk een overdracht is hier geen sprake, ook niet in overdrachtelijke&#13;
zin aan de verpachter, nu de Beschikking superheffing 1985 sinds de wijziging van&#13;
september 1986 deze gelijkstelling niet meer inhoudt.&#13;
Aanspraak verpachter&#13;
Een andere vraag is of en, zo ja, op welke wijze de verpachter na het einde van de&#13;
pacht aanspraak kan maken op een melkquotum. In geval van contractuele beëindiging&#13;
of ontbinding door de rechter kan dit mogelijkerwijs alleen op basis van een&#13;
overeenkomst met de pachter. Volgens het recente arrest van het Gerechtshof Arnhem&#13;
van 29 september 1987, rolnummer 188/87 inzake Kampen/Kasper zou art. 7c&#13;
lid 4 van de Beschikking superheffing 1985 juncto 7a lid 2 echter de bepaling inhouden&#13;
'dat in geval van ontbinding van de pacht van een geheel bedrijf overgang plaats&#13;
vindt (op de verpachter) van een heffingvrije hoeveelheid tot ten hoogste 20 000 kg&#13;
per hectare (tot dat bedrijf behorende) grond'. Over een overeenkomst wordt in deze&#13;
passage niet gesproken, evenmin trouwens als in het genoemde vierde lid van art.&#13;
7c. Wel werd in casu de mogelijke overgang door het Hof niet waarschijnlijk genoemd,&#13;
omdat de gemeente geen melkproducent was.&#13;
Automatische overgang&#13;
Hoe dit zij, in ieder geval kan men bij niet-verlenging wegens persoonlijke ingebruikneming&#13;
volgens mij alleen dan van een automatische overgang van de aanspraak&#13;
op het melkquotum op de verpachter spreken, wanneer dit als stilzwijgende&#13;
bedoeling van de minister van Landbouw en Visserij bij het uitvaardigen van de Beschikking&#13;
d.d. 5 september 1986 mag worden aangenomen. Argument hiervoor kan&#13;
zijn, dat hij binnen het bestek van die beschikking geen enkele reden had wijziging&#13;
te brengen in de positie van de verpachter die de grond zelf in gebruik gaat nemen.&#13;
Onder vigeur van art. 8 derde lid aanhef en onder d van de oude regeling was namelijk&#13;
van een dergelijke automatische overgang wel sprake, behoudens het daartoe indienen&#13;
van een verzoek bij de districtsbureauhouder. Zou de minister met de nieuwe&#13;
regeling ook bedoeld hebben deze automatische overgang door een overeenkomstconstructie&#13;
te vervangen, dan had hij daarvan duidelijk in art. 7c en 8a moeten doen blijken, nog daargelaten dat die constructie hier niet passend zou zijn. Mocht men&#13;
desalniettemin twijfelen aan een overgang van rechtswege, dan rest nog slechts de&#13;
conclusie dat het quotum bij niet-verlenging ter beschikking van de minister komt,&#13;
die het dan weer aan de verpachter kan toekennen.&#13;
2. Staat het de pachter vrij om tijdens de pachtovereenkomst - en met name in het&#13;
zicht van de beëindiging daarvan - het quotum behorende bij de verpachte boerderij&#13;
over te hevelen op een ander aan pachter toebehorend stuk grond?&#13;
Wanprestatie&#13;
'Hoewel het duidelijk dient te zijn - aldus de toelichting bij de wijziging Beschikking&#13;
superheffing 1985, Stcrt. 1986, 171 - dat het hier uitsluitend de civielrechtelijke&#13;
verhouding van partijen betreft, waarin de overheid niet treedt, zij er hier op gewezen&#13;
dat het mede gelet op een recente uitspraak van de Centrale Grondkamer niet is&#13;
uitgesloten dat een pachter wanprestatie pleegt als hij door bepaalde handelingen de&#13;
voorheen aan de pachtgronden gerelateerde heffingvrije hoeveelheid vermindert. De&#13;
constatering daarvan is uiteraard een zaak voor de rechter.'&#13;
Met de uitspraak van de Centrale Grondkamer wordt hier gedoeld op CG 27&#13;
maart 1986, AR 1986, 3993 waarin werd overwogen dat de Beschikking superheffing&#13;
1985 als uitgangspunt heeft, dat de aan een melkveehouder voor een bepaald produktiejaar&#13;
toegekende hoeveelheid heffingvrije melk in beginsel gebonden is aan de&#13;
ten tijde van de toekenning bij de betrokken melkveehouder in gebruik zijnde oppervlakte&#13;
grond. Hierop volgt dan de overweging 'dat, indien vorenbedoelde heffingvrije&#13;
hoeveelheid melk door toedoen van de pachter op enigerlei wijze geheel of ten&#13;
dele te loor gaat, dit onder omstandigheden - ook indien in de pachtovereenkomst&#13;
ter zake geen bedingen zijn opgenomen - aangemerkt kan worden als een nalatigheid&#13;
van de pachter in het nakomen van zijn verplichtingen als bedoeld in artikel&#13;
56, lid 1, van de Pachtwet met alle daaraan verbonden rechtsgevolgen'.&#13;
Bestemmingsverandering&#13;
Naar mijn mening is ook onder de gewijzigde Beschikking superheffing 1985 nog&#13;
wel degelijk sprake van wanprestatie, wanneer de pachter het aan de gepachte grond&#13;
verbonden melkquotum overhevelt naar eigen grond en deze vervolgens overdraagt&#13;
aan een derde. Immers aan de verpachter wordt daardoor de mogelijkheid ontnomen&#13;
deze grond ooit persoonlijk voor de melkveehouderij in gebruik te nemen of&#13;
deze aan een andere pachter voor dat doel in gebruik te geven. In feite is hier sprake&#13;
van een bestemmingsverandering in de zin van art. 30 Pachtwet, zonder dat de verpachter&#13;
daar schriftelijk toestemming voor heeft gegeven. Grasland dat niet meer&#13;
voor de melkveehouderij, doch enkel voor vetweiderij of een fokbedrijf kan worden&#13;
gebruikt, is duidelijk veel minder waard, nog afgezien van de beperking van het eigen&#13;
gebruik. Pas wanneer melkquota vrij verhandelbaar zouden worden en dus niet&#13;
meer grond- of bedrijfsgebonden zouden zijn, doet zich dit bezwaar niet meer voor.&#13;
De verpachter kan dan opnieuw verpachten aan een boer die in het bezit is van voldoende&#13;
quotum en bij persoonlijke ingebruikneming zich van de nodige melkrechten voorzien. Ook blijkens de toelichting op de wijziging van de Beschikking superheffing&#13;
in de Staatscourant van 5 september 1986 blijft basis van de nieuwe regeling,&#13;
dat een heffingvrije hoeveelheid bedrijfsgebonden is. Welnu, dan gaat het ook niet&#13;
aan dat een verpacht melkveebedrijf met bijbehorende gebouwen via allerlei grondtransacties&#13;
door de pachter van zijn eigenlijke karakter zou kunnen worden ontdaan.&#13;
3. Hoe staat het met vraag 2 als de pachter dat eigen stuk grond in het zicht van&#13;
de beëindiging der pachtovereenkomst heeft verworven?&#13;
Verduistering&#13;
Naar mijn mening heeft dit veel weg van een verduisteringstruc. Immers, het aankopen&#13;
van grond zonder quotum, enkel met het doel de aan de gepachte hoeve verbonden&#13;
heffingvrije hoeveelheid daaraan te onttrekken door vervolgens de aangekochte&#13;
grond weer met quotum te verkopen, laat zich volledig vergelijken met de schijnoverdrachten&#13;
van art. 7d, welke voor de minister aanleiding kunnen zijn de betrokken&#13;
melkquota in te trekken. Zie bijvoorbeeld het persbericht van het Ministerie van&#13;
Landbouw en Visserij van 18 september 1987, nr. 279 waarin sprake is van het intrekken&#13;
van quota bij zestien melkveehouders tot een totaal van ongeveer 1 620 000&#13;
kg. Het verschil is alleen dat daarbij met schijnhandelingen het wettelijk maximum&#13;
wordt overschreden, terwijl in het onderhavige geval deze dienen om de verpachter&#13;
van zijn quotum te beroven. Volgens mij kan hiertegen niet streng genoeg worden&#13;
opgetreden, omdat het hele pachtinstituut door dit soort verdwijntruc's wordt ondermijnd.&#13;
Het heeft mij in hoge mate verbaasd, dat van landbouwzijde dit soort praktijken&#13;
soms ook nog worden vergoelijkt. Ik zou hier niet alleen van wanprestatie, doch ook&#13;
van een onrechtmatige daad willen spreken.&#13;
4. Kan de pachter bij beëindiging van de pachtovereenkomst voor zijn medewerking&#13;
aan de overgang/overdracht van het quotum een vergoeding van de verpachter bedingen?&#13;
Vergoeding bij tussentijdse beëindiging&#13;
Ook hier maak ik weer onderscheid tussen beëindiging bij overeenkomst of ontbinding&#13;
door de rechter en het eindigen van de pacht door verloop van de bepaalde&#13;
duur in geval van niet-verlenging. In het eerste geval moeten partijen de overgang&#13;
van het melkquotum op de verpachter bij overeenkomst regelen, zodat de pachter&#13;
wegens het tussentijds beëindigen van zijn recht een vergoeding kan bedingen.&#13;
Redelijkerwijs zou, mede naar analogie van art. 8a lid 4, die vergoeding voor elk&#13;
van beide partijen op de helft van de waarde van het quotum kunnen worden&#13;
gesteld. Per slot van rekening behoeft de verpachter van de tussentijdse beëindiging&#13;
toch ook weer niet te profiteren, zelfs niet in geval van wanprestatie van de&#13;
pachter. Geen vergoeding bij niet-verlenging&#13;
Geheel anders daarentegen bij niet-verlenging. Ik zie niet in, waarop in dit geval een&#13;
aanspraak van de pachter op een vergoeding zou kunnen worden gegrondvest. Art.&#13;
7c en 8a bieden hiervoor geen enkele grondslag, waar zij alleen spreken over een&#13;
door de grondkamer goedgekeurde beëindiging of een door de rechter uitgesproken&#13;
ontbinding. Mij is niet duidelijk, op welke grond prof. mr. G. Heida, Agrarisch&#13;
Recht 1987, blz. 150 aanneemt, dat ook bij niet-verlenging wegens persoonlijke ingebruikneming&#13;
de pachter zou moeten meewerken aan de 'overdracht' van het quotum&#13;
aan de verpachter en wel tegen een bepaalde vergoeding. Zeker bij pacht van&#13;
een geheel bedrijf behoudt de pachter bij niet-verlenging geen enkele aanspraak op&#13;
het melkquotum, al was het alleen maar, omdat hij dit niet aan een ander kan overdragen&#13;
of meenemen naar een ander bedrijf.&#13;
Geen persoonlijk recht&#13;
Van een hem persoonlijk toekomende vergunning die dan bovendien nog los van de&#13;
grond overdraagbaar zou zijn, is ook nu nog in de verste verte geen sprake. Terecht&#13;
heeft de staatssecretaris van Financiën recentelijk onder druk van de Tweede Kamer&#13;
dan ook een einde gemaakt aan de belastbaarheid van het quotum, voor zover daarvoor&#13;
niet een bepaald bedrag is betaald. De tegengestelde uitspraak van de Belastingkamer&#13;
van het Gerechtshof Leeuwarden van 19 december 1986, nr. 801/85, volgens&#13;
welke het quotum zou moeten worden aangemerkt als een (op zichzelf niet aan&#13;
grond verbonden) persoonlijk recht van de betrokken melkveehouder, is nu dus ook&#13;
door de fiscale feiten achterhaald. Die uitspraak was trouwens toch al nergens op&#13;
gebaseerd, niet op het fiscale recht, niet op het pachtrecht en zelfs niet op het EEGrecht.&#13;
Wel grondgebondenheid&#13;
Integendeel, de grond- en bedrijfsgebondenheid staat in het laatstgenoemde recht&#13;
nog steeds overeind. De wijziging van de Beschikking superheffing 1985 in september&#13;
1986 had slechts ten doel het overheidstoezicht op de overdracht te verminderen.&#13;
Men heeft er dus te veel achter gezocht. Ook rechtsgevolgen voor de verhouding&#13;
verpachter-pachter, die er eenvoudig niets mee te maken hebben, maar intussen wel&#13;
de aanvaardbaarheid van de pachtwetgeving in ons land nog verder dreigen aan te&#13;
tasten. Het is te hopen dat het Pachthof in Arnhem dit tijdig inziet en de deur voor&#13;
frauduleuze pachters sluit. Evenals eerder de Centrale Grondkamer heeft gedaan.&#13;
III. UITSPRAAK INZAKE DEKENS/VERGEER&#13;
Geen automatische overgang&#13;
Aan het slot van de beantwoording van vraag 1 (Wat behoort er met een heffingvrije&#13;
hoeveelheid te gebeuren bij beëindiging van de pachtovereenkomst met betrekking&#13;
tot een geheel bedrijf?) had ik in het advies wat niet-verlenging wegens persoonlijke&#13;
ingebruikneming door de verpachter betreft twee mogelijkheden genoemd. De eerste&#13;
was die van een automatische overgang van de aanspraak op het melkquotum op de verpachter, mits men dit als stilzwijgende bedoeling van de minister van Landbouw&#13;
en Visserij bij het uitvaardigen van de Beschikking d.d. 5 september 1986 zou&#13;
mogen aannemen. Het hof kiest echter voor de tweede oplossing. Onder punt 9 gaat&#13;
onze hoogste pachtrechter ervan uit 'dat het quotum bij gebreke van automatische&#13;
overgang op of overdracht aan de verpachter, ter beschikking van de minister&#13;
komt'.&#13;
Ter beschikking van de minister&#13;
Van een automatische overgang op of overdracht aan de verpachter zou volgens het&#13;
hof alleen sprake kunnen zijn, wanneer de BS 1985 daarin uitdrukkelijk zou voorzien.&#13;
In de zevende rechtsoverweging worden de gevallen van overgang opgesomd,&#13;
waarin de regeling wel voorziet. Daaronder vallen onder meer aangaan, contractuele&#13;
beëindiging en rechterlijke ontbinding van een pachtovereenkomst (art. 7c), doch&#13;
niet 'het geval dat de verpachter van een bedrijf de rol van producent overneemt&#13;
('bedrijf' en 'producent' zoals gedefinieerd in art. 1 van de BS 1985) nadat aan de&#13;
pacht als gevolg van het verstrijken van de termijn een einde is gekomen'. Wel eindigt&#13;
daarmee naar 's hofs oordeel onder punt 8 automatisch pachters aanspraak op&#13;
het melkquotum. En aangezien de verpachter het ook niet automatisch verkrijgt,&#13;
komt het ter beschikking van de minister. Wel gaat het pachthof er voorts van uit&#13;
'dat deze het naar redelijkheid en billijkheid op verzoek van de verpachter en/of zijn&#13;
zoon met ingang van de op 1 april 1989 aanvangende heffingsperiode aan (een van)&#13;
hen zal toekennen'.&#13;
Toekenning door de minister&#13;
Helemaal zeker is de Arnhemse rechter blijkbaar van deze toekenning niet. In ieder&#13;
geval dekt hij zich in de laatste rechtsoverweging (10) in tegen het risico dat de verpachter&#13;
en/of zijn zoon niet de beschikking over het melkquotum zou (zouden) verkrijgen.&#13;
Ook dan 'zou de hoeve in geschil voor hem/hen - naar onweersproken is&#13;
gesteld - nog zoveel rendabele exploitatiemogelijkheden bieden dat het gebruik&#13;
daarvan ook in dat geval van overwegende betekenis zou zijn'. Kortom, de beslissing&#13;
ten gunste van de verpachter zou zelfs dan in stand kunnen blijven. Overigens&#13;
moet men wel aannemen, dat de minister moeilijk onder de toekenning van het&#13;
melkquotum aan de verpachter - eigen gebruiker uit zal kunnen. Per slot van rekening&#13;
is hij degene geweest, die met zijn ondoordachte wijziging van de BS 1985 in&#13;
september 1986 het gat in de regeling van de overgang van melkquota heeft laten&#13;
vallen. Niet alleen wat betreft de niet-verlenging van de pacht van gehele bedrijven,&#13;
ook bij niet-verlenging van de pacht van een gedeelte van een bedrijf. Want ook&#13;
daarover hield de BS 1985 geen regeling in, evenmin trouwens als de in dit opzicht&#13;
gelijkluidende BS 1988.&#13;
Pacht gedeelte van een bedrijf&#13;
Naar mijn mening zal men de lijn van het arrest Dekens/Vergeer ook bij niet-verlenging&#13;
van de pacht van een gedeelte van een bedrijf moeten doortrekken. Volgens&#13;
art. 5 van de Verordening 1371/84 van de Europese commissie moet het quotum bij&#13;
overgang van gedeelten van een bedrijf worden verdeeld tussen onder andere pachter en verpachter 'op basis van de respectieve voor de melkproduktie gebruikte oppervlakte&#13;
of andere door de Lid-Staten vastgestelde objectieve criteria'. Nu de BS&#13;
1988 in navolging van die van 1985/86 dienaangaande geen andere criteria inhoudt,&#13;
kan de Nederlandse pachtrechter bij niet-verlenging van de pacht van los land redelijkerwijs&#13;
niet anders doen dan ervan uitgaan, dat het quotum voor het evenredig&#13;
deel van de voor de melkproduktie gebruikte oppervlakte ter beschikking&#13;
komt van de minister. Deze zal het dan weer naar redelijkheid en billijkheid op verzoek&#13;
van de verpachter moeten toekennen, hetzij aan deze zelf bij persoonlijke&#13;
ingebruikneming, hetzij aan de opvolgende pachter. Overigens lopen hier de meningen&#13;
uiteen, zoals blijkt uit de afwijkende opvattingen van Heisterkamp en Simon.&#13;
IV. AFWIJKENDE OPVATTINGEN&#13;
Mening Heisterkamp&#13;
Heisterkamp komt in zijn preadvies op blz. 213 van dit tijdschrift tot een tegengestelde&#13;
mening, wat betreft de betekenis van art. 5 van de Europese Verordening&#13;
1371/84. Uit het feit dat dit artikel een duidelijk onderscheid maakt tussen een geheel&#13;
bedrijf (waar de referentiehoeveelheid 'wordt overgedragen') en één of meer gedeelten&#13;
van een bedrijf (waar 'objectieve criteria' moeten gelden), leidt hij op blz.&#13;
219 af, dat alleen bij een heel bedrijf het quotum de pachtgrond volgt. Deze naar&#13;
mijn mening kennelijke misvatting hangt samen met de opvallende gedachtensprong&#13;
die hij bovenaan laatstgenoemde bladzijde maakt, wanneer het gaat om de betekenis&#13;
van art. 7c lid 2 BS 1985 (thans art. 19 lid 2 BS 1988). Hoewel hij terecht aldaar&#13;
begint met de constatering dat art. 7c geen regeling geeft voor onder meer de gevallen&#13;
van niet-verlenging, concludeert hij vervolgens zonder enige motivering, dat&#13;
lid 2 van dit artikel betreffende het bij overeenkomst regelen van de quotumovergang&#13;
tussen pachter en verpachter ook voor deze gevallen geldt. Uit de rest van&#13;
zijn betoog blijkt echter, dat hij geen oplossing ziet in geval geen overeenkomst tot&#13;
stand komt. De rechter zal volgens hem partijen niet tot het treffen van een regeling&#13;
kunnen dwingen (blz. 222). Nu de Beschikking superheffing ook in haar jongste&#13;
versie geen regeling omtrent de niet-verlenging inhoudt, komt de hele kwestie van&#13;
het bij overeenkomst regelen van de quotumovergang echter daarbij niet aan de&#13;
orde.&#13;
Mening Simon&#13;
De mening van Simon is zo mogelijk nog radicaler. In par. 3 onder 2 van zijn&#13;
beschouwing in dit themanummer over het juridisch karakter van produktierechten&#13;
gaat hij er zonder meer vanuit, dat uitsluitend op grond van een overeenkomst&#13;
tussen pachter en verpachter het op naam van de pachter staande quotum kan overgaan&#13;
op de verpachter. Zijn beroep in noot 15 op Pres. Rb. Dordrecht 14 maart&#13;
1988, KG 167, volgens welke de pachter bevoegd zou zijn het aan de grond gerelateerde&#13;
quotum te vervreemden buiten medewerking van de verpachter, is in dit opzicht&#13;
niet sterk, nu daar andere rechtbankuitspraken tegenover kunnen worden gesteld.1 In ieder geval heeft thans het Pachthof in de zaak Dekens/Vergeer anders&#13;
beslist, voor zover het om de overgang van het quotum bij gehele pachtbedrijven&#13;
gaat. Veel interessanter is echter het betoog van Simon, waar het over het rechtskarakter&#13;
van het melkquotum gaat.&#13;
Rechtskarakter melkquotum&#13;
Enerzijds legt hij er in par. 3 onder 4 sterke nadruk op, dat dit quotum een zelfstandig&#13;
recht van de betrokken melkveehouder is, dat vrij overdraagbaar zou zijn, zij&#13;
het onder door het publieke recht gestelde beperkingen. Het betreft volgens hem een&#13;
subjectief publiek recht, hetwelk een zakelijk karakter heeft. Anderzijds kenschetst&#13;
hij dit recht verderop ook als een zelfstandig vermogensrecht in privaatrechtelijke&#13;
zin met een absoluut karakter. Op zichzelf behoeven deze beide typeringen niet tegenstrijdig&#13;
te zijn, nu aan het recht op het melkquotum zowel een publiekrechtelijke&#13;
als een privaatrechtelijke kant zit. Waar Simon echter - om nogmaals in voetbaltermen&#13;
te spreken - in de fout gaat is, waar hij het heeft over een 'zelfstandig' recht&#13;
dat onder bepaalde publiekrechtelijke beperkingen 'vrij overdraagbaar' zou zijn.&#13;
Daarvan is nu duidelijk geen sprake, zoals ook blijkt uit de door hemzelf opgesomde&#13;
vijf vereisten waaraan het quotum gebonden is, namelijk:&#13;
1. de kwaliteit van melkveehouder;&#13;
2. een bepaald gebruiksrecht ten aanzien van de grond;&#13;
3. de registratie door de directeur LNO;&#13;
4. de daarin besloten liggende erkenning van overheidswege; en ten slotte&#13;
5. de financiële rechten die de eigenaar van de grond (de verpachter) kan doen gel&#13;
den ten aanzien van de overdracht van het melkquotum.&#13;
Geen zelfstandig recht&#13;
Vooral het tweede vereiste behoeft in het licht van het nieuwe BW speciale aandacht.&#13;
'Een afhankelijk recht - aldus art. 3.1.1.6 - is een recht dat aan een ander recht&#13;
zodanig verbonden is, dat het niet zonder dat andere recht kan bestaan.' Welnu, dat&#13;
is precies de situatie die zich hier voordoet. Weliswaar kunnen eigendom en pacht&#13;
van landbouwgrond zonder quotum bestaan, maar het omgekeerde geldt niet. Zonder&#13;
een koppeling aan enig zakelijk of persoonlijk gebruiksrecht op de grond is het&#13;
recht op een melkquotum onbestaanbaar en zeker niet overdraagbaar. Zelfs een&#13;
melkveehouder die zijn bedrijf uitsluitend met behulp van aangekocht voer uitoefent,&#13;
kan het niet zonder gebouwen met bijbehorende grond stellen, ook al kan&#13;
hij ingevolge het tweede lid van art. 17 (7a oud) meer dan 20 000 kg per hectare overdragen.&#13;
Daarom vind ik ook het door ing. G.H. J. Tuinte in dit nummer beschreven&#13;
fiscale uitgangspunt van het quotum als zelfstandig bedrijfsmiddel nogal aanvechtbaar.&#13;
Uit economisch oogpunt mag dit tot op zekere hoogte zo zijn, uit juridisch&#13;
oogpunt is het onhoudbaar. Maar het belastingrecht verwijdert zich wel vaker van&#13;
het civiele recht, zonder dat daarvoor voldoende grond bestaat. Grondgebondenheid&#13;
De grondgebondenheid wordt ook na september 1986 bevestigd door het standpunt&#13;
dat de minister op grond van art. 20 (7d oud) inneemt tegenover allerlei schijnoverdrachten&#13;
met grond, die erop gericht zijn - al dan niet via een quotumbureau -&#13;
quotum zonder grond over te dragen. Een standpunt dat door de voorzitter van het&#13;
College van Beroep voor het bedrijfsleven in een uitvoerig gemotiveerde uitspraak&#13;
is bevestigd.2 Trouwens, Simon raakt zelf ook in de knoop, als hij het quotum afzonderlijk&#13;
vatbaar wil maken voor verpachting, beslag en faillissement, hoewel hij&#13;
toegeeft dat dit op problemen kan stuiten bij de executie. Het quotum van een pachter&#13;
is überhaupt niet voor overdracht en dus ook niet voor executie vatbaar, terwijl het&#13;
quotum van een eigenaar of ander zakelijk gerechtigde dat alleen is in combinatie&#13;
met het zakelijk recht op de grond. Of moet de executie soms ook clandestien via&#13;
een quotumbureau plaatsvinden? Het schuiven met grond, als drager van quotum,&#13;
is inderdaad - zoals Simon opmerkt - uit den boze.&#13;
Registratie en erkenning&#13;
Ook bij de registratie is de overheid minder lijdelijk dan beide schrijvers willen doen&#13;
geloven. Uit art. 21 (8 oud) blijkt duidelijk, dat de registratie gepaard gaat met een&#13;
erkenning. Beide zijn publiekrechtelijke rechtshandelingen in de zin van beschikkingen&#13;
die als iedere andere beschikking ook geweigerd kunnen worden. Even goed als&#13;
de erkenning, te rekenen vanaf het tijdstip van de registratie, op grond van art.&#13;
20(7d oud) kan worden ingetrokken. Het quotum is dus niet alleen persoons- en&#13;
zaaksgebonden, het is bovendien nog gebonden aan erkenning van overheidswege.&#13;
Het feit dat het economisch gezien een eigen waarde heeft verandert aan deze&#13;
drievoudige gebondenheid niets. Evenmin als de omstandigheid dat de minister in&#13;
sommige gevallen quotum kan toekennen en in andere juist opkopen, nu beide&#13;
verschijnselen ook uit de publiekrechtelijke oorsprong van het recht voortvloeien.&#13;
Financiële rechten&#13;
Simon heeft uiteraard gelijk, dat met quotumoverdrachten ook financiële rechten&#13;
van derden gemoeid kunnen zijn. Vanuit zijn uitgangspunt, dat het quotum ook bij&#13;
het einde van de pacht aan de pachter toekomt, is het logisch dat in de eerste plaats&#13;
aan financiële aanspraken van de verpachter als eigenaar wordt gedacht. Nu het arrest&#13;
Dekens/Vergeer heeft aangetoond, dat althans de pachter van een heel bedrijf&#13;
tegenover de verpachter die persoonlijk in gebruik gaat nemen formeel niets heeft&#13;
in te brengen dan lege briefjes, ligt veeleer de vraag voor de hand of hij materieel&#13;
toch niet in aanmerking zou moeten komen voor een vergoeding. Per slot van rekening&#13;
is hij wel degelijk degene die met gebruikmaking van het gepachte het quotum&#13;
heeft opgebouwd. In het bijzonder geldt dit argument, wanneer de omvang van het&#13;
quotum het regionale gemiddelde van de melkopbrengst per ha grasland overtreft.&#13;
Vergoeding van het gedeelte boven het hectaregemiddelde ligt dan voor de hand.&#13;
Nadeel van dit systeem is, dat het vaststellen van de regionale gemiddelden nogal wat administratieve rompslomp zal meebrengen. In dit opzicht is de 50/50 verdeling&#13;
zoals die bij de opkoopregeling geldt eenvoudiger, maar die heeft weer een tamelijk&#13;
arbitrair karakter. Bovendien staat men voor de vraag of de verpachter de vergoeding&#13;
moet kunnen doorberekenen, niet alleen aan een aspirant-koper voor eigen gebruik,&#13;
doch ook aan een eventuele nieuwe pachter.&#13;
Aanvulling beschikking&#13;
Met Heisterkamp3 ben ik van mening dat de ministeriële regelgever er niet onderuit&#13;
kan de Beschikking superheffing zodanig aan te vullen, dat ook in het geval van&#13;
niet-verlenging van de pacht en de gevolgen daarvan voor het quotum wordt voorzien.&#13;
De minister kan zich, zeker na de uitspraak Dekens/Vergeer, niet langer verschuilen&#13;
achter de redenering dat de verdeling van het quotum tussen verpachter en&#13;
pachter een zaak zou zijn tussen partijen, die door de rechter tot een oplossing moet&#13;
worden gebracht. Vooreerst moet hij zich nu toch weer met de toekenning van het&#13;
quotum aan de verpachter of de nieuwe pachter bemoeien. De toekenning is, evenmin&#13;
als de registratie en erkenning, een kwestie van civiel recht. Trouwens het hele&#13;
quotum is van publiekrechtelijke oorsprong. Het dankt zijn ontstaan en zelfs zijn&#13;
waarde uitsluitend aan produktiebeperking van overheidswege. In zoverre is de&#13;
waarde - die in ons land, anders dan in de omringende landen, nu zo hoog is opgelopen&#13;
- zuiver kunstmatig. Maar nu zij er eenmaal is, ligt het ook voor de hand,&#13;
dat er een billijke verdeling van die waarde tot stand komt tussen pachter en verpachter&#13;
bij het einde van de pacht. De rechter kan een dergelijke verdeling niet bewerkstelligen.&#13;
Daar moet de wet- en regelgever zelf aan te pas komen.&#13;
V. CONCLUSIES&#13;
1. Juridisch valt het quotum aan te merken als een van het gebruiksrecht van de&#13;
grond afhankelijk recht, dat toekomt aan de gebruiker als producent en voorts&#13;
in zijn bestaan afhankelijk is van registratie en erkenning van overheidswege.&#13;
2. De pachter kan tijdens het bestaan van de pachtovereenkomst niet vrij over het&#13;
quotum beschikken. Overheveling op eigen grond, al dan niet daartoe speciaal&#13;
aangekocht, is wanprestatie en bovendien in strijd met de Beschikking superheffing.&#13;
3. Bij het einde van de pacht als gevolg van niet-verlenging komt het quotum bij&#13;
gebrek aan regeling ter beschikking van de minister, die het naar redelijkheid en&#13;
billijkheid weer aan de verpachter, zijn opvolger onder bijzondere titel danwel&#13;
de nieuwe pachter behoort toe te kennen.&#13;
4. Een en ander laat onverlet, dat de pachter wegens zijn aandeel in de opbouw van&#13;
het quotum redelijkerwijs daarvoor enige vergoeding moet kunnen bedingen.&#13;
5. Zowel de toekenning van het quotum bij niet-verlenging van de pacht als de ver&#13;
deling van de waarde ervan tussen partijen behoeven regeling in de Beschikking&#13;
superheffing, nu de rechter daarin niet zal kunnen voorzien.</content><legacyfootnotes>1. Bijvoorbeeld Rb. Groningen 21 oktober 1987, KG 1988, 47, waarin de pachter werd veroordeeld tot medewerking&#13;
aan registratie van het quotum op naam van de verpachter.&#13;
2. Vz. CBB 19 november 1987, nog te publiceren in de AB, met noot van H.J. Simon en B.M.J. van der Meulen.&#13;
3. Preadvies, blz. 224.</legacyfootnotes><footnotes><footnote/></footnotes><auteurs>Prof. mr. P. de Haan</auteurs><published>1988-07-01 00:00:00</published><modified>1988-07-01 00:00:00</modified><editiondate>1988-07-01</editiondate><htmlpath>https://denhollander.info/artikel/6300</htmlpath></article>
</articles></edition>