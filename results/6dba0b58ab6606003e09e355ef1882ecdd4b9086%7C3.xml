<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2016</searchword><id>13653</id><udhid>UDH:TvAR/13653</udhid><titel>Agrarisch natuurbeheer 2016</titel><searchwords><searchword>TvAR 10/2016</searchword><searchword>UDH:TvAR/13653</searchword></searchwords><attachments><attachment><name>18645.pdf</name><extention>pdf</extention><url>https://denhollander.info/download/18645/ci</url></attachment></attachments><inleiding>&lt;p&gt;Het agrarisch natuurbeheer is per 1 januari 2016 op een nieuwe leest geschoeid. De provincies stelden nieuwe regels op. Belangrijkste verschil met de oude regelingen: de uitvoering door agrarische collectieven.&lt;/p&gt;</inleiding><content>&lt;h3&gt;1. Agrarisch natuurbeheer: een korte geschiedenis&lt;/h3&gt;&lt;p&gt;Agrarisch natuurbeheer – het op landbouwgrond mede realiseren van natuurdoelstellingen – kent al een lange voorgeschiedenis. In de Relatienota (1975),[1] een rijksnota over de relatie tussen landbouw en natuur- en landschapsbehoud, werd geconstateerd dat de landbouw tot ongeveer 1900 een positieve invloed had op de kwaliteit van natuur en landschap door het duurzame karakter van die landbouw maar dat daarna het effect steeds negatiever was. Door rationalisatie en mechanisatie dreven landbouw en natuur uit elkaar. De ruilverkavelingen van na de oorlog droegen daaraan een belangrijk steentje bij evenals de overbemesting. In de Relatienota werden twee te beschermen gebiedscategorieën benoemd: de reservaatsgebieden – waar uiteindelijk voor natuur zou moeten worden gekozen (scheiding) - en de beheergebieden, waar de agrarische bedrijfsvoering zou moeten worden afgestemd op doeleinden van natuur- en landschap (verweving). Bij elkaar ging het om zo’n 200.000 hectare. Juridisch werd dit beleid verankerd in de zgn. Beschikking beheersovereenkomsten,[2] op grond waarvan boeren overeenkomsten konden sluiten met de overheid, waarbij zij in ruil voor compensatie van inkomstenderving een aangepaste bedrijfsvoering beloofden. In reservaatsgebieden konden zulke overeenkomsten worden gesloten vooruitlopend op de aankoop door natuurbeschermingsorganisaties, in beheersgebieden zou dit een blijvend fenomeen moeten worden. In landbouwkringen was de nodige weerstand tegen het verwevingsbeleid, grote aantallen hectares zijn niet gehaald. In 1988 werd de Beschikking opgevolgd door een Regeling beheersovereenkomsten 1988.[3] Belangrijke discussiepunten in die jaren waren de zin van een wettelijke verankering, de relatie met de ruimtelijke ordening[4] en de verhouding met pacht.[5] Overigens kwam er vanaf het begin ook al Europees geld bij kijken, via de zogenoemde bergboerenregeling, voor het handhaven van externe productieomstandigheden[6] met als doel het achterwege laten van handelingen die de natuurwaarden zouden aantasten.&lt;/p&gt;&lt;p&gt;In 1993 werd de Regeling beheersovereenkomsten 1993 ingevoerd die in 1995 werd gewijzigd, waarbij de naam veranderde in Regeling beheersovereenkomsten en natuurontwikkeling.[7] Nog steeds was het juridische instrument: de overeenkomst. Rond de eeuwwisseling werd een ingrijpende wijziging doorgevoerd en kwam het Programma Beheer tot stand.[8] Dat is uitgewerkt in twee subsidieregelingen: de Subsidieregeling Natuurbeheer 2000 (SN2000) en de Subsidieregeling Agrarisch natuurbeheer (SAN).[9] De bedoeling van dit nieuwe stelsel was onder meer het betrekken van particulieren bij het natuurbeheer. Het instrument van de overeenkomst werd vervangen door dat van de subsidie en in plaats van beheersverplichtingen kwam er zgn. &lt;span class="italic"&gt;output&lt;/span&gt;sturing, dat wil zeggen de doelstellingen van de talrijke natuurdoelpakketten moesten ook werkelijk worden behaald om de subsidie definitief binnen te halen.[10] De te beschermen gebieden werden door de provincie aangewezen. Verdere decentralisatie van het natuurbeleid vond plaats via de invoering van de Wet inrichting landelijk gebied (Wilg) in 2007. Tegelijk werden de vele nationale subsidieregelingen ‘ontschot’ en via het Investeringsbudget Landelijk Gebied (ILG) naar de provincies overgeheveld.[11] Geldstromen en beslissingsbevoegdheden werden dus in belangrijke mate gedecentraliseerd naar de provincies. Op basis van provinciale verordeningen en provinciale natuurbeleidsplannen werden subsidies verstrekt voor allerlei natuurdoelen, veelal voor inrichting en beheer, als ook voor waardevermindering als het ging om omzetting van landbouwgrond naar natuurgrond. Het Rijk hield overigens een belangrijke vinger in de pap via de bepaling van het totale budget, de verantwoordingsplicht van de provincies richting rijk en de tussen rijk en provincies gesloten bestuursovereenkomsten. &lt;/p&gt;&lt;p&gt;Op 20 oktober 2010 heeft de toenmalige staatssecretaris van Economische Zaken, Landbouw en Innovatie – Henk Bleker - een nieuwe stelselwijziging in gang gezet door per 1 januari 2011 een investeringsstop af te kondigen op de rijksbudgetten voor het landelijk gebied. De regering heeft genoemde bestuursovereenkomsten eenzijdig verbroken, hoewel het tijdvak waarvoor de overeenkomsten waren aangegaan nog niet was verstreken. Dat bracht de provincies, die immers al verplichtingen waren aangegaan in problemen. Rijk en provincies hebben over de bezuinigingen en verantwoordelijkheden in september 2011 het Onderhandelingsakkoord Natuur gesloten. Het akkoord kwam er op neer dat de Ecologische Hoofdstructuur (EHS)[12] in 2021 zou worden afgerond; het Rijk stelde daarvoor geld beschikbaar, maar minder dan voorheen. Per 2014 werden de provincies geheel verantwoordelijk voor het natuurbeleid; het rijk stelde nog wel budgetten ter beschikking via het provinciefonds. Opnieuw een stukje decentralisatie derhalve, zij het, zoals gebruikelijk, met veel minder geld.[13] De onder de Wilg tot stand gekomen provinciale subsidieregelingen bleven wel bestaan, maar werden veel beperkter opengesteld.&lt;/p&gt;&lt;p&gt;Vervolgens is het systeem van het ILG vervallen.[14] Daarna zijn de provincies langzaam weer opgekrabbeld van de Klap van Bleker, vooral door de geslonken budgetten te accepteren en de ambities naar beneden bij te stellen. Daarbij gebruikten zij nog steeds de oude SNL-regelingen en de jaarlijkse natuurbeheerplannen. Aanvankelijk zag het er ook nog naar uit dat agrarisch natuurbeheer buiten de EHS nog door het Rijk zou worden uitgevoerd, later is dat op grond van het Natuurpact (2013)[15] toch weer bij de provincies terechtgekomen. &lt;/p&gt;&lt;p&gt;Naast de subsidiestroom in het kader van provinciaal natuurbeleid staat de vergroening van het gemeenschappelijk landbouwbeleid. Daarvoor is vooral het Ecologisch Aandachtsgebied (EA) van belang. Voor een deel van de rechtstreekse betalingen aan boeren zal aan de vergroeningseisen moeten worden voldaan. Deze kunnen daarvoor aansluiten bij collectieven (art. 2.18 Uitvoeringsregeling rechtstreekse betalingen GLB). Per 2016 moet de zaak echt van de grond komen. Vanzelfsprekend spelen ook andere internationale doelen een rol: de soortenbescherming, de biodiversiteit, de gebiedsbescherming, waterbeheer.&lt;/p&gt;&lt;p&gt;Over de effectiviteit van agrarisch natuurbeheer is men over het algemeen niet erg te spreken. Toch is men wel weer optimistisch over de nieuwe stelsels voor agrarisch natuurbeheer.[16] &lt;/p&gt;&lt;h3&gt;2. De Europese basis en de nationale uitwerking&lt;/h3&gt;&lt;p&gt;Het Europese kader wordt gevormd door de Verordening inzake de plattelandsontwikkeling[17] en de Verordening inzake de rechtstreekse betalingen,[18] De eerste en de tweede pijler van het GLB derhalve. &lt;/p&gt;&lt;p&gt;In Nederland zijn de maatregelen ten behoeve van de plattelandsontwikkeling neergelegd in het Plattelandsontwikkelingsprogramma, thans de derde versie (POP3). In dit programma (2014-2020) richt men zich op vijf thema’s: versterken van innovatie, verduurzaming en concurrentiekracht; jonge boeren; natuur en landschap; verbetering van waterkwaliteit; LEADER.[19] Omdat het POP in Nederland grotendeels decentraal, door de 12 provincies, wordt uitgevoerd, maar uniformiteit in de uitvoering belangrijk is,[20] is een model subsidieregeling POP3 opgesteld. De modelregeling POP3 is een model voor subsidieregelingen die provincies open kunnen stellen om geld vanuit het Europees landbouwfonds voor plattelandsontwikkeling te besteden. Dit model is een basis voor provinciale subsidieregelingen, maar provincies zijn vrij in de wijze waarop het model overgenomen wordt. In sommige provincies wordt het model bijvoorbeeld één op één overgenomen als eigenstandige POP3 regeling. In andere provincies worden de artikelen uit het model verwerkt in een algemene subsidieregeling en in weer andere provincies wordt de modelregeling als directe basis voor openstellingsbesluiten gebruikt worden. De modelregeling[21] bevat paragrafen over subsidies voor onder veel meer:&lt;/p&gt;&lt;ul&gt;&lt;li class="streepjes"&gt;Fysieke investeringen in verduurzaming van agrarische ondernemingen van jonge landbouwers;[22]&lt;/li&gt;&lt;li class="streepjes"&gt;Investeringen in infrastructuur voor de ontwikkeling, modernisering of aanpassing van landbouwbedrijven (waaronder bijvoorbeeld de verbetering van de verkaveling valt);&lt;/li&gt;&lt;li class="streepjes"&gt;niet-productieve investeringen voor biodiversiteit, natuur, landschap en hydrologische maatregelen PAS.[23]&lt;/li&gt;&lt;/ul&gt;&lt;p&gt;Bij veel van de subsidiemogelijkheden staan ‘landbouwers’ vooraan bij de opsomming van mogelijke subsidieontvangers. Maar ook overheden en andere organisaties kunnen profiteren van de Europese en nationale subsidiemogelijkheden.[24]&lt;/p&gt;&lt;p&gt;De relatie tussen de eerste pijler van het GLB en het agrarisch natuurbeheer zit in hoofdstuk 3 van Vo. 1307/2013: betaling voor klimaat- en milieuvriendelijke landbouwpraktijken. Daaronder vallen gewasdiversificatie en het in stand houden van bestaand blijvend grasland, maar ook de aanwezigheid van een ecologisch aandachtsgebied op hun landbouwareaal. Daarnaast kunnen zogenaamde ‘gelijkwaardige praktijken’ voor deze vergroeningsbetalingen in aanmerking komen. Voor de invulling van het ecologisch aandachtsgebied zijn verschillende mogelijkheden, zoals akkerrandenbeheer.[25] De invulling kan ook collectief plaatsvinden door samenwerkende landbouwers binnen een straal van 15 kilometer.[26] Agrarisch natuurbeheer via deze weg wordt derhalve via de betalingsrechten vergoed door een plus op de zgn. basispremie. Het is dan niet de bedoeling dat dubbele subsidiëring plaatsvindt. Daarom wordt de subsidie die voor agrarisch natuurbeheer via provincie (de tweede pijler) wordt verkregen verlaagd als hetzelfde maatregelenpakket ook voor het verkrijgen van de vergroeningspremie wordt gebruikt.[27]&lt;/p&gt;&lt;h3&gt;3. Het provinciale beleid per 1 januari 2016&lt;/h3&gt;&lt;p&gt;In 2016 is het nieuwe Subsidiestelsel Natuur en Landschap (SNL 2016) ingevoerd. Hoewel de provincies autonoom zijn is wel besloten om een uniform regelingsstelsel te ontwerpen. De desbetreffende provinciale verordeningen zijn derhalve identiek, maar er kunnen provinciale specificaties worden aangebracht. Het benodigde geld komt zoals gezegd, behalve uit de eigen, gedecentraliseerde middelen, ook uit Europa, op basis van het Plattelandsontwikkelingsprogramma (POP3) en uit de fondsen voor de plattelandsontwikkeling (‘tweede pijler’). De Model-subsidieverordening natuur- en landschapsbeheer van de provincies, opgesteld door het interprovinciaal overleg (IPO), bestaat uit twee onderdelen: een regeling voor subsidies voor natuurbeheer en een regeling voor agrarisch natuur- en landschapsbeheer.&lt;/p&gt;&lt;p&gt;Als basis voor subsidies is steeds het natuurbeheerplan richtinggevend. Dat plan wordt door GS vastgesteld en geeft aan – voor wat betreft het agrarisch natuurbeheer - voor welk leefgebied, of onderdeel van een leefgebied een subsidie agrarisch natuur- en landschapsbeheer kan worden verstrekt. Leefgebieden zijn in het plan begrensde landbouwgronden waarop planten of dieren voorkomen die bepaalde eisen stellen aan de inrichting en het gebruik van hun omgeving of waarop het voorkomen van zulke planten of dieren wordt nagestreefd. Deze gebieden woorden voorzien van een aanduiding: 1°. open akkerland; 2°. open grasland; 3°. droge dooradering; 4°. natte dooradering; 5. categorie water. De laatste aanduiding geeft al aan dat ook de catalogus groen-blauwe diensten kan worden ingezet.[28] Nadat het subsidieplafond is vastgesteld en openstelling heeft plaatsgevonden kan de doelgroep subsidie aanvragen. Voor het agrarisch natuurbeheer bestaat de doelgroep uitsluitend uit collectieven: ‘subsidie kan worden aangevraagd door een vereniging met volledige rechtsbevoegdheid bestaande uit landbouwers en andere grondgebruikers van landbouwgrond.’[29] &lt;/p&gt;&lt;p&gt;Een collectief moet gecertificeerd zijn.[30] De certificaten worden eveneens door de provincie afgegeven, maar voor het eerste jaar kunnen ook collectieven die alleen nog maar een aanvraag hebben ingediend voor een certificaat subsidie krijgen.[31] Een agrarisch collectief is dus een gecertificeerd samenwerkingsverband in de vorm van een (coöperatieve) vereniging in een (zelfgekozen) begrensd gebied dat bestaat uit agrariërs en/of andere beheerders/gebruikers van landbouwgrond in een gebied die zich op vrijwillige basis hebben verenigd voor het uitvoeren van agrarisch natuur- en landschapsbeheer. Het agrarisch collectief kan voor dienstverlening privaatrechtelijke afspraken maken met andere belanghebbende partners in de streek. Eind 2015 waren er 40 van deze collectieven, die landsdekkend zijn.[32]&lt;/p&gt;&lt;p&gt;Subsidie wordt verstrekt voor een project met beheeractiviteiten gericht op behoud en versterking van een leefgebied.[33] Een project wordt getoetst aan het natuurbeheerplan en aan het project dient een ‘gebiedsaanvraag’ ten grondslag te liggen. In zo’n gebiedsaanvraag wordt tenminste opgenomen: het minimum en maximum aantal hectares waarvoor per leefgebied beheeractiviteiten worden uitgevoerd; projectomschrijvingen voor een beheerfunctie of beheeractiviteiten; de te realiseren doelen, een berekening van de kosten van het project; topografische kaarten waarop de leefgebieden zijn aangewezen. De subsidiabele kosten zijn: kosten voor het uitvoeren van beheeractiviteiten, gederfde inkomsten en transactiekosten.[34] De modelverordening bevat ook voorrangsregels en een afwegingskader als er verschillende aanvragen liggen die niet alle gehonoreerd kunnen worden.[35] De subsidie wordt verleend voor een periode van zes jaar.[36] Tussentijds dienen verslagen te worden ingediend. Ook kan tussentijds het areaal eventueel worden vergroot.[37] &lt;/p&gt;&lt;p&gt;Voor het uit te voeren agrarische natuurbeheer is een uitgebreid overzicht van beheerpakketten beschikbaar en opgenomen in de bijlage bij de modelverordening. Ook de landschapselementen en het bijbehorend beheer zijn beschreven. Voor sommige pakketten is cumulatie toegestaan. In het overzicht treffen we vertrouwde beheerpakketten aan, zoals het kruidenrijk grasland, akkerrandenbeheer en dergelijke. Ook het weidevogelbeheer heeft een belangrijke plaats in de betrokken gebieden. Het zal voor de collectieven nog een hele toer worden om de juiste pakketten te kiezen op basis van het natuurbeheerplan van de provincie, de verordeningen, de gebiedsaanvraag, het beschikbare geld en - &lt;span class="italic"&gt;last but not least&lt;/span&gt; – de wensen van de aangesloten grondgebruikers. Ook de verdeling van subsidies zal niet gemakkelijk zijn, evenals de doorwerking van eventuele sancties als het beheer niet goed geschiedt.&lt;/p&gt;&lt;p&gt;Het is vrijwel ondoenlijk om per provincie na te gaan wat de afwijkingen zijn van de modelverordening. Gelukkig hebben de agrarische collectieven maar met een provincie te maken: zij zijn per provincie ingedeeld. Zo heeft Gelderland drie collectieven: Veluwe, Rivierenland en Achterhoek.[38] Bij de laatste vereniging bijvoorbeeld kan men zich aanmelden voor de pakketten kruidenrijk grasland, poel en klein historisch water, natuurvriendelijke oever, botanisch waardevol grasland, kruidenrijke akker, kruidenrijke akkerlanden, hakhoutbeheer, knip- of scheerheg, struweelhaag, struweelrand, knotbomen, hoogstamboomgaard, hakhoutbosje, bosje, agrarisch waterbeheer. Bij deze pakketten staan telkens de beheereisen vermeld en worden de tarieven aangegeven. Afgewacht moet worden of met SNL 2016 grotere gebieden uniformer en beter worden beheerd nu dat aan de collectieven is opgedragen, terwijl voorheen individuele boeren dat beheer uitvoerden. &lt;/p&gt;&lt;p&gt;Tenslotte nog de vraag: wat is er terechtgekomen van de zgn. omvormingssubsidie, waarbij landbouwgrond kon worden omgezet in natuur, terwijl het waardeverschil daartussen (gedeeltelijk) werd vergoed? Voorheen hadden de provincies daarvoor een Subsidieregeling Kwaliteitsimpuls. Ook deze regelingen bestaan in de meeste provincies nog, maar zijn niet meer uniform geregeld. In Gelderland bijvoorbeeld is het een onderdeel geworden van de Regels ruimte voor Gelderland, op basis van een algemene subsidieverordening. Hoofdstuk 4 van deze regeling (Vitaal platteland, natuurbeheer en ontwikkeling natuurgebieden bevat subsidiemogelijkheden voor aanleg en herstel van landschapselementen, faunavoorzieningen, verwijdering van drugsafval, grondverwerving ten behoeve van het Gelders Natuurnetwerk, verplaatsing van landbouwbedrijven enz. Ook functieverandering kan worden gesubsidieerd.[39] Voorwaarde is wel dat er dan ook inrichting moet plaatsvinden. Bovendien moet de grond zijn begrensd op de zgn. ambitiekaart op basis van het natuurbeheersplan.[40] Voor subsidie komt in aanmerking de door een onafhankelijke taxateur bepaalde waardedaling van de grond die aansluit op de marktsituatie op het moment van aanvraag, ontstaan door het verschil in de marktwaarde voor en de marktwaarde na functieverandering en inrichting.[41] Het gehele verschil in waarde wordt vergoed, maar dat verschil mag niet groter zijn dan 85% van de waarde als landbouwgrond.[42] Ter uitvoering worden de verplichtingen van de subsidieontvanger neergelegd in een overeenkomst. Daarin staat dat de grond niet meer gebruikt mag worden als landbouwgrond voorzien van een kwalitatieve verplichting voor rechtsopvolgers. Ook moet het terrein (gedeeltelijk) worden opengesteld en moet de nieuwe bestemming natuur in het bestemmingsplan worden opgenomen.&lt;/p&gt;&lt;h3&gt;4. Slot&lt;/h3&gt;&lt;p&gt;De regeling van het agrarisch natuurbeheer is er in 2016 niet eenvoudiger op geworden. Vermoedelijk kan men niet zonder de inschakeling van deskundigen. De agrarische collectieven kunnen daarbij een belangrijke functie vervullen. Of dat ook werkelijk leidt tot een effectievere aanpak van het agrarisch natuurbeheer zal nog moeten blijken. &lt;/p&gt;</content><legacyfootnotes/><footnotes><footnote>1 &lt;span class="italic"&gt;Kamerstukken II&lt;/span&gt; 1974/75, 13285, nrs. 1-2.</footnote><footnote>2 &lt;span class="italic"&gt;Stcrt&lt;/span&gt;. 1977, 107.</footnote><footnote>3 &lt;span class="italic"&gt;Stcrt&lt;/span&gt;. 1988, nr. 149. Daarvoor werd gedacht over een aparte wettelijke regeling voor het relatienotabeleid. Er werd zelfs een ontwerp van een Wet beheer landbouwgronden om advies naar de Raad van State gezonden. Zie: T.H.J. Joustra, ‘Naar een Beheerswet voor landbouwgronden’, &lt;span class="italic"&gt;Agr.r.&lt;/span&gt; 1982, p. 120 e.v. Voornaamste argumenten daarvoor waren de beperkte duur van de overeenkomst, onvoldoende waarborgen ten aanzien van de continuïteit van het beheer en de financiële tegenprestatie. Gekozen werd voor een andere weg. In de Natuurbeschermingswet werd een kapstokartikel opgenomen. Zie hierover: D.W. Bruil, ‘Veranderingen in het natuur- en landschapsbeheer&lt;span class="italic"&gt;’, Agr.r.&lt;/span&gt; 1988, p. 535 e.v.</footnote><footnote>4 De zgn. ‘no pay no cure’ problematiek: overheden waren niet geneigd beperkingen aan de landbouw op te nemen in ruimtelijke plannen als daar niet een vergoeding tegenover stond.</footnote><footnote>5 Zie P.A. de Hoog, ‘Pacht en natuurbeheer’, &lt;span class="italic"&gt;Agr.r.&lt;/span&gt; 2002, p. 497 e.v.</footnote><footnote>6 Oorspronkelijk was de regeling bedoeld om boeren in berggebieden extra te ondersteunen, zodat zij niet zouden wegtrekken; in Nederland werd het pakket vooral ingezet om houtwallen e.d. te handhaven, terwijl ook bijvoorbeeld in Waterland ‘bergboeren’ werden ondersteund.</footnote><footnote>7 &lt;span class="italic"&gt;Stcrt.&lt;/span&gt; 1995, nr. 242.</footnote><footnote>8 &lt;span class="italic"&gt;Kamerstukken II&lt;/span&gt; 1996/97, 25 420, nr. 1.</footnote><footnote>9 &lt;span class="italic"&gt;Stcrt&lt;/span&gt;. 1999, 252. In werking getreden op 1 januari 2000.</footnote><footnote>10 Zie voor een uitvoerige beschrijving: V.W.M.M. Ampt-Riksen, ‘Een nieuw stelsel voor beheer en ontwikkeling van natuur, bos en landschap&lt;span class="italic"&gt;’,&lt;/span&gt; &lt;span class="italic"&gt;Agr.r.&lt;/span&gt; 2000, p. 142 e.v.</footnote><footnote>11 Zie: J.A. Zevenbergen en H.E. van Rij, ‘Het ontwerp Wet inrichting landelijk gebied (Wilg) een eerste verkenning’, &lt;span class="italic"&gt;Agr.r.&lt;/span&gt; 2005, p. 676; Commissie Wilg Vereniging voor Agrarisch Recht, ‘Advies over de Wet inrichting landelijk gebied (Wilg)’, &lt;span class="italic"&gt;Agr.r.&lt;/span&gt; 2006, p. 478 e.v.</footnote><footnote>12 Waarin inmiddels ook de oude Relatienotagebieden waren opgenomen.</footnote><footnote>13 Zie over het natuurakkoord en de gevolgen daarvan R. Benhadi, ‘Decentralisatie van het natuurbeleid: ontwikkelingen op het vlak van provinciale natuursubsidies’, preadvies Vereniging voor Agrarisch Recht, &lt;span class="italic"&gt;Agr.r.&lt;/span&gt; 2013, p. 73 e.v.</footnote><footnote>14 Wijziging van de WILG, &lt;span class="italic"&gt;Stb&lt;/span&gt;. 2013, 513.</footnote><footnote>15 http://www.ipo.nl/files/3313/7949/8317/Hoofdlijnennotitie.pdf (2 oktober 2016).</footnote><footnote>16 Dick Melman, Anne van Doorn, Alex Schotman, Friso van der Zee, Harm Blanken, Susan Martens, Henk Sierdsema, Rob Smidt, &lt;span class="italic"&gt;Nieuw stelsel agrarisch natuurbeheer; ex ante evaluatie provinciale natuurbeheerplannen, &lt;/span&gt;Wageningen Alterra 2015.</footnote><footnote>17 Verordening (EU) nr. 1305/2013, alsmede de bijbehorende Verordening (EU) 1306/2013 en 1307/2013 van het Europees Parlement en de Raad van 17 december 2013 inzake financiering, beheer en monitoring van het gemeenschappelijk landbouwbeleid.</footnote><footnote>18 Verordening (EU) nr. 1307/2013 van het Europees Parlement en de Raad van 17 december 2013 tot vaststelling van voorschriften voor rechtstreekse betaling aan landbouwers in het kader van de steunregelingen van het gemeenschappelijk landbouwbeleid (</footnote><footnote>19 Liaison Entre Actions de Développement de l’Economie Rurale. Een Europees programma waarbij samenwerking tussen groepen op het platteland wordt beoogd.</footnote><footnote>20 Het Ministerie van EZ is de beheersautoriteit en verantwoordelijk voor een goede uitvoering en beheer van POP3. Veel informatie is te vinden op www. http://regiebureau-pop.nl/.</footnote><footnote>21 http://regiebureau-pop.nl/sites/default/files/u111/file_2167_modelregeling_versie_16_februari_2016_zonder_revisies_an.pdf (5 oktober 2016).</footnote><footnote>22 Zie over de jonge landbouwers in de tweede pijler: &lt;br/&gt;E. Zonderland – Knijn en mr. H.A. Verbakel – Van Bommel, ‘Subsidieregelingen jonge landbouwers’, &lt;span class="italic"&gt;Agr.r.&lt;/span&gt; 2016, p. 398 e.v. In de eerste pijler kunnen jonge landbouwers extra betalingen ontvangen, vgl. art. 2.21 Uitvoeringsregeling rechtstreekse betalingen GLB.</footnote><footnote>23 Programmatische aanpak stikstof.</footnote><footnote>24 In het algemeen is sprake van co-financiering, dat wil zeggen dat de gelden voor 50% door de EU worden betaald en 50% door de Lid-Staten.</footnote><footnote>25 Zie de opsomming in art. 2.17 Uitvoeringsregeling rechtstreekse betalingen GLB. Voorts: H.A. Verbakel-Van Bommel, ‘Inkomensondersteuning in het kader van het Gemeenschappelijk Landbouwbeleid 2014-2020’, &lt;span class="italic"&gt;Agr.r.&lt;/span&gt; 2014, p. 460.</footnote><footnote>26 Art. 2.18 Uitvoeringsregeling.</footnote><footnote>27 Beleidsregel verlagen subsidie POP.</footnote><footnote>28 De Catalogus Groenblauwe Diensten is een overzicht van vergoedingen die Nederlandse overheden grondeigenaren mogen geven die een Groenblauwe Dienst leveren. Voor deze diensten is een maximumbedrag bepaald om oneerlijke staatssteun te voorkomen. De Europese Commissie ziet er nauwlettend op toe dat oneerlijke staatssteun door alle lidstaten, en dus ook door Nederland, wordt voorkomen. Zie http://www.portaalnatuurenlandschap.nl/themas/catalogus-groenblauwe-diensten/catalogus-groenblauwe-diensten-2/.</footnote><footnote>29 Art. 3.1. Modelverordening.</footnote><footnote>30 Art. 3.4. Modelverordening.</footnote><footnote>31 Art. 3.4, tweede lid Modelverordening.</footnote><footnote>32 Veel informatie over het agrarisch natuurbeheer en de collectieven is de vinden op www.portaalnatuurenlandschap.nl.</footnote><footnote>33 Art. 3.2 Modelverordening.</footnote><footnote>34 Art. 3.5 Modelverordening.</footnote><footnote>35 Art. 3.8 Modelverordening.</footnote><footnote>36 Art. 3.10 Modelverordening.</footnote><footnote>37 Art. 3.13 Modelverordening</footnote><footnote>38 De Vereniging Agrarisch landschap Achterhoek: http://de-vala.nl/index.html.</footnote><footnote>39 Par. 4.9 van de regeling.</footnote><footnote>40 Door de drastische verkleining van de EHS – thans Nederlands Natuur Netwerk – is de Gelderse ambitiekaart niet ruim voorzien van de aanduidingen die recht geven op subsidie functieverandering. Zo zijn de oorspronkelijk gedachte verbindingszones niet meer begrensd.</footnote><footnote>41 Art. 4.9.3.</footnote><footnote>42 Voorheen werd veelal 85% van waarde als landbouwgrond vergoed en werd er niet getaxeerd. Het blijkt dat de vergoedingen in de praktijk nu veel lager uitkomen.</footnote></footnotes><auteurs>prof. mr. D.W. Bruil</auteurs><published>2016-11-03 14:00:11</published><modified>2016-11-03 14:00:11</modified><editiondate>2016-11-03</editiondate><htmlpath>https://denhollander.info/artikel/13653</htmlpath></article>
</articles></edition>