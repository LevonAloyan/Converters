<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1993</searchword><id>6095</id><udhid>UDH:TvAR/6095</udhid><titel>(Verdeling van) melkquotum bij pachtbeëindiging: grondslagen en uitgangspunten</titel><searchwords><searchword>TvAR 11/1993</searchword><searchword>UDH:TvAR/6095</searchword></searchwords><attachments><attachment><name>1993_nr 11_Artikel_Hoog.pdf</name><extention>pdf</extention><url>https://denhollander.info/download/5904/ci</url></attachment></attachments><inleiding>1. INLEIDING&#13;
De discussie over pacht en superheffing lijkt zo langzamerhand in een stroomversnelling&#13;
te raken. In eerste instantie heeft Tolner zijn visie gegeven op welke wijze omgegaan&#13;
dient te worden met de verdeling tussen verpachter en pachter van de waarde van het&#13;
melkquotum bij het einde van de pacht.1 Ik heb vervolgens mijn visie gegeven op hetgeen&#13;
onder de vigeur van de huidige Beschikking superheffing in die gevallen dient te geschieden&#13;
zowel met betrekking tot de waarde van het melkquotum als het melkquotum zelf.2&#13;
Thans heeft Snijders zijn visie ter zake gegeven.3&#13;
Teneinde duidelijkheid in de discussie te verkrijgen is het allereerst zaak de uitgangspunten&#13;
en benaderingswijze te inventariseren en te analyseren. Vervolgens zullen de concrete&#13;
regelgeving en de toepassing daarvan aan de orde dienen te komen. Tot slot kan een&#13;
aantal conclusies worden geformuleerd.&#13;
Voorafgaande aan de hiervoor genoemde punten merk ik op, dat Snijders zich in zijn&#13;
betoog beperkt tot de regelgeving betreffende de superheffing. Een aantal - overigens belangrijke&#13;
- punten stelt Snijders slechts summier aan de orde, wellicht uitgaande van de&#13;
gedachte dat het voor derden interessanter is kennis te nemen van een verschil van mening&#13;
dan van gelijkluidende standpunten. Gezien het belang van de zaak zal ik deze punten&#13;
toch aan de orde stellen. </inleiding><content>2. DE UITGANGSPUNTEN: PACHT OF SUPERHEFFING&#13;
Snijders benadert de vraag wat bij pachtbeëindiging met de verdeling van (de waarde&#13;
van) het melkquotum dient te geschieden voornamelijk vanuit de regelgeving betreffende&#13;
de superheffing. Op zich is dat niet verwonderlijk, nu het object van het geschil tussen&#13;
partijen het melkquotum is. Mijn uitgangspunt is evenwel primair de tussen partijen bestaande&#13;
pachtovereenkomst, een vast uitgangspunt ook in de jurisprudentie van de Pachtkamer&#13;
van het Gerechtshof te Arnhem. Zo men zou willen tegenwerpen dat het zeer&#13;
discutabel is of het melkquotum, althans de verdeling en/of verrekening daarvan tussen&#13;
verpachter en pachter, rechtsgevolg is van de pachtovereenkomst, dan kan ik daarin volledig meegaan. Het lijkt mij dat zowel het standpunt voor als het standpunt tegen te verdedigen&#13;
is. In de rechtspraak is de onderhavige vraag voor het eerst uitdrukkelijk aan de&#13;
orde geweest in de zaak Pasman/Lippinkhof I4 De Pachtkamer van het Kantongerecht te&#13;
Almelo had zich in eerste instantie onbevoegd verklaard van de vordering met betrekking&#13;
tot het melkquotum kennis te nemen. Tegen deze onbevoegdverklaring appelleerden beide&#13;
partijen, daarbij stellende dat zij de vordering met betrekking tot het melkquotum wel als&#13;
rechtsgevolg van de pachtovereenkomst zagen. De Pachtkamer van het Hof betrok de&#13;
eensluidende visie van partijen ter zake nadrukkelijk in haar oordeel aangaande de bevoegdheid.&#13;
Het is de vraag wat beslist zou zijn indien de bevoegdheid juist een geschilpunt&#13;
tussen partijen was geweest. Gezien de ontwikkelingen in de rechtspraak sedert&#13;
Pasman/Lippinkhof lijkt het mij juist de onderhavige problematiek vanuit het pachtrecht&#13;
te benaderen.&#13;
3. DE VERREKENING VAN DE WAARDE VAN HET MELKQUOTUM&#13;
Gezien tegen de achtergrond van de huidige jurisprudentie met betrekking tot de verdeling&#13;
van de waarde van het melkquotum5 acht ik het van belang vast te stellen, dat Tolner,&#13;
Snijders en ikzelf het eens zijn over het feit, dat de 50%-50% verdeling voor zover deze&#13;
als vaste norm zou worden gehanteerd, geen grondslag in het recht vindt.&#13;
Ook in de jurisprudentie is zij niet als vaste regel terug te vinden. De grondslag van de&#13;
jurisprudentie is, zoals ik al eerder aangaf, de wederzijdse investeringen en inspanningen&#13;
van pachter en verpachter in (de totstandkoming van) de melkproduktie. De 50%-50%&#13;
verdeling is in de jurisprudentie nimmer als vaste norm gehanteerd, al wordt door sommigen&#13;
anders gesuggereerd.&#13;
Ten aanzien van de door mij aangehaalde overweging 19 van het Wachauf-arrest vermeld&#13;
ik, dat deze diende om aan te geven dat ook het Europese Hof kennelijk een individuele&#13;
benadering van de verrekening voorstaat. De door Snijders aangehaalde&#13;
overweging 21 is in feite niet meer dan een nadere uitwerking hiervan.&#13;
4. DE REGELGEVING BETREFFENDE DE SUPERHEFFING&#13;
Ik kom thans op hetgeen Snijders stelt aangaande de werking van de Beschikking superheffing&#13;
1993; de oude regelgeving laat ik hier buiten beschouwing. De visie van Snijders,&#13;
dat art. 7 lid 2 BSH feitelijk niet toegepast kan worden nu de nationale wetgever heeft nagelaten&#13;
de in dat lid bedoelde bepalingen vast te stellen, kan ik delen. Noodgedwongen&#13;
zal dan dienen te worden teruggegrepen op het bepaalde in lid 1. Zou het verhaal hiermee&#13;
ten einde zijn, dan zouden mijn conclusies inderdaad niet houdbaar zijn. Vanuit het&#13;
pachtrecht benaderd ligt dat evenwel anders; ik kom daarop nog terug.&#13;
Snijders' visie houdt in feite in dat wanneer tussen partijen een overeenkomst is gesloten&#13;
met betrekking tot het melkquotum er geen problemen zijn: de inhoud van de overeenkomst&#13;
is bepalend voor hetgeen met het melkquotum geschiedt. Voor het geval er evenwel geen overeenkomst is gesloten - naar alle waarschijnlijkheid in het merendeel&#13;
van de gevallen - geeft Snijders niet aan wat er dan met het melkquotum geschiedt dan&#13;
wel dient te geschieden. Met name betrekt hij niet in zijn betoog het gegeven dat de Beschikking&#13;
superheffing 1993 - en overigens ook diens voorgangers - toekenning van&#13;
melkquotum aan een ander dan een melkproducent niet toelaten. In zoverre vertoont zijn&#13;
visie een belangrijke lacune. Overigens wordt met deze factor in het eerder genoemde&#13;
Wachauf-arrest ook geen rekening gehouden, hetgeen mij het arrest minder gewicht doet&#13;
toekennen dan in zijn algemeenheid wordt gedaan.&#13;
5. DE PACHTRECHTELIJKE BENADERING&#13;
Zoals ik reeds aangaf, heb ik de problematiek van de verdeling van (de waarde van) het&#13;
melkquotum primair benaderd vanuit het pachtrecht, zoals ook de vaste jurisprudentie&#13;
doet. Kern van de jurisprudentie is dat de redelijkheid en billijkheid met zich meebrengen,&#13;
dat partijen een regeling treffen over hetgeen met (de waarde van) het melkquotum&#13;
dient te geschieden bij het einde van de pachtovereenkomst.6 Neemt men dit uitgangspunt&#13;
over, dan is het vanzelfsprekende gevolg dat bij weigering van een der partijen een overeenkomst&#13;
als bedoeld te sluiten een rechterlijke voorziening zal worden getroffen. Mijn&#13;
stelling is, dat in dat geval een rechterlijke uitspraak betreffende het melkquotum in de&#13;
plaats van deze overeenkomst kan treden. Ik verwijs naar art. 3:300 BW, waarin de rechter&#13;
expliciet een dergelijke bevoegdheid wordt gegeven. Formeel kan een dergelijke uitspraak&#13;
gelijk gesteld worden met de overeenkomst die zij vervangt.&#13;
Voor wat betreft de toepassing van de Beschikking superheffing 1993 heeft dit tot gevolg,&#13;
dat art. 7 lid 2 niet aan de orde komt, doch slechts art. 7 lid 1 van belang is. Niet&#13;
evenwel op de wijze die Snijders aangeeft - de regeling wanneer er geen sprake is van&#13;
een overeenkomst -, doch juist voor wat betreft de door partijen zelf c.q. de rechter vorm&#13;
te geven overeenkomst.&#13;
Zie ik het goed, dan is Snijders van mening dat het hiervoor geschetste systeem in&#13;
strijd met de regelgeving in het kader van de superheffing is. Waarom dat dat het geval&#13;
zou zijn, wordt uit zijn betoog niet duidelijk. Voor zover ik kan zien, ligt mijn visie in het&#13;
verlengde van de vaste jurisprudentie van de Pachtkamer van het Hof en is zij volledig in&#13;
overeenstemming met de Beschikking superheffing 1993.&#13;
6. CONCLUSIE&#13;
Snijders komt tot twee conclusies: dat partijen er goed aan doen bij de aanvang van de&#13;
pachtovereenkomst een overeenkomst betreffende het melkquotum te sluiten, en dat de&#13;
Beschikking superheffing 1993 een lacune vertoont.&#13;
Ten aanzien van de aanbeveling een overeenkomst met betrekking tot het melkquotum&#13;
te sluiten, is naar mijn mening om twee redenen terughoudendheid geboden. Ten eerste is&#13;
het de vraag of het - gezien de discrepantie tussen vraag en aanbod van grond - niet de&#13;
verpachter zal zijn die in dat geval de inhoud van de overeenkomst eenzijdig dicteert. Ik&#13;
laat de mogelijke problematiek van een preventieve inhoudelijke toetsing van de overeenkomst dan nog buiten beschouwing. Ten tweede zal in een aantal gevallen eerst bij het&#13;
einde van de pachtovereenkomst duidelijk zijn hoe de wederzijdse bijdragen van partijen&#13;
aan (het tot stand komen van) de melkproduktie liggen.&#13;
Snijders' tweede conclusie dat de Beschikking superheffing 1993 een lacune vertoont,&#13;
kan ik delen. Anders evenwel dan Snijders stelt, staat dit geenszins in de weg aan het systeem&#13;
van toewijzing c.q. verdeling van melkquotum en de waarde daarvan, zoals ik dat&#13;
voorsta.&#13;
Overigens is de visie van Snijders uitsluitend een technische: hij laat zich op geen enkele&#13;
wijze uit over de redelijkheid en billijkheid van het door mij voorgestane systeem.&#13;
Waar het recht in zijn algemeenheid een instrument is om tot een optimale maatschappelijke&#13;
ordening en optimale maatschappelijke verhoudingen te komen, had een visie op de&#13;
redelijkheid en billijkheid van het door mij voorgestane systeem zelf niet mogen ontbreken.</content><legacyfootnotes>1. J. Tolner: Pacht en (schade)vergoeding bij overdracht van melkquotum. Een juridische en bedrijfseconomische&#13;
benadering van de verhouding pachter-verpachter, Agr.R. 1993, p. 73 e.v.&#13;
2. P.A. de Hoog: Naar een vernieuwd systeem van melkquotering en quotumverdeling, Agr.R. 1993, p. 373&#13;
e.v.&#13;
3. G.M.F. Snijders: Naar een nieuw systeem van quotumverdeling? - een reactie, Agr.R. 1993, p. 529 e.v.&#13;
4. Pk. Hof Arnhem 9 mei 1988, Agr.R. 1988, 4174.&#13;
5. Zie voor een overzicht van de rechtspraak A.H.T. Heisterkamp: Overzicht en bespreking van de recht&#13;
spraak in pachtzaken, Agr.R. 1991, p. 592 e.v.&#13;
6. Zie noot 4.&#13;
</legacyfootnotes><footnotes><footnote/></footnotes><auteurs>Mr. drs. P.A. de Hoog</auteurs><published>1993-11-01 00:00:00</published><modified>1992-10-07 00:00:00</modified><editiondate>1993-11-01</editiondate><htmlpath>https://denhollander.info/artikel/6095</htmlpath></article>
</articles></edition>