<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2007</searchword><id>3869</id><udhid>UDH:TvAR/3869</udhid><titel>Dierziekten en schadevergoeding; Schade door maatregelen bluetongue vergoed?</titel><searchwords><searchword>TvAR 3/2007</searchword><searchword>UDH:TvAR/3869</searchword></searchwords><attachments><attachment><name>TvAR_2007_3-1.pdf</name><extention>pdf</extention><url>https://denhollander.info/download/3858/ci</url></attachment></attachments><inleiding>1. Inleiding&#13;
In het jaar 2006 zijn ter preventie en bestrijding van besmettelijke&#13;
dierziekten maatregelen getroffen die tot schade&#13;
voor onder andere veehouders hebben geleid. Een belangrijk&#13;
deel van de maatregelen was gericht op de bestrijding&#13;
van de dierziekte bluetongue. Bluetongue is een dierziekte&#13;
die normaliter in mediterrane landen voorkomt, waar een&#13;
warm klimaat heerst. De ziekte treft schapen, maar andere&#13;
herkauwers kunnen het virus wel bij zich dragen. De insecten&#13;
die het virus overbrengen: culicoïdes, beter bekend als&#13;
knutten, hebben het bluetongue-virus in 2006 naar Nederland&#13;
gebracht. In 2006 heeft Nederland dus voor het eerst&#13;
met een bluetongue-besmetting te maken gekregen.&#13;
In dit artikel staat de volgende vraag centraal: dient de&#13;
schade die geleden is en wordt ten gevolge van de maatregelen&#13;
tegen bluetongue door de overheid vergoed te worden?&#13;
Om deze vraag te beantwoorden zal eerst een globaal&#13;
overzicht gegeven worden van de getroffen maatregelen ter&#13;
bestrijding van bluetongue en de schade die hieruit voortvloeit.&#13;
Vervolgens wordt een tweedeling gemaakt in rechtsgrondslagen&#13;
voor schadevergoeding, namelijk ten eerste&#13;
schadevergoeding op grond van onrechtmatige overheidsdaad&#13;
en ten tweede schadevergoeding bij rechtmatige overheidsdaad.&#13;
Aan de onrechtmatige overheidsdaad zal kort&#13;
aandacht worden besteed om vervolgens meer aandacht te&#13;
besteden aan schadevergoeding bij rechtmatige overheidsdaad.&#13;
Hierbij zal worden ingegaan op de schadevergoedingsmogelijkheid&#13;
opgenomen in artikel 91 van de Gezondheids-&#13;
en welzijnswet voor dieren1 (GWWD), artikel 1&#13;
Eerste Protocol bij het EVRM (artikel 1 EP EVRM) en het&#13;
leerstuk van nadeelcompensatie.</inleiding><content>2. Maatregelen ter bestrijding van bluetongue&#13;
2.1. Maatregelen na uitbraak&#13;
Op een veehouderijbedrijf te Kerkrade is op 17 augustus&#13;
2006 de dierziekte bluetongue vastgesteld. Ter bestrijding&#13;
en uitroeiing hiervan zijn bij ministeriële regeling2 verschillende&#13;
maatregelen ingesteld. Nederland werd in vier gebieden&#13;
verdeeld:&#13;
1. het 20-kilometergebied rond het besmette bedrijf;&#13;
2. het beschermingsgebied: een cirkel van 100 km rond&#13;
het besmette bedrijf;&#13;
3. het toezichtsgebied: een cirkel van 50 km rond het beschermingsgebied;&#13;
4. de rest van Nederland.&#13;
In het 20-kilometergebied gold een vervoersverbod van en&#13;
naar bedrijven met herkauwers. Voorts werd een avondklok&#13;
voor herkauwers ingevoerd: herkauwers dienden één uur&#13;
voor zonsondergang tot één uur na zonsopgang zodanig gestald&#13;
te zijn dat contact met de knut zo veel mogelijk voorkomen&#13;
werd. Ook dienden de dieren, de gebouwen en de&#13;
omgeving behandeld te worden met bestrijdingsmiddel&#13;
tegen insecten.&#13;
Tussen de verschillende gebieden was vervoer van herkauwers&#13;
en sperma, eicellen en embryo’s van herkauwers in&#13;
principe verboden. Vervoer vanuit het gebied ‘de rest van&#13;
Nederland’ naar het toezichtsgebied was wel toegestaan.&#13;
Voor heel Nederland gold een exportverbod van herkauwers&#13;
en de eerder genoemde producten van herkauwers.&#13;
Omdat het bluetongue-virus via stekende muggen (knutten)&#13;
en niet via diercontacten wordt verspreid, is ruiming&#13;
van dieren volgens de Minister van Landbouw, Natuur en&#13;
Voedselkwaliteit (verder: de minister) niet noodzakelijk. Er&#13;
hebben dus geen ruimingen plaatsgevonden op de besmette&#13;
bedrijven.3&#13;
Deze vervoersverboden en het exportverbod zijn diverse&#13;
keren aangepast (versoepeld). Vanaf 25 augustus 2006 is export&#13;
van herkauwers vanuit het gebied ‘de rest van Nederland’&#13;
weer toegestaan, mits de dieren ten eerste geen klinische&#13;
verschijnselen vertoonden van bluetongue en ten&#13;
tweede uit serologisch of virologisch onderzoek per individueel&#13;
dier is gebleken dat de dieren niet besmet zijn met het&#13;
bluetongue-virus.4 Verder werden het toezichtsgebied en het&#13;
beschermingsgebied samengevoegd. Het bluetongue-virus&#13;
verspreidde zich echter verder over Nederland. Per 8 september&#13;
2006 is Nederland in twee gebieden ingedeeld:&#13;
1. het 20-kilometer gebied (zuidelijk Nederland en een&#13;
deel van midden Nederland) en&#13;
2. het beschermingsgebied (het andere deel van Nederland).5&#13;
Vanaf deze datum mochten dieren binnen het 20-kilometergebied&#13;
weer vervoerd worden van en naar de (niet besmette&#13;
of verdachte) bedrijven. Het vervoer van herkauwers&#13;
tussen deze gebieden bleef aan beperkingen onderhevig,&#13;
maar deze beperkingen werden richting het einde van het&#13;
jaar soepeler. Hetzelfde geldt voor het exportverbod.&#13;
2.2. Knuttenvrije periode&#13;
Per 30 december 2006 is een nieuwe fase ingetreden: ‘de&#13;
knuttenvrije periode’. Door de lagere temperaturen en de&#13;
daarmee verbandhoudende afwezigheid van knuttenactiviteit&#13;
is het verspreidingsrisico van het bluetongue-virus verwaarloosbaar&#13;
klein. De maatregelen kunnen derhalve teruggebracht&#13;
worden: herkauwers geboren na 29 december&#13;
2006 mogen vrij vervoerd worden.6 Deze ‘knuttenvrije periode’&#13;
dient 60 dagen te duren, waarna, als er geen nieuwe&#13;
besmettingen zijn gekomen, ‘de bluetonguevrije periode’&#13;
kan intreden.7&#13;
3. Schade ten gevolge van maatregelen ter&#13;
bestrijding van bluetongue&#13;
3.1. Directe schade&#13;
Zoals gezegd vinden er geen ruimingen van dieren en producten&#13;
plaats, zoals dit wel is gebeurd tijdens de MKZ-crisis&#13;
en de vogelpestcrisis. Vermogensschade wegens eigendomsontneming&#13;
is in deze derhalve niet aan de orde. Dit neemt&#13;
niet weg dat ten gevolge van de vervoersverboden c.q. -beperkingen&#13;
(individuele) veehouders schade hebben geleden.&#13;
In het Agrarisch Dagbladzijn voorbeelden daarvan over het&#13;
voetlicht gebracht.8 Veehouders die dieren (vaarzen) fokken&#13;
om ze vervolgens te verkopen voor export naar bijvoorbeeld&#13;
Rusland hebben hun afzetmogelijkheid zien wegvallen. Zij&#13;
waren genoodzaakt om de dieren op de binnenlandse markt&#13;
af te zetten voor een lagere prijs. Ook schapenhouders hebben&#13;
schade geleden, omdat ze hun lammeren niet konden&#13;
verkopen, danwel tegen een lagere prijs moesten verkopen&#13;
omdat een deel van de afzetmarkt weggevallen was.&#13;
Extra kosten voor bloedonderzoek vormen een ander deel&#13;
van de directe schade die veehouders lijden ten gevolge van&#13;
de maatregelen. De kosten voor de verplicht gestelde&#13;
bloedonderzoeken om vast te stellen dat een herkauwer het&#13;
bluetongue-virus niet bij zich draagt, dienen de veehouders&#13;
zelf te betalen. Deze kosten kunnen van een omvang zijn&#13;
dat de export van bijvoorbeeld fokstiertjes niet meer rendabel&#13;
is.&#13;
3.2. Indirecte schade&#13;
Ten gevolge van het vervoersverbod c.q. -beperkingen kunnen&#13;
veehouders te maken hebben gehad met een langere&#13;
periode van leegstand dan gewenst doordat bijvoorbeeld&#13;
jonge kalveren niet vervoerd mochten worden van de leverende&#13;
veehouder naar de kalvermester. Door deze ongewenste&#13;
langere periode van leegstand is er sprake van inkomstenderving.&#13;
4. Schadevergoeding van overheidswege&#13;
De schadevergoedingsgrondslagen worden in dit artikel als&#13;
volgt onderverdeeld: schadevergoeding wegens onrechtmatige&#13;
overheidsdaad en schadevergoeding in het geval van&#13;
rechtmatige overheidsdaad.&#13;
4.1. Onrechtmatige overheidsdaad&#13;
Onder onrechtmatige overheidsdaad9 wordt in dit artikel&#13;
verstaan: het uitvaardigen van maatregelen ter bestrijding&#13;
van een besmettelijke dierziekte zonder (voldoende) wettelijke&#13;
grondslag en/of in strijd met de algemene beginselen&#13;
van behoorlijk bestuur en/of onjuist uitgevoerd.&#13;
In de GWWD10 wordt aan de minister de bevoegdheid&#13;
gegeven om maatregelen te treffen ter preventie en bestrijding&#13;
van besmettelijke dierziekten, zoals het instellen van&#13;
vervoersbeperkingen. De getroffen maatregelen dienen gebaseerd&#13;
te worden op de GWWD. Is dat niet het geval en is&#13;
er ook geen andere wettelijke basis, dan is er in beginsel&#13;
sprake van een onrechtmatige overheidsdaad en kan de&#13;
Staat aansprakelijk zijn voor de geleden schade op grond&#13;
van artikel 6:162 BW.&#13;
Twee voorbeelden worden op deze plaats genoemd.&#13;
Tijdens de varkenspestcrisis eind jaren negentig was er een&#13;
fokverbod opgelegd waardoor zeugen gedurende een periode&#13;
niet geïnsemineerd mochten worden. Het College van&#13;
Beroep voor het bedrijfsleven (CBb) heeft in 2001 geoordeeld&#13;
dat het fokverbod geen wettelijke basis had en niet&#13;
opgelegd had mogen worden, omdat geen van de bepalingen&#13;
in de GWWD hiertoe een grondslag bood.11&#13;
Het tweede voorbeeld is dat de minister tijdens de vogelpestcrisis&#13;
in 2003 pluimveehouders heeft verplicht om de&#13;
mest (van het geruimde pluimvee) af te laten voeren en de&#13;
kosten daarvan te betalen. Het CBb heeft in september&#13;
2005 geoordeeld dat het besluit waarin deze betalingsverplichting&#13;
was opgenomen in strijd is met de wet omdat de&#13;
betalingsverplichting geen wettelijke grondslag had.12 Vervolgens&#13;
hebben pluimveehouders om restitutie van de betaalde&#13;
kosten gevraagd, waartoe de minister ook is overgegaan.&#13;
4.2. Rechtmatige overheidsdaad&#13;
In het geval dat de genomen maatregelen tegen bluetongue&#13;
gebaseerd kunnen worden op de GWWD of eventueel een&#13;
andere wettelijke grondslag hebben, kan in beginsel aangenomen&#13;
worden dat de maatregelen rechtmatige overheidsdaden&#13;
zijn. Echter, ook rechtmatige overheidsdaden kunnen&#13;
tot schade leiden voor veehouders. De GWWD geeft&#13;
de minister de bevoegdheid om in een aantal van die situaties&#13;
tegemoetkomingen in de schade uit te keren uit het&#13;
Diergezondheidsfonds. Deze schadevergoedingsregeling zal&#13;
nu verder besproken worden, waarbij artikel 1 EP EVRM,&#13;
het leerstuk van nadeelcompensatie en de Leffers/Staat-jurisprudentie&#13;
aan de orde zal komen.&#13;
5. Gezondheids- en welzijnswet voor dieren&#13;
5.1. Doelstelling schadevergoedingsregeling GWWD&#13;
In 2001 is de schadevergoedingsregeling in de GWWD op&#13;
een aantal punten herzien. In de Memorie van Toelichting13&#13;
heeft de regering hierbij de doelstelling van de regeling uiteengezet.&#13;
De schadevergoedingsregeling is niet bedoeld om&#13;
veehouders schadeloos te stellen voor geleden schade. De&#13;
regering acht zich hiertoe niet gehouden, omdat hij als uitgangspunt&#13;
hanteert dat iedere veehouder zijn eigen schade&#13;
behoort te dragen. Het houden van dieren draagt het risico&#13;
van het uitbreken van een dierziekte in zich. Dieren kunnen&#13;
immers ziek worden. De veehouder dient met dit risico rekening&#13;
te houden en het is derhalve voor hem een normaal&#13;
bedrijfsrisico, aldus de regering.14&#13;
De regering geeft twee redenen om toch in bepaalde gevallen&#13;
een tegemoetkoming in de schade te betalen:&#13;
Voor de bestrijding van dierziekten is het van groot belang&#13;
dat tijdig een melding wordt gedaan van een eventuele aanwezige&#13;
dierziekte. De veehouder zal doorgaans als eerste&#13;
verschijnselen van een dierziekte signaleren. Om de drempel&#13;
voor het melden voor een veehouder zo laag mogelijk te&#13;
maken, stelt de regering een vergoeding in het vooruitzicht&#13;
voor het geval dat de dieren geruimd moeten worden.&#13;
Daarom wil de regering in het geval van een ruiming de&#13;
waarde van de geruimde dieren, producten en voorwerpen&#13;
vergoeden.&#13;
De tweede reden is dat de regering daarmee wil voldoen aan&#13;
de voorwaarden voor het verkrijgen van gelden van de Europese&#13;
Gemeenschappen. Indien een lidstaat voldoet aan de&#13;
voorwaarden opgenomen in de Beschikking van de Raad&#13;
van de Europese Gemeenschappen betreffende bepaalde&#13;
uitgaven op veterinair gebied15, ontvangt de lidstaat van de&#13;
Europese Gemeenschappen een financiële bijdrage voor&#13;
onder andere de uitroeiing van een besmettelijke dierziekte&#13;
(waaronder bluetongue) die zich op het grondgebied van&#13;
een lidstaat voordoet. Een van de voorwaarden is de onmiddellijke&#13;
en passendeschadeloosstelling van de veehouders.16&#13;
De regering ziet de schadevergoedingsregeling dus als instrument&#13;
in het kader van de bestrijding van besmettelijke&#13;
dierziekten en nietals nadeelcompensatie of schadeloosstelling&#13;
bij het ontnemen van eigendom. Met de wetswijziging&#13;
in 2001 heeft de regering de rechtsgrondslag onder de schadevergoedingsregeling&#13;
– naar mijn mening ten onrechte –&#13;
veranderd. De regering acht zich niet meer gehouden tot&#13;
schadevergoeding bij eigendomsontneming omdat de&#13;
schade geheel tot de risicosfeer van de veehouder behoort.&#13;
5.2. Drie schadevergoedingsgrondslagen&#13;
In de artikelen 85 tot en met 91 GWWD is een regeling&#13;
opgenomen voor het toekennen van tegemoetkomingen in&#13;
de schade ten gevolge van maatregelen tegen besmettelijke&#13;
dierziekten.17 In het geval van ruimingen dient de waarde&#13;
van de geruimde dieren, producten en voorwerpen te worden&#13;
vergoed (art. 86). Verder dient de schade die tijdens een&#13;
ruiming is toegebracht aan stallen, terreinen en voorwerpen&#13;
te worden vergoed (art. 90). In artikel 9118 is een hardheidsclausule&#13;
opgenomen: de minister kan in bijzondere gevallen&#13;
een tegemoetkoming toekennen. Naar aanleiding van&#13;
de dierziektencrises van de afgelopen jaren is geprocedeerd&#13;
over welke schade wel en welke niet op grond van de artikelen&#13;
86, 90 en 91 GWWD vergoed dient te worden. De jurisprudentie&#13;
komt op het volgende neer: artikel 86 verplicht&#13;
alleen tot het vergoeden van de waarde van de geruimde&#13;
dieren, producten en voorwerpen en niet meer.19 Indien tijdens&#13;
de ruiming aan gebouwen, terreinen of voorwerpen&#13;
schade wordt toegebracht dan kan deze schade op grond&#13;
van artikel 90 GWWD worden vergoed. Eventuele gevolgschade&#13;
komt niet voor vergoeding in aanmerking op grond&#13;
van artikel 86 of 90. Nu geen ruimingen plaatsvinden voor&#13;
de bestrijding van bluetongue zal een veehouder zijn verzoek&#13;
om schadevergoeding alleen kunnen baseren op 91&#13;
GWWD, de hardheidsclausule. In het vervolg van dit artikel&#13;
zal nader worden ingegaan op artikel 91.&#13;
5.3. Toepassing hardheidsclausule&#13;
De genoemde doelstellingen achter de schadevergoedingsregeling&#13;
in de GWWD zijn van invloed op de toepassing van&#13;
artikel 91. In de wetsgeschiedenis wordt geen invulling gegeven&#13;
aan de term ‘bijzondere gevallen’. In de praktijk past&#13;
de minister deze niet geclausuleerde bevoegdheid zeer terughoudend&#13;
toe. Deze terughoudendheid betracht de minister&#13;
gezien het weergegeven uitgangspunt van de schadevergoedingsregeling.&#13;
Alleschade komt in principe voor&#13;
rekening van de veehouders, behalve de schade die vergoed&#13;
wordt op grond van de artikelen 86 en 90 GWWD. Van&#13;
bijzondere gevallen is volgens de minister20 geen sprake indien:&#13;
– de schade gering is;&#13;
– sprake is van schade die niet onevenredig groot is gezien&#13;
de omstandigheden van het geval;&#13;
– de schade tot het normaal te aanvaarden maatschappelijk&#13;
risico behoort te worden gerekend.&#13;
Aan een tweetal categorieën heeft de minister op grond van&#13;
artikel 91 GWWD wel een tegemoetkoming in de schade&#13;
uitgekeerd:&#13;
1. aan varkensfokbedrijven die tijdens de varkenspestcrisis&#13;
preventief geruimd zijn. Het bijzondere hieraan was dat&#13;
met het doden van de fokvarkens het toekomstperspectief&#13;
werd weggenomen. Een fokbedrijf doet er langer&#13;
over om weer op te starten dan een varkensbedrijf die&#13;
de varkens afmest tot slachtrijpe leeftijd.&#13;
2. aan melkveehouderijbedrijven tijdens de MKZ-crisis&#13;
om het verspreidingsrisico door ontduiking van de getroffen&#13;
maatregelen te voorkomen en dierenwelzijnproblemen&#13;
te voorkomen.&#13;
Het is vaste jurisprudentie van het CBb dat de schade die&#13;
het gevolg is van maatregelen tegen een besmettelijke dierziekte&#13;
in principe tot het normale bedrijfsrisico van de veehouder&#13;
behoort en derhalve niet voor vergoeding in aanmerking&#13;
komt op grond van artikel 91 GWWD.21 Twee&#13;
uitspraken wil ik noemen:&#13;
Vakantiepark Reumafonds&#13;
De Vereniging Nationaal Reumafonds achtte zich een ‘bijzonder&#13;
geval’, omdat zij ten tijde van de MKZ-crisis schade&#13;
heeft geleden. Haar vakantiecentrum op de Veluwe mocht&#13;
namelijk gedurende 23 dagen geen bezoekers ontvangen&#13;
omdat er evenhoevigen verbleven. De minister wilde de&#13;
schade niet vergoeden omdat het vakantiecentrum naar zijn&#13;
mening geen bijzonder geval was. Het CBb heeft zich twee&#13;
keer over deze kwestie gebogen22 en geoordeeld dat niet van&#13;
zulke omstandigheden is gebleken, waardoor de minister op&#13;
grond van artikel 91 GWWD schade diende te vergoeden.&#13;
De belangrijkste overweging hierbij is dat aan het houden&#13;
van dieren risico’s verbonden zijn, zoals het risico dat er&#13;
maatregelen moeten worden getroffen ter bestrijding van&#13;
dierziekten. Dit geldt ook voor een vakantiecentrum van&#13;
het Reumafonds.&#13;
Pluimveehouder met extra schade&#13;
Een pluimveehouder vond dat hij tijdens de vogelpestcrisis&#13;
in 2003 ten opzichte van andere pluimveehouders extra&#13;
schade had geleden en dus een bijzonder geval was in de zin&#13;
van artikel 91. De pluimveehouderij lag in een buffergebied&#13;
waar een vervoersverbod voor pluimvee gold en werd preventief&#13;
geruimd. Het bedrijf werd als laatste, gesteld werd&#13;
behoorlijk later dan andere bedrijven, vrijgegeven en kon&#13;
later dan andere bedrijven de stallen vullen met leghennen.&#13;
Hierdoor leed de pluimveehouder extra schade ten opzichte&#13;
van andere pluimveebedrijven die ook in een buffergebied&#13;
gelegen waren. De pluimveehouder voerde als extra schadeposten&#13;
op dat de hennen op het moment van topproductie&#13;
zijn geruimd en dat hij een half jaar leegstand had gehad&#13;
met inkomstenderving tot gevolg. Verder had hij duurdere&#13;
leghennen moeten kopen van mindere kwaliteit, waardoor&#13;
de eieropbrengsten lager waren dan normaal.&#13;
De minister stelde dat al deze schade tot het ondernemersrisico&#13;
van de pluimveehouder hoort. Het CBb23 oordeelde&#13;
dat deze redenering de rechterlijke toetsing kan&#13;
doorstaan en voegt het volgende toe.&#13;
Het CBb overweegt dat de aangevoerde omstandigheden&#13;
niet aannemelijk maken dat sprake is van een bijzonder&#13;
geval ex artikel 91 GWWD. Dat het bedrijf van de pluimveehouder&#13;
later is vrijgegeven dan andere bedrijven vloeit&#13;
nu eenmaal voort uit de wijze waarop een besmettelijke&#13;
dierziekte moet worden bestreden. Dit is niet uitzonderlijk&#13;
en onvoorzienbaar te noemen. Het CBb overweegt verder:&#13;
‘Dit laatste geldt ook voor de omstandigheid dat het&#13;
bedrijf van appellante ten tijde van de ruiming op topproductie&#13;
zat en de ruiming gezien de fase van de productiecyclus&#13;
waarin het bedrijf verkeerde, bijzonder ongunstig&#13;
uitkwam, aangezien het daarbij gaat om nu&#13;
eenmaal bij het productieproces in onder andere de&#13;
pluimveehouderij behorende eigenaardigheden die met&#13;
zich brengen dat een ruiming tot meer of minder financieel&#13;
nadeel kan leiden.’&#13;
Het CBb oordeelt verder dat deze wijze van risicotoedeling&#13;
met zich brengt dat er sprake is van een ‘fair balance’ in de&#13;
zin van artikel 1 EP EVRM en derhalve geen sprake is van&#13;
strijd met artikel 1 EP EVRM.&#13;
5.4. Conclusie toepassing hardheidsclausule&#13;
Gezien het voorgaande kan geconcludeerd worden dat alleen&#13;
fokbedrijven en bedrijven die met dierenwelzijnproblemen&#13;
te kampen hebben, mogelijk kans maken op een tegemoetkoming&#13;
op grond van artikel 91 GWWD. Voor alle&#13;
andere situaties is (nog) geen tegemoetkoming toegekend&#13;
op grond van artikel 91 GWWD: alle schade die niet vergoed&#13;
wordt op grond van artikel 86 en 90 komt dus in&#13;
principe voor rekening van de veehouder, omdat het tot&#13;
zijn normale bedrijfsrisicobehoort. Schade die geleden is&#13;
door maatregelen tegen bluetongue zou dus in het licht van&#13;
deze jurisprudentie waarschijnlijk niet voor vergoeding in&#13;
aanmerking komen.&#13;
Maar is deze redenering houdbaar indien wordt getoetst aan&#13;
artikel 1 EP EVRM en het leerstuk van nadeelcompensatie?&#13;
In de rechtsliteratuur is kritisch gereageerd: Bruil24, De&#13;
Hoog25 en Nijman26 vinden dat een ruimere vergoedingssystematiek&#13;
toegepast dient te worden. Bruil plaatst vraagtekens&#13;
bij de redenering dat alle schade tot het ‘normale bedrijfsrisico’&#13;
gerekend dient te worden. Nijman en De Hoog&#13;
pleiten voor volledige schadeloosstelling in het geval van&#13;
ruiming en Nijman pleit in de overige gevallen voor schadevergoeding&#13;
naar billijkheid.&#13;
6. Artikel 1 EP EVRM en nadeelcompensatie&#13;
De vraag of de schade tot het normale maatschappelijke/&#13;
bedrijfsrisico behoort komt ook aan de orde bij het leerstuk&#13;
van nadeelcompensatie en is ook van belang bij de toetsing&#13;
aan artikel 1 EP EVRM.&#13;
Artikel 1 EP EVRM waarborgt het ongestoorde genot van&#13;
het recht op eigendom. Inmenging in het eigendomsrecht is&#13;
wel toegestaan, mits deze gerechtvaardigd is. Op deze plaats&#13;
worden niet alle criteria van artikel 1 EP EVRM besproken27,&#13;
maar wordt alleen stilgestaan bij het criterium van&#13;
proportionaliteit. Dit criterium houdt in dat er een ‘fair&#13;
balance’ c.q. rechtvaardig evenwicht moet zijn tussen de&#13;
eisen van het algemeen belang enerzijds en de bescherming&#13;
van de fundamentele rechten van het individu anderzijds.&#13;
Er is geen sprake van een rechtvaardig evenwicht indien een&#13;
onevenredige last aan de betrokkene wordt opgelegd.28 Artikel&#13;
1 EP EVRM impliceert dus niet dat onder alle omstandigheden&#13;
volledige schadeloosstelling dient plaats te vinden.&#13;
Of sprake is van een onevenredige last zal aan de hand van&#13;
de omstandigheden van het geval bepaald moeten worden.&#13;
Hierbij spelen een rol onder andere de omvang van de&#13;
schade, de voorzienbaarheid ervan en of de schade tot het&#13;
normale risico van een burger behoort.&#13;
Ook bij het leerstuk van nadeelcompensatie komt de vraag&#13;
aan de orde of schade tot het normale risico van de burger&#13;
behoort. Als grondslag voor nadeelcompensatie kan worden&#13;
aangenomen: de gelijkheid van publieke lasten, het égalité&#13;
devant les charges publiques-beginsel.29 Op grond van jurisprudentie30&#13;
over de toetsing van dit beginsel dient schade&#13;
vergoed te worden als de last ongelijk is verdeeld over burgers&#13;
en in het algemeen belang is opgelegd. Het moet een&#13;
speciale en abnormale last zijn: een last die niet behoort tot&#13;
het normale maatschappelijke risico van de burger en die&#13;
drukt op een beperkte groep burgers.&#13;
In de rechtsliteratuur wordt aangenomen dat de verplichting&#13;
tot nadeelcompensatie vervalt voorzover de schade&#13;
gerekend kan worden tot een risico dat de gedupeerde uitdrukkelijk&#13;
heeft aanvaard of geacht moet worden te hebben&#13;
aanvaard.31 Voorzienbaarheid speelt hierbij een belangrijke&#13;
rol.&#13;
Artikel 1 EP EVRM en het leerstuk van nadeelcompensatie&#13;
zijn mijns inziens relevant voor de toepassing van de hardheidsclausule&#13;
opgenomen in artikel 91 GWWD. De invulling&#13;
van het begrip normaal maatschappelijk/bedrijfsrisico&#13;
doet zich bij artikel 1 EP EVRM en het leerstuk van nadeelcompensatie&#13;
voor. Naar mijn mening wordt door de&#13;
minister bij de toepassing van artikel 91 GWWD het begrip&#13;
normaal bedrijfsrisico te ruim uitgelegd. In het navolgende&#13;
zal ik nader ingaan op het begrip normaal bedrijfsrisico.&#13;
6.1. Buiten invloedsfeer veehouder&#13;
Een ondernemer draagt de risico’s die voortvloeien uit zijn&#13;
bedrijfsvoering. Dat impliceert zijn keuze voor het ondernemerschap.&#13;
Zo is het inherent aan het houden van dieren dat&#13;
deze ziek kunnen worden. Tot het normale bedrijfsrisico&#13;
van een veehouder kan in beginsel ziekte onder zijn eigen&#13;
dieren gerekend worden. De vraag is echter of het ook inherent&#13;
is aan het houden van dieren dat een veehouder geconfronteerd&#13;
wordt met maatregelen die van overheidswege&#13;
worden uitgevaardigd ter bestijding van besmettelijke dierziekten&#13;
elders.&#13;
Een rundveehouder wordt geconfronteerd met de&#13;
keuze van de overheid voor het non-vaccinatiebeleid ten&#13;
aanzien van MKZ in plaats van bijvoorbeeld vaccinatieplicht.&#13;
Dit beleid staat; hij kan slechts de regels naleven.&#13;
Verder kan de veehouder zich – voor zover mij bekend –&#13;
niet adequaat verzekeren tegen schade ten gevolge van een&#13;
dierziektecrisis. De veehouder kan derhalve het risico niet&#13;
beperken of via verzekering afdekken. Nu de oorzaken van&#13;
het risico en de mogelijkheid tot afdekken/verzekeren voor&#13;
een groot deel buiten de invloedsfeer van de veehouder liggen&#13;
voert het naar mijn mening te ver om te stellen dat het&#13;
risico op onderhavige schade automatisch voortvloeit uit&#13;
het houden van vee. De oorzaak van de schade ten gevolge&#13;
van een dierziektecrisis ligt immers voor een groot deel in&#13;
de overheidsmaatregelen en de keuzes die op Europees niveau&#13;
worden gemaakt. De schade kan (volledig) voorkomen&#13;
worden indien het van overheidswege ingestelde non-vaccinatiebeleid&#13;
wordt afgeschaft. Onder deze omstandigheden&#13;
is het dus maar zeer de vraag of de schade tot het normale&#13;
bedrijfsrisico gerekend kan worden.&#13;
6.2. Risicoaanvaarding en voorzienbaarheid&#13;
De redenering van de minister komt erop neer dat de veehouder&#13;
weet dat het houden van vee ertoe kan leiden dat hij&#13;
geconfronteerd wordt met maatregelen tegen een besmettelijke&#13;
dierziekte. Gesteld kan worden dat de minister hiermee&#13;
risicoaanvaarding aan de zijde van de veehouder aanneemt&#13;
en dit als corrigerende factor opvoert. De&#13;
ver plichting tot nadeelcompensatie vervalt voorzover de&#13;
schade gerekend kan worden tot een risico dat de gedupeerde&#13;
uitdrukkelijk heeft aanvaard of geacht moet worden&#13;
te hebben aanvaard.32 Voorzienbaarheid speelt hierbij een&#13;
belangrijke rol.&#13;
Het is te kort door de bocht om te stellen dat alle&#13;
maatregelen die genomen worden ter bestrijding van dierziekten&#13;
voorzienbaar zijn. Zeker in het geval van bluetongue&#13;
is dit niet het geval.&#13;
Bluetongue is voor de eerste keer in 2006 in Nederland geconstateerd.&#13;
Bluetongue kwam in Nederland eerder niet&#13;
voor, omdat bluetongue een dierziekte is die in mediterrane&#13;
landen voorkwam en niet in Nederland. De Nederlandse&#13;
overheid had ook geen draaiboek voor de bestrijding van&#13;
bluetongue klaarliggen, zoals dat voor varkenspest en MKZ&#13;
wel het geval is. Gesteld kan dus worden dat de Nederlandse&#13;
veehouder maatregelen tegen bluetongue niet kon en&#13;
hoefde te voorzien en derhalve de daaruit voortvloeiende&#13;
schade niet tot het normale bedrijfsrisico van de veehouder&#13;
behoort.&#13;
In dit verband is het Leffers/Staat arrest33 van de Hoge&#13;
Raad van groot belang. Dit arrest handelt over een op zichzelf&#13;
rechtmatige overheidsdaad (verbod op swill-voedering&#13;
om verspreiding van varkenspest tegen te gaan) die echter&#13;
doordat daarbij onevenredige schade wordt toegebracht aan&#13;
bepaalde bedrijven jegens die bedrijven onrechtmatig is. De&#13;
Hoge Raad heeft in Leffers/Staat geoordeeld dat op grond&#13;
van het gelijkheidsbeginsel onevenredig nadelige gevolgen&#13;
van een overheidshandeling of overheidsbesluit niet ten&#13;
laste van een beperkte groep behoren te komen, maar gelijkelijk&#13;
over de gemeenschap dienen te worden verdeeld.&#13;
Onder nadelige gevolgen wordt in dit verband verstaan:&#13;
buiten het normale maatschappelijke risico of het normale&#13;
bedrijfsrisico vallende, en op een beperkte groep burgers of&#13;
instellingen drukkende gevolgen.&#13;
Een arrest in dezelfde lijn van Leffers/Staat is het arrest van&#13;
de Hoge Raad van 20 juni 2003, Staat/Harrida.34 Het bedrijf&#13;
Harrida importeerde in 1996 ossenvlees vanuit (voornamelijk)&#13;
Noord-Ierland en de Ierse Republiek. Door de&#13;
Nederlandse overheid werd van de ene op de andere dag feitelijk&#13;
een import- en handelsverbod van rundvlees afkomstig&#13;
uit het Verenigd Koninkrijk ingesteld. De Britse overheid&#13;
had namelijk bekend gemaakt dat er een mogelijk verband&#13;
bestond tussen de ziekte BSE bij runderen en de&#13;
ziekte Creutzfeldt-Jacob bij mensen. BSE kwam onder&#13;
Britse runderen voor. Harrida kwam door deze maatregelen&#13;
in financiële problemen en stelde dat de Staat onrechtmatig&#13;
gehandeld had door de maatregelen uit te vaardigen zonder&#13;
een adequate schadevergoeding toe te kennen.&#13;
De Hoge Raad oordeelde dat uit de in Leffers/Staat&#13;
weergegeven toepassing van het gelijkheidsbeginsel voortvloeit&#13;
dat het toebrengen van onevenredige schade bij een&#13;
op zichzelf rechtmatige overheidshandeling als het importen&#13;
handelsverbod jegens Harrida onrechtmatig is.&#13;
De Hoge Raad heeft in Staat/Harrida geoordeeld dat deze&#13;
regel ook geldt in het geval van de handel en import van&#13;
dierlijke producten. Wel zal bij economische activiteiten&#13;
met betrekking tot dierlijke producten volgens de Hoge&#13;
Raad eerder sprake zijn van een objectief voorzienbaar risico&#13;
van ziekten en van in verband daarmee al dan niet met het&#13;
oog op de volksgezondheid getroffen overheidsmaatregelen.&#13;
Door de Staat werd aangevoerd dat het voor Harrida&#13;
voorzienbaar was dat maatregelen tegen BSE genomen zouden&#13;
worden. De Hoge Raad onderschrijft dat niet:&#13;
‘De enkele mogelijkheid van het bestaan van risico’s van&#13;
bekende en soms eerst na verloop van jaren weer voorkomende&#13;
ziekten, of nog niet eerder bekende ziekten&#13;
betekent evenwel niet dat overheidsmaatregelen die na&#13;
het uitbreken van zo’n ziekte noodzakelijk blijken, zozeer&#13;
voorzienbaar zijn dat ondernemers die zich bezighouden&#13;
met economisch activiteiten met betrekking tot&#13;
dierlijke producten zich daarop in hun normale bedrijfsvoering&#13;
behoren in te stellen en ervoor zorg dienen&#13;
te dragen dat zij van de ene op de andere dag, niet door&#13;
een dergelijk verbod getroffen wijze van bedrijfsvoering&#13;
kunnen overschakelen zonder dat de winstgevendheid&#13;
van hun bedrijf verloren gaat.’&#13;
De Hoge Raad oordeelde derhalve dat de schade die Harrida&#13;
had geleden ten gevolge van op zich zelf rechtmatige&#13;
overheidsdaden door de Staat vergoed diende te worden, nu&#13;
deze schade niet tot het normale bedrijfsrisico van Harrida&#13;
behoorde. De maatregelen tegen BSE waren in 1996 niet&#13;
voorzienbaar voor de vleesimporteur.&#13;
7. Conclusie&#13;
In dit artikel staat de vraag centraal of schade die veehouders&#13;
lijden ten gevolge van de maatregelen ter bestrijding&#13;
van de bluetongue, door de overheid vergoed dient te worden.&#13;
In dit artikel zijn de rechtsgrondslagen voor schadevergoeding&#13;
in tweeën gedeeld, namelijk ten eerste schadevergoeding&#13;
op grond van onrechtmatige overheidsdaad en ten&#13;
tweede schadevergoeding in het geval van rechtmatige overheidsdaad.&#13;
De bevoegdheid tot het nemen van dierziektebestrijdingsmaatregelen&#13;
ontleent de minister aan de GWWD.&#13;
Indien deze maatregelen geen, danwel onvoldoende wettelijke&#13;
grondslag hebben en/of in strijd zijn met de algemene&#13;
beginselen van behoorlijk bestuur en/of onjuist worden uitgevoerd,&#13;
kunnen de maatregelen als onrechtmatige overheidsdaden&#13;
gekwalificeerd worden en kan voor de Staat een&#13;
schadevergoedingsplicht bestaan op grond van artikel 6:162&#13;
BW.&#13;
In het geval van rechtmatige overheidsdaden biedt de&#13;
GWWD schadevergoedingsgrondslagen in de artikelen 86,&#13;
90 en 91 indien schade is geleden ten gevolge van bepaalde&#13;
maatregelen ter bestrijding van een besmettelijke dierziekte.&#13;
Nu er bij de bestrijding van bluetongue geen ruimingen&#13;
plaats hebben gevonden, kan alleen artikel 91 GWWD een&#13;
schadevergoedingsgrondslag bieden. De minister kent op&#13;
grond van deze hardheidsclausule slechts zeer terughoudend&#13;
schadevergoedingen toe. De minister is van mening dat alle&#13;
schade gedragen dient te worden door de veehouder en dat&#13;
de Staat geen schadevergoedingsplicht heeft. Het CBb heeft&#13;
tot op heden in het geval van andere besmettelijke dierziekten&#13;
geoordeeld dat alle schade ten gevolge van maatregelen&#13;
ter bestrijding van een dierziekte tot het normale bedrijfsrisico&#13;
van de veehouder behoort. Alleen de vermogensschade&#13;
voor de gedode dieren en vernietigde producten en voorwerpen&#13;
dient vergoed te worden uit het Diergezondheidsfonds.&#13;
In de rechtsliteratuur is op deze redenering kritiek geleverd.&#13;
In dit artikel is naar voren gebracht dat de schade ten gevolge&#13;
van maatregelen tegen een besmettelijke dierziekte&#13;
niet per definitie tot het normale bedrijfsrisico gerekend&#13;
dient te worden, omdat de oorzaken van de schade niet&#13;
binnen de invloedsfeer van de veehouder vallen, maar met&#13;
name het gevolg zijn van keuzes die de overheid gemaakt&#13;
heeft voor bijvoorbeeld het non-vaccinatiebeleid. Verder&#13;
kan de veehouder het risico op schade ten gevolge van&#13;
maatregelen tegen een besmettelijke dierziekte ook niet&#13;
adequaat verzekeren.&#13;
Ook kan gesteld worden dat de schade ten gevolge van&#13;
de maatregelen ter bestrijding van bluetongue voor de Nederlandse&#13;
veehouder medio 2006 niet voorzienbaar was.&#13;
Maatregelen tegen bluetongue hoefde een Nederlandse veehouder&#13;
niet te verwachten, omdat bluetongue in Nederland&#13;
voor augustus 2006 niet voorkwam.&#13;
Gezien de strikte jurisprudentie van het CBb is de kans&#13;
aanwezig dat het CBb zal oordelen dat schade ten gevolge&#13;
van maatregelen tegen bluetongue tot het normale bedrijfsrisico&#13;
behoort van een veehouder. Gezien het voorgaande&#13;
kan gesteld worden dat er dan sprake is van strijd met artikel&#13;
1 EP EVRM. Het zou dan interessant zijn om het Europese&#13;
Hof van de rechten van de mens een oordeel te vragen.&#13;
In de Leffers/Staat jurisprudentie – in casu is het arrest&#13;
Staat/Harrida van belang – geeft de Hoge Raad een engere&#13;
uitleg aan de term normaal bedrijfsrisico dan het CBb. Het&#13;
kan derhalve voor een veehouder opportuun zijn om via de&#13;
civielrechtelijke weg een schadevergoedingsactie in te stellen.&#13;
Of volledige schadevergoeding in alle gevallen aan de&#13;
orde is, kan betwijfeld worden. Artikel 1 EP EVRM verplicht&#13;
niet tot volledige schadeloosstelling en ook het leerstuk&#13;
van nadeelcompensatie noopt niet tot volledige schadeloosstelling.&#13;
Aangenomen kan worden dat sprake dient te&#13;
zijn van een speciale en abnormale last. In gevallen dat individuele&#13;
veehouders onevenredig veel schade lijden is mijns&#13;
inziens nadeelcompensatie geboden. Mijns inziens heeft de&#13;
Staat aldus in beginsel de plicht de schade ten gevolge van&#13;
maatregelen ter bestrijding van bluetongue te vergoeden.</content><legacyfootnotes>* Dit artikel is een uitgebreide weergave van de inleiding die is&#13;
gehouden over dit onderwerp op de Actualiteitendag Agrarisch&#13;
Recht op 12 januari 2007.&#13;
** Mr. C.A. van Kooten-de Jong is als advocaat werkzaam bij Van&#13;
Kooten advocaten te Montfoort.&#13;
1. Wet van 24 september 1992, Stb.1992, 585.&#13;
2. Regeling beperkingsgebieden bluetongue 2006, Stcrt.2006, nr. 162.&#13;
3. Kamerstukken II2005/06, 30 669, nr. 1, brief van de minister van&#13;
LNV van 18 augustus 2006.&#13;
4. Wijziging (3) Regeling beperkingsgebieden bluetongue 2006, Stcrt.&#13;
2006, nr. 168.&#13;
5. Wijziging (7) Regeling beperkingsgebieden bluetongue 2006, Stcrt.&#13;
2006, nr. 178.&#13;
6. Wijziging (32) Regeling beperkingsgebieden bluetongue 2006, Stcrt.&#13;
2007, nr. 2, bij wijziging van 16 januari 2007 is deze bepaling aangepast:&#13;
herkauwers geboren na 17 december 2006 mogen worden vervoerd&#13;
naar het beschermingsgebied of een gebied beschreven in bijlage&#13;
I bij beschikking 2005/393, onder ‘gebied F’ beschreven deel van&#13;
België, Frankrijk, Duitsland en Luxemburg.&#13;
7. Zie dossier bluetongue op website: www.minlnv.nl.&#13;
8. Bijvoorbeeld Agrarisch Dagblad8 november 2006 p. 6.&#13;
9. Zie voor een uitgebreide uiteenzetting van de aansprakelijkheidsvereisten&#13;
voor onrechtmatige overheidsdaad: Van Wijk/Konijnenbelt &amp;&#13;
Van Male, Hoofdstukken van bestuursrecht, 13de druk, Den Haag&#13;
2005, p. 693 e.v.&#13;
10. Hoofdstuk II afdeling 3 De preventie en bestrijding van besmettelijke&#13;
dierziekten.&#13;
11. CBb 3 augustus 2001 AWB 99/607, LJN AB5295. In 2006 heeft het&#13;
ministerie van LNV de schadeclaims van varkensfokkers verder afgehandeld.&#13;
Er zijn aan de varkensfokkers schikkingsvoorstellen gedaan&#13;
waarmee een bedrag van circa 39 miljoen euro gemoeid is (zie Kamerstukken&#13;
II2006/07, 25 229, nr. 74).&#13;
12. CBb 20 september 2005 AWB 04/473, LJN AU3606.&#13;
13. Kamerstukken II2000/01, 27 685, nr. 3, p. 6, Memorie van Toelichting&#13;
bij de wijziging van het veterinaire complex van de GWWD.&#13;
14. Zie ook Kamerstukken II2004/05, 29354, nr. 6, p. 14.&#13;
15. Beschikking van de Raad d.d. 26 juni 1990 nr. 90/424, PbEGL 224.&#13;
16. Artikel 3 lid 2 van de Beschikking van de Raad d.d. 26 juni 1990 nr.&#13;
90/424, PbEGL 224. Deze bepaling kan wellicht een aanknopingspunt&#13;
zijn voor een volledige schadevergoeding nu de bepaling spreekt&#13;
over schadeloosstelling.&#13;
17. Besmettelijke dierziekten die zijn aangewezen op grond van artikel 15&#13;
GWWD.&#13;
18. ‘Schade veroorzaakt door de toepassing van maatregelen, als bedoeld&#13;
in artikel 17 of 21, kan voor zover deze niet uit hoofde van de artikelen&#13;
86 of 90 voor vergoeding in aanmerking komt, in door Onze Minister&#13;
te bepalen bijzondere gevallen geheel of gedeeltelijk uit het&#13;
Diergezondheidsfonds worden vergoed’.&#13;
19. Zie voor de procedure van de waardevaststelling ten behoeve van de&#13;
vaststelling van de tegemoetkoming: C.A. van Kooten-de Jong, ‘Taxaties&#13;
tijdens de vogelpestcrisis 2003: schending van fundamentele&#13;
rechtsbeginselen?!’, Agr.r. 2006, p. 675 e.v.&#13;
20. Zie verweer in CBb 17 april 2003, LJN AF7701.&#13;
21. CBb 25 januari 2005 AWB 03/575, LJN AS5071, CBb 10 februari&#13;
2005 AWB 04/1, LJN AS7073, CBb 7 februari 2006 AWB 05/270,&#13;
LJN AV4556, CBb 9 mei 2006 AWB 05/235, LJN AX1652.&#13;
22. CBb 17 april 2003, LJN AF7701 en CBb 17 juni 2004, LJN&#13;
AQ7401.&#13;
23. CBb 20 november 2006 AWB 05/271 LJN AZ4249.&#13;
24. D.W. Bruil, Agrarisch Noodrecht, reeks Agrarisch recht, deel 5, oratie&#13;
uitgesproken op 15 januari 2002 p. 21.&#13;
25. P.A. de Hoog, ‘Mond- en klauwzeer en het EVRM’, NJB27 april&#13;
2001, p. 798 e.v.&#13;
26. B. Nijman, ‘Bestrijding van dierziekten. Preadvies Vereniging voor&#13;
Agrarisch Recht’, Agr.r.2003 p. 309 e.v.&#13;
27. Zie voor de criteria: T. Barkhuysen en M.L. van Emmerik, De eigendomsbescherming&#13;
van artikel 1 van het Eerste Protocol bij het&#13;
EVRM en het Nederlands burgerlijk recht: het Straatsburgse perspectief,&#13;
preadvies 2005 uitgebracht voor de Vereniging voor Burgerlijk&#13;
recht, Kluwer 2005.&#13;
28. Een recent voorbeeld waar door de Nederlandse rechter in individuele&#13;
gevallen een onevenredige last in de zin van artikel 1 EP EVRM werd&#13;
aangenomen is Hof Arnhem 29 augustus 2006 nr. 2004/1050,&#13;
LJN AY7535, inzake de korting van varkensrechten.&#13;
29. W. Konijnenbelt heeft het beginsel in Nederland geïntroduceerd: De&#13;
égalité devant les charges publiques in het Franse administratieve&#13;
recht, Bestuurswetenschappen1971, p. 265.&#13;
30. Zie ABRvS 18 februari 1997, AB1997, 143 en ABRvS 6 mei 1997,&#13;
AB1997, 229.&#13;
31. B.J. Schueler, Schadevergoeding en de Awb, aansprakelijkheid voor&#13;
besluiten, Monografieën Algemene wet bestuursrecht, Deventer&#13;
2005, p. 205.&#13;
32. B.J. Schueler, Schadevergoeding en de Awb, aansprakelijkheid voor&#13;
besluiten, Monografieën Algemene wet bestuursrecht, Deventer&#13;
2005, p. 205.&#13;
33. HR 18 januari 1991, nr. 14096, NJ1992, 638.&#13;
34. HR 20 juni 2003 nr. C02/033HR, NJ2005/189.&#13;
</legacyfootnotes><footnotes><footnote/></footnotes><auteurs>mr. C.A. van Kooten-de Jong</auteurs><published>2007-03-01 00:00:00</published><modified>2017-06-08 16:16:44</modified><editiondate>2007-03-01</editiondate><htmlpath>https://denhollander.info/artikel/3869</htmlpath></article>
</articles></edition>