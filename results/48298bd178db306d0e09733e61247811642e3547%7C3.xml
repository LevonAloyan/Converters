<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2002</searchword><id>4643</id><udhid>UDH:TvAR/4643</udhid><titel>Monnee / Jungerius (TvAR 2002/5107)</titel><searchwords><searchword>TvAR 6/2002</searchword><searchword>TvAR 2002/5107</searchword><searchword>UDH:TvAR/4643</searchword></searchwords><attachments><attachment><name>2002_nr 6_Rechtspraak_5107.pdf</name><extention>pdf</extention><url>https://denhollander.info/download/4588/ci</url></attachment></attachments><inleiding>[Pachtwet art. 20, 22, 44, 48, 51, 52]&#13;
&#13;
Schriftelijk vastgelegde en goedgekeurde&#13;
overeenkomst tot onderverpachting zonder&#13;
toestemming hoofdverpachter. Onderpachter&#13;
genoodzaakt tot ontruiming na beëindiging&#13;
hoofdpacht bij overeenkomst.&#13;
Vordering van onderpachter tegen onderverpachter&#13;
tot ontbinding onderpachtovereenkomst&#13;
en schadevergoeding.&#13;
Hof: Niet meer terbeschikkingstellen&#13;
gepachte aan onderpachter is een aan&#13;
onderverpachter toerekenbare tekortkoming.&#13;
Ontbinding onderpacht. Berekening&#13;
schadevergoeding voor onderpachter op&#13;
basis van geschatte gederfde inkomsten&#13;
(factor 8). Toekomstige niet-agrarische&#13;
bestemming daarbij niet van invloed.&#13;
Afwijzing vordering tot schadevergoeding&#13;
ex art. 44 PW, want geen sprake van&#13;
afwijzing verlengingsverzoek.</inleiding><content>ARREST IN DE ZAAK VAN:&#13;
Peter Antonius Franciscus Monnee, wonende&#13;
te Rijnsburg,&#13;
appellant,&#13;
procureur: mr P.J.M. Hermsen,&#13;
tegen&#13;
Jan Jungerius, wonende te Rijnsburg,&#13;
geïntimeerde,&#13;
procureur: mr B. Peek.&#13;
1 Het geding in eerste aanleg&#13;
Voor de procedure in eerste aanleg wordt verwezen&#13;
naar de inhoud van het vonnis dat de&#13;
pachtkamer van het kantongerecht te Leiden&#13;
op 15 april 1999 tussen partijen – hierna ook&#13;
te noemen Monnee resp. Jungerius – heeft&#13;
gewezen; van dat vonnis is een fotocopie aan&#13;
dit arrest gehecht.&#13;
2 Het geding in hoger beroep&#13;
2.1 Monnee heeft bij exploot van 17 mei 1999&#13;
aan Jungerius aangezegd van het bovengenoemde&#13;
vonnis in hoger beroep te komen,&#13;
met zijn dagvaarding voor dit hof.&#13;
2.2 Bij memorie van grieven heeft Monnee,&#13;
met vermeerdering van zijn eis, acht grieven&#13;
tegen het bestreden vonnis aangevoerd en toegelicht,&#13;
en geconcludeerd dat het hof het vonnis&#13;
waarvan beroep zal vernietigen en, opnieuw&#13;
rechtdoende, voor recht zal verklaren&#13;
dat de pachtovereenkomst tussen partijen zal&#13;
zijn ontbonden en Jungerius zal veroordelen&#13;
binnen twee dagen na de betekening van het&#13;
in dezen te wijzen arrest aan Monnee ten titel&#13;
van schade te betalen een bedrag van ƒ 126.720,–,&#13;
zulks vermeerderd met de wettelijke rente&#13;
vanaf 1 april 1998, althans vanaf de dag der&#13;
dagvaarding tot aan die der algehele voldoening,&#13;
alsmede een bedrag van ƒ 8.611,– ten&#13;
titel van buitengerechtelijke incassokosten en&#13;
met veroordeling van Jungerius in de kosten&#13;
van beide instanties.&#13;
2.3 Het hof zal in het petitum in de memorie&#13;
van grieven van Monnee tevens opgenomen&#13;
achten de door Monnee (in de toelichting op&#13;
grief VIII geformuleerde, maar niet in dit&#13;
petitum opgenomen) vermeerdering van zijn&#13;
eis met de vordering Jungerius te veroordelen&#13;
tot betaling van een schadeloosstelling op&#13;
grond van art. 44 Pachtwet, nu ruim een jaar&#13;
na de ontruiming (maart 1998) aan het voorheen&#13;
gepachte object nog geen niet-agrarische&#13;
bestemming is gegeven.&#13;
2.4 Bij memorie van antwoord heeft Jungerius&#13;
verweer gevoerd, bewijs aangeboden, producties&#13;
in het geding gebracht en geconcludeerd&#13;
dat het hof het vonnis waarvan beroep zal&#13;
bekrachtigen, zo nodig met verbetering van&#13;
de gronden, zulks met veroordeling van Monnee&#13;
in de kosten van beide instanties.&#13;
2.5 Vervolgens hebben partijen hun stukken&#13;
aan het hof overgelegd voor het wijzen van&#13;
arrest.&#13;
3 De grieven&#13;
Monnee heeft tegen het vonnis waarvan&#13;
beroep als grieven aangevoerd, dat de kantonrechter&#13;
(het hof leest: de pachtkamer van het&#13;
kantongerecht) in het vonnis van 15 april 1999&#13;
ten onrechte:&#13;
Grief I&#13;
heeft overwogen, dat de vordering van Monnee,&#13;
gebaseerd op het rapport van Vellekoop&#13;
Makelaardij (van 26 september 1995) zonder&#13;
enige nadere toelichting zou zijn, als gesteld&#13;
wordt dat het nettoresultaat van het betelen&#13;
van de onderhavige grond over de jaren 1990-&#13;
1993 gemiddeld ƒ 15.840,– is geweest, welk&#13;
bedrag Vellekoop vervolgens kapitaliseert met&#13;
een factor 8.&#13;
Grief II&#13;
heeft overwogen, dat de financiële resultaten&#13;
nog “geflatteerd” zijn door de omstandigheid&#13;
dat er vanaf 1995 geen pacht meer is betaald.&#13;
Grief III&#13;
heeft overwogen, dat Monnee de genoemde&#13;
cijfers, zijnde de jaarrekeningen 1994-1997,&#13;
niet genoegzaam gemotiveerd heeft weersproken.&#13;
Grief IV&#13;
heeft overwogen dat Monnee evenmin behoorlijk&#13;
gemotiveerd heeft weersproken dat&#13;
het verweer dat hij door hetzij elders land te&#13;
pachten, hetzij op andere wijze bijverdiensten&#13;
te creëren, het beweerdelijk te derven inkomen&#13;
van ƒ 15.840,– per jaar had kunnen verwerven.&#13;
Grief V&#13;
heeft nagelaten zich uit te spreken aangaande&#13;
de gevorderde ontbinding van de pachtovereenkomst,&#13;
zodat deze nog immer voortduurt.&#13;
Grief VI&#13;
Monnee in het ongelijk heeft gesteld en in de&#13;
kosten van het geding heeft veroordeeld.&#13;
Grief VII&#13;
heeft nagelaten Jungerius te veroordelen tot&#13;
het betalen van een schadeloosstelling bij tussentijdse&#13;
ontbinding van de pachtovereenkomst.&#13;
Grief VIII&#13;
heeft nagelaten Jungerius te veroordelen tot&#13;
het betalen van een schadeloosstelling krachtens&#13;
art. 22 jo. 24 lid 1 Pachtwet, nu Monnee&#13;
in het genot van het gepachte wordt belemagrarisch&#13;
merd, doordat een derde een hem toekomend&#13;
recht op hetzelve uitoefent, dit terwijl hij ten&#13;
tijde van het aangaan der pachtovereenkomst&#13;
dit recht niet gekend heeft.&#13;
4 De vaststaande feiten&#13;
Tegen de vaststelling van feiten door de pachtkamer&#13;
van het kantongerecht in de rechtsoverwegingen&#13;
2.1 t/m 2.4 van het vonnis&#13;
waarvan beroep zijn door Monnee geen grieven&#13;
aangevoerd.&#13;
Mede op grond van de in hoger beroep gestelde&#13;
en door de wederpartij niet of onvoldoende&#13;
weersproken feiten, zal het hof in hoger&#13;
beroep van de volgende feiten uitgaan:&#13;
4.1 Jungerius heeft krachtens schriftelijk vastgelegde&#13;
pachtovereenkomst d.d. 25 november&#13;
1983, goedgekeurd door de Grondkamer voor&#13;
Zuid-Holland op 17 februari 1984, percelen&#13;
grond in Rijnsburg, kadastraal bekend gemeente&#13;
Rijnsburg, sectie B, nr 33 (groot 0.66 are), nr&#13;
34 (groot 0.64.20 ha) en nr 2705 (groot 0.26.45&#13;
ha) gepacht van zijn vader, Gerrit Jungerius.&#13;
4.2 In of omstreeks 1985 heeft Jungerius zonder&#13;
de daarvoor vereiste toestemming van zijn&#13;
vader als verpachter een gedeelte van circa&#13;
0.33 ha van de genoemde percelen nrs 33 en&#13;
34 – dit gedeelte verder ook aan te duiden als:&#13;
het gepachte – aan Monnee (onder)verpacht.&#13;
4.3 Deze (onder)pachtovereenkomst is schriftelijk&#13;
vastgelegd bij vonnis van de pachtkamer&#13;
van het kantongerecht te Leiden d.d. 11 september&#13;
1997, zonder vastlegging van een&#13;
ingangsdatum en duur, tegen een pachtprijs&#13;
van ƒ 1.875,– per jaar.&#13;
4.4 Bij beschikking van de Grondkamer Zuid-&#13;
West van 19 februari 1999 (welke beschikking&#13;
is bevestigd door de Centrale Grondkamer bij&#13;
beschikking van 29 april 1999) is deze pachtovereenkomst&#13;
goedgekeurd, met vaststelling&#13;
van de ingangsdatum van de (onder)pachtovereenkomst&#13;
op 1 januari 1986 en wijziging&#13;
van de pachtduur in zes jaar, alsmede met wijziging&#13;
van de tussen partijen overeengekomen&#13;
pachtprijs van ƒ 1.875,– per jaar tot:&#13;
ingaande 1 januari 1986 ƒ 495,– in totaal p.j.;&#13;
ingaande 1 januari 1991 ƒ 515,– in totaal p.j.;&#13;
ingaande 1 januari 1993 ƒ 592,– in totaal p.j.;&#13;
ingaande 1 januari 1996 ƒ 620,– in totaal p.j.;&#13;
4.5 Monnee heeft met ingang van 1995 geen&#13;
pacht meer aan Jungerius betaald.&#13;
4.6 Gerrit Jungerius is op 28 september 1994&#13;
overleden. Jungerius en zijn beide zusters&#13;
(Cornelia, geboren 21 maart 1943, en Margrieta,&#13;
geboren 24 mei 1946) zijn diens erfgenamen&#13;
– verder tezamen ook aan de duiden&#13;
als: de erven Jungerius –.&#13;
4.7 De pachtovereenkomst tussen de erven Jungerius&#13;
en Jungerius is bij overeenkomst beëindigd&#13;
per 1 augustus 1995, welke beëindigingsovereenkomst&#13;
is goedgekeurd door de grondkamer&#13;
voor Zuid-Holland op 25 augustus 1995.&#13;
4.8 Op vordering van de erven Jungerius is&#13;
Monnee bij vonnis van de rechtbank te&#13;
’s-Gravenhage d.d. 29 april 1997 veroordeeld&#13;
tot ontruiming van het door hem gepachte, op&#13;
voorwaarde van zekerheidstelling door de&#13;
erven Jungerius van ƒ 100.000,–.&#13;
4.9 Bij vonnis in kort geding d.d. 20 februari&#13;
1998 van de president van de rechtbank te&#13;
’s-Gravenhage is Monnee op vordering van de&#13;
erven Jungerius wederom veroordeeld tot&#13;
ontruiming van het gepachte, zodra deze&#13;
erven door middel van een bankgarantie van&#13;
ƒ 100.000,– zekerheid gesteld zullen hebben&#13;
voor de eventueel als gevolg van die ontruiming&#13;
door Monnee geleden en te lijden schade,&#13;
met machtiging aan de erven deze ontruiming&#13;
zonodig zelf te bewerkstelligen.&#13;
4.10 Monnee heeft het door hem gepachte in&#13;
maart of april 1998 feitelijk ontruimd.&#13;
4.11 De gemeente Rijnsburg bereidt een&#13;
bestemmingsplan voor waarbij de onderhavige&#13;
grond de bestemming bedrijventerrein zal&#13;
krijgen.&#13;
4.12 Monnee’s hoofdberoep is buschauffeur.&#13;
5 De beoordeling van het geschil in&#13;
hoger beroep&#13;
5.1 Het hof stelt voorop dat Monnee bij zijn&#13;
memorie van grieven niet (ook niet bij de&#13;
stukken van de eerste instantie) alle in deze&#13;
memorie aangekondigde producties heeft&#13;
overgelegd, met name niet de beschikkingen&#13;
van de grondkamer Zuid-West van 19 februari&#13;
1999 en van de Centrale Grondkamer van&#13;
29 april 1999 en het vonnis van de rechtbank&#13;
te ’s-Gravenhage van 29 april 1997. Het hof&#13;
merkt daarbij op dat deze stukken wel zijn&#13;
gehecht aan de conclusie van antwoord van&#13;
Jungerius, doch zonder dat die bij deze conclusie&#13;
in het geding zijn gebracht.&#13;
5.2 Monnee vordert ontbinding van de (onder)-&#13;
pachtovereenkomst tussen hem en Jungerius&#13;
en schadevergoeding, zowel op grond van&#13;
onrechtmatig handelen van Jungerius – kort&#13;
gezegd: instemmen door Jungerius met ontbinding&#13;
van de (hoofd)pachtovereenkomst&#13;
tussen de erven Jungerius en Jungerius – als&#13;
ook op grond van toerekenbaar tekortschieten&#13;
van Jungerius in de nakoming van de&#13;
(onder)pachtovereenkomst jegens Monnee&#13;
sedert de ontruiming door Monnee in maart&#13;
1998 – kort gezegd: niet meer terbeschikkingstellen&#13;
van het gepachte –.&#13;
5.3 De pachtkamer van het kantongerecht&#13;
heeft, zonder de grondslagen van deze vorderingen&#13;
van Monnee te beoordelen, de vorderingen&#13;
van Monnee afgewezen omdat Monnee&#13;
– kort gezegd – niet aannemelijk heeft kunnen&#13;
maken dat hij na zijn gedwongen ontruiming&#13;
reële inkomsten uit de exploitatie van het&#13;
gepachte zou hebben genoten, en dus de door&#13;
hem gestelde schade heeft geleden.&#13;
5.4 De grieven I t/m IV hebben betrekking op&#13;
(de hoogte der) door Monnee gevorderde&#13;
schadevergoeding.&#13;
Grief V stelt aan de orde, dat de pachtkamer&#13;
van het kantongerecht zich niet heeft uitgesproken&#13;
over de gevorderde ontbinding van&#13;
de pachtovereenkomst.&#13;
Grief VI, zoals toegelicht, heeft met name&#13;
betrekking op de door Monnee gestelde tekortkoming&#13;
van Jungerius bij de nakoming van de&#13;
(onder)pachtovereenkomst.&#13;
In de grieven VII en VIII maakt Monnee&#13;
bezwaar tegen het niet-toekennen van een&#13;
schadeloosstelling, zulks in grief VII op grond&#13;
van tussentijdse ontbinding van de (onder)-&#13;
pachtovereenkomst wegens bestemming van&#13;
het gepachte voor niet voor de landbouw&#13;
betrekkelijk doeleinden (art. 48 en/of 51 en/of&#13;
52 Pachtwet), en in grief VII op grond van&#13;
belemmering in het genot van het gepachte&#13;
(art. 22 Pachtwet) c.q. gebreken van het gepachte&#13;
(art. 24 Pachtwet).&#13;
Monnee legt aldus het geschil van partijen in&#13;
hoger beroep in volle omvang aan het hof&#13;
voor.&#13;
Grief V&#13;
5.5 Ontbinding van een (hoofd)pachtovereenkomst&#13;
en een daaruit voortvloeiende onmogelijkheid&#13;
voor de (onder)verpachter het verpachte&#13;
nog verder aan zijn pachter ter beschikking&#13;
te stellen betekenen op zichzelf nog&#13;
niet de beëindiging van de (onder)pachtovereenkomst.&#13;
5.6 Ten processe is niet gesteld of gebleken dat&#13;
de (onder)pachtovereenkomst tussen Jungerius&#13;
en Monnee tot een einde is gekomen.&#13;
Monnee heeft het gepachte ontruimd, daartoe&#13;
genoodzaakt door de voornoemde vonnissen&#13;
van de rechtbank te ’s-Gravenhage en de president&#13;
van die rechtbank. In die omstandigheden&#13;
kan de feitelijke ontruiming van het&#13;
gepachte door Monnee niet worden beschouwd&#13;
als medewerking aan beëindiging van de&#13;
(onder)pachtovereenkomst.&#13;
Grief VI&#13;
5.7 Door het gepachte sedert maart/april 1998&#13;
niet meer aan Monnee ter beschikking te stellen,&#13;
schiet Jungerius jegens deze tekort in zijn&#13;
nakoming van de (onder)pachtovereenkomst&#13;
(art. 20 Pachtwet).&#13;
5.8 Deze tekortkoming is aan Jungerius toerekenbaar.&#13;
Deze is immers het gevolg van het&#13;
zonder instemming van zijn vader, de toenmalige&#13;
hoofdverpachter, onderverpachten en&#13;
van de ontbinding van de hoofdpachtovereenkomst&#13;
door de erven Jungerius wegens deze&#13;
onbevoegde onderverpachting.&#13;
Daarbij kan in het midden blijven of Jungerius&#13;
al dan niet heeft meegewerkt aan uitvoering&#13;
van de wens van zijn zusters, de beide&#13;
andere erven Jungerius, tot ontbinding van de&#13;
(hoofd)pachtovereenkomst, nu hij, naar moet&#13;
worden aangenomen, zodanige ontbinding&#13;
wegens zijn onbevoegde onderverpachting&#13;
toch niet had kunnen voorkomen.&#13;
Evenzo kan in het midden blijven of Jungerius&#13;
bij het aangaan van de (onder)pachtovereenkomst&#13;
Monnee ervan op de hoogte heeft&#13;
gesteld dat het gepachte hem niet in eigendom&#13;
toebehoorde.&#13;
Een en ander zou hem immers niet ontslaan&#13;
van zijn verplichting het verpachte aan Monnee&#13;
ter beschikking te stellen.&#13;
5.9 Jungerius heeft gesteld dat tussen partijen&#13;
was overeengekomen, dat de (onder)pachtovereenkomst&#13;
na het overlijden van zijn vader&#13;
zou eindigen. Monnee heeft die afspraak betwist.&#13;
Nu Jungerius in hoger beroep (memorie van&#13;
antwoord par. V sub 4) heeft erkend dat hij&#13;
deze afspraak niet heeft kunnen bewijzen&#13;
moet er in hoger beroep van uit worden gegaan&#13;
dat een dergelijke afspraak niet is gemaakt.&#13;
5.10 (Andere) feiten waaruit zou kunnen&#13;
voortvloeien dat de tekortkoming niet aan&#13;
Jungerius kan worden toegerekend zijn niet&#13;
gesteld.&#13;
5.11 Het bovenoverwogene moet leiden tot de&#13;
conclusies, dat Jungerius jegens Monnee toerekenbaar&#13;
is tekortgeschoten in de uitvoering&#13;
van de (onder)pachtovereenkomst, dat de vordering&#13;
van Monnee tot ontbinding van die&#13;
overeenkomst daarom toewijsbaar is, en dat&#13;
Jungerius jegens Monnee gehouden is tot vergoeding&#13;
van de daardoor aan Monnee veroorzaakte&#13;
schade.&#13;
5.12 De grieven V en VI, en in zoverre ook&#13;
grief VII, zijn derhalve gegrond zodat het&#13;
vonnis waarvan beroep moet worden vernietigd.&#13;
5.13 Met betrekking tot de door Jungerius aan&#13;
Monnee te vergoeden schade overweegt het&#13;
hof het volgende.&#13;
5.14 Op grond van de schriftelijke vastlegging&#13;
in 1997 en de daarop gevolgde goedkeuring&#13;
door de grondkamer moet worden aangenomen&#13;
– zoals dat ook door de grondkamer is&#13;
gedaan – dat de (onder)pachtovereenkomst&#13;
tussen Jungerius en Monnee, ook al is voor&#13;
deze overeenkomst geen bepaalde duur vastgesteld,&#13;
is gaan gelden voor bepaalde tijd, te&#13;
weten voor de wettelijke duur van 6 jaren;&#13;
deze duur is, gelet op het bepaalde in artikel 9&#13;
lid 1 Pachtwet, ingegaan op 1 januari 1998.&#13;
De wettelijke duur van de (onder)pachtovereenkomst&#13;
loopt derhalve, behoudens eventuele&#13;
verlenging, tot 1 januari 2004.&#13;
5.15 Het door Monnee in eerste instantie&#13;
overgelegde rapport van makelaardij Vellekoop&#13;
kan niet dienen tot vaststelling van door&#13;
Monnee geleden schade, nu dat rapport uitgaat&#13;
van een opbrengst van het gepachte van&#13;
gemiddeld ƒ 15.840,– over de jaren 1990 t/m&#13;
1993. Dat rapport biedt aldus geen inzicht in&#13;
de over die jaren voor die opbrengst gemaakte&#13;
kosten en dus ook niet in het door Monnee&#13;
behaalde netto resultaat uit het gebruik van&#13;
het gepachte. Bovendien kunnen de cijfers&#13;
over de jaren 1991 t/m 1993 geen goede basis&#13;
bieden voor schadebepaling over de periode&#13;
na maart 1998.&#13;
5.16 Uit de door Jungerius overgelegde jaarstukken&#13;
– waarvan het hof aanneemt dat deze&#13;
uitsluitend betrekking hebben op exploitatie&#13;
van het gepachte door Monnee, nu deze niet&#13;
anders heeft gesteld – blijkt onweersproken&#13;
het volgende (in guldens):&#13;
Jaar Bedrijfsresultaat Netto resultaat&#13;
1993 4.625 1.586&#13;
1994 1.513 156&#13;
1995 531 neg. 3.129 neg.&#13;
1996 2.512 579 neg.&#13;
1997 1.718 1.307 neg.&#13;
5.17 Er dient rekening mee te worden gehouden&#13;
dat met ingang van 1995 geen pacht meer&#13;
is betaald, terwijl over 1995 ƒ 592,– en vanaf&#13;
1996 ƒ 620,– aan pacht was verschuldigd.&#13;
Grief II is dus vergeefs voorgesteld.&#13;
Voor zover hier van belang is het nettoresultaat&#13;
over die jaren daarom te stellen op:&#13;
1995 3.721 neg.&#13;
1996 1.199 neg.&#13;
1997 1.927 neg.&#13;
5.18 Op grond van het bovenstaande kan – wat&#13;
er zij van de redenen voor deze resultaten – in&#13;
ieder geval niet worden aangenomen dat de&#13;
teelten op het gepachte voor Monnee in die&#13;
jaren “een noodzakelijke bijverdienste” zijn&#13;
geweest, of “een welkome aanvulling op zijn&#13;
chauffeurssalaris” (repliek par. 22).&#13;
5.19 Met betrekking tot de door Monnee aangevoerde&#13;
bijzondere omstandigheden t.a.v. de&#13;
jaren 1995 t/m 1997 (zie repliek par. 23) overweegt&#13;
het hof het volgende.&#13;
5.20 Aan juridische kosten is in de jaarstukken&#13;
over 1995 ƒ 3.711,–, over 1996 ƒ 10.650,–&#13;
en over 1997 ƒ 14.851,– opgenomen.&#13;
De stelling van Monnee, dat deze kosten voor&#13;
het bepalen van zijn inkomsten over die jaren&#13;
buiten beschouwing zouden moeten blijven,&#13;
heeft Jungerius niet weersproken.&#13;
Het hof is van oordeel dat met deze kosten&#13;
inderdaad geen rekening dient te worden&#13;
gehouden bij de bepaling van hetgeen Monnee&#13;
in redelijkheid geacht kan worden te (hebben)&#13;
kunnen verdienen met de exploitatie van het&#13;
gepachte.&#13;
5.21 Zijn beroep op een verminderde arbeidsprestatie&#13;
door spanningen in die jaren is door&#13;
Monnee op geen enkele manier onderbouwd.&#13;
Niet is ook gesteld of gebleken, dat hij zijn&#13;
hoofdberoep als chauffeur niet normaal zou&#13;
hebben kunnen uitoefenen.&#13;
5.22 Uit de verklaring van Monnee als getuige&#13;
in de procedure tot schriftelijke vastlegging&#13;
blijkt, dat hij de door hem in die jaren op het&#13;
gepachte gebruikte tunnelkas daarop heeft geplaatst&#13;
in weerwil van uitdrukkelijk bezwaar&#13;
van Jungerius.&#13;
Jungerius heeft echter in zijn (vervolg)verklaring&#13;
als getuige op 17 april 1997 verklaard:&#13;
“... Een jaar of zo later heeft hij er ineens een&#13;
tunnelkas bijgezet van ongeveer 25x5 meter&#13;
en daar was ik erg boos over. Ik heb dat dan&#13;
ook gezegd met name omdat hij dat niet had&#13;
gevraagd en die kas er zomaar ineens stond.&#13;
Ik heb mij toen wel bij de aanwezigheid van&#13;
die kas neergelegd maar gezegd dat hij die kas&#13;
bij zijn vertrek van dat land in ieder geval&#13;
moest weghalen.”&#13;
Dat laatste kan naar het oordeel van het hof&#13;
niet anders betekenen dan dat Jungerius – na&#13;
zijn bezwaar tegen de plaatsing van de kas –&#13;
alsnog heeft aanvaard, dat Monnee die kas op&#13;
het gepachte zou (kunnen en mogen) blijven&#13;
gebruiken tot het einde van de (onder)pachtovereenkomst.&#13;
Voor zover het gebruik door Monnee van&#13;
deze tunnelkas hem een hogere opbrengst uit&#13;
het gebruik van het gepachte opleverde, moet&#13;
daarom ook die meeropbrengst bij de bepaling&#13;
van de onderhavige schade in aanmerking&#13;
worden genomen.&#13;
5.23 Nu de werkelijke schade van Monnee ten&#13;
gevolge van het niet meer kunnen exploiteren&#13;
van het gepachte na maart 1998 niet exact kan&#13;
worden vastgesteld, zal het hof deze schade ex&#13;
aequo et bono vaststellen.&#13;
5.24 Het hof is van oordeel dat door Monnee&#13;
uit de exploitatie van het onderhavige perceel&#13;
van 0.33 ha in 1998 en volgende jaren in redelijkheid&#13;
– daarbij rekening houdend met jaarstukken&#13;
over 1995-1997, het onder 5.20 overwogene&#13;
en de sedert 1995 niet betaalde pacht&#13;
– een netto bedrijfsresultaat had kunnen zijn&#13;
behaald van ongeveer ƒ 7.000,– per jaar.&#13;
5.25 Met betrekking tot de te verwachten&#13;
duur van het gebruik van het perceel door&#13;
Monnee overweegt het hof het volgende.&#13;
Uit hetgeen hiervoor reeds is overwogen volgt&#13;
dat de pachtovereenkomst, niet gerekend eventuele&#13;
ontbinding en behoudens verlenging,&#13;
zou lopen tot 1 januari 2004.&#13;
5.26 Nu niet is gebleken van feiten of omstandigheden,&#13;
op grond waarvan niet zou moeten&#13;
worden uitgegaan van een eventuele verlenging&#13;
van de onderhavige (onder)pachtovereenkomst&#13;
na 1 januari 2004, dient naar het&#13;
oordeel van het hof bij de bepaling van de&#13;
periode, waarover de aan Monnee toekomende&#13;
schade moet worden berekend, rekening te&#13;
worden gehouden met een zodanige verlenging.&#13;
Dit leidt ertoe dat bij deze bepaling de factor&#13;
8 moet worden gehanteerd. In zoverre sluit&#13;
het hof zich aan bij het door Monnee overgelegde&#13;
rapport van makelaardij Vellekoop.&#13;
5.27 De aan Monnee toe te kennen schadevergoeding&#13;
moet op grond van het hiervoor overwogene&#13;
worden vastgesteld op 8 x ƒ 7.000,– =&#13;
ƒ 56.000,–.&#13;
5.28 In grief IV is aan de orde gesteld, of&#13;
Monnee zich na de beëindiging van zijn&#13;
gebruik van het gepachte in redelijkheid&#13;
elders vervangende inkomsten had kunnen&#13;
verwerven en aldus de schade voor Jungerius&#13;
had kunnen en moeten beperken.&#13;
De pachtkamer van het kantongerecht heeft,&#13;
ongemotiveerd, aangenomen dat dat het geval&#13;
is.&#13;
Jungerius heeft gesteld dat Monnee elders wel&#13;
een vergelijkbaar perceel grond had kunnen&#13;
pachten of anders elders voor een derde (tuinbouw)&#13;
werkzaamheden had kunnen gaan verrichten.&#13;
Het hof acht deze stellingen echter onvoldoende&#13;
onderbouwd en te speculatief om op&#13;
grond daarvan te kunnen aannemen, dat&#13;
Monnee zich in redelijkheid op deze wijze&#13;
inkomen had kunnen verweven – en te minder:&#13;
moeten verwerven – naast zijn hoofdwerkzaamheden&#13;
als chauffeur. Reële mogelijkheden&#13;
daartoe zijn niet gesteld of gebleken.&#13;
Grief IV is dus gegrond.&#13;
5.29 De in de toekomst aan het perceel te&#13;
geven niet-agrarische bestemming acht het&#13;
hof op de schadevaststelling niet van invloed,&#13;
nu in geval van tussentijdse beëindiging van&#13;
de pacht deswege aan Monnee als (onder)-&#13;
pachter een vergoeding op dezelfde voet als&#13;
hierboven aangegeven zou (moeten) worden&#13;
toegekend.&#13;
5.30 Grief VII is dus ook in zoverre gegrond.&#13;
Grief VIII&#13;
5.31 De (in hoger beroep bij vermeerdering&#13;
van eis ingestelde) vordering van Monnee tot&#13;
veroordeling van Jungerius tot het betalen van&#13;
een schadevergoeding als bedoeld in art. 44&#13;
Pachtwet is – wat daar overigens van zij –&#13;
reeds hierom niet toewijsbaar, omdat ten deze&#13;
geen sprake is van (afwijzing van) een verzoek&#13;
van Monnee tot verlenging van de pachtovereenkomst.&#13;
De grief kan in zoverre geen doel&#13;
treffen.&#13;
5.32 Ten aanzien van de vordering van Monnee&#13;
tot vergoeding van buitengerechtelijke&#13;
kosten heeft Jungerius betwist dat sprake is&#13;
geweest van buitengerechtelijke werkzaamheden,&#13;
en bij dupliek gewezen op het ontbreken&#13;
van een deugdelijke specificatie en onderbouwing&#13;
van deze vordering. Het hof acht de specificatie&#13;
en onderbouwing bij repliek (par. 29)&#13;
inderdaad onvoldoende.&#13;
Na afwijzing van deze vordering door de&#13;
pachtkamer van het kantongerecht heeft&#13;
Monnee deze vordering in hoger beroep weliswaar&#13;
gehandhaafd, doch zonder enige nadere&#13;
motivering of specificatie.&#13;
Monnee vordert deze kosten “conform het&#13;
incassotarief van de Nederlandse Orde van&#13;
Advocaten”, hetgeen erop wijst dat het een&#13;
beloning betreft voor incassering van het&#13;
gevorderde bedrag, en niet een vergoeding&#13;
voor buitengerechtelijke werkzaamheden.&#13;
Het hof acht onvoldoende onderbouwd dat&#13;
kosten voor buitengerechtelijke werkzaamheden&#13;
als gesteld daadwerkelijk zijn gemaakt.&#13;
6 Slotsom&#13;
6.1 De grieven I, III, IV, V, VI en VII zijn&#13;
(deels) gegrond.&#13;
De grieven II en VIII (deels) zijn verworpen.&#13;
De grieven behoeven voor het overige geen&#13;
verdere beoordeling.&#13;
65.2 Het vonnis waarvan beroep moet worden&#13;
vernietigd en opnieuw moet worden recht&#13;
gedaan als onderstaand.&#13;
6.3 Het hof acht, nu eindelijk Monnee inzake&#13;
ontbinding en aansprakelijkheid van Jungerius&#13;
in het gelijk is gesteld en zijn schadevordering&#13;
ten dele is toegewezen, het juist dat Jungerius&#13;
als de grotendeels in het ongelijk&#13;
gestelde partij de proceskosten van partijen in&#13;
beide instanties draagt.&#13;
7 De beslissing in hoger beroep&#13;
Het hof, rechtdoende in hoger beroep:&#13;
vernietigt het vonnis van de pachtkamer van&#13;
het kantongerecht te Leiden van 15 april 1999,&#13;
waarvan beroep;&#13;
en opnieuw rechtdoende:&#13;
ontbindt de boven omschreven (onder)pachtovereenkomst&#13;
tussen partijen per heden;&#13;
veroordeelt Jungerius tot betaling aan Monnee&#13;
van een bedrag van ƒ 56.000,–, met de&#13;
wettelijke rente daarover vanaf 1 april 1998&#13;
tot de dag der voldoening;&#13;
wijst het meer of anders gevorderde af;&#13;
veroordeelt Jungerius in de kosten van het&#13;
geding in beide instanties, welke tot heden aan&#13;
de zijde van Monnee worden begroot in eerste&#13;
instantie op ƒ 407,50 (ƒ 112,50 dagvaarding&#13;
en ƒ 295,– griffierecht) aan verschotten en&#13;
ƒ 2.000,– aan gemachtigdensalaris en in hoger&#13;
beroep op ƒ 3.360,30 (ƒ 56,30 dagvaarding en&#13;
ƒ 3.250,– griffierecht) aan verschotten en&#13;
ƒ 2.200,– aan procureurssalaris.</content><legacyfootnotes/><footnotes><footnote/></footnotes><auteurs/><published>2002-06-01 00:00:00</published><modified>2000-02-08 00:00:00</modified><editiondate>2002-06-01</editiondate><htmlpath>https://denhollander.info/artikel/4643</htmlpath></article>
</articles></edition>