<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2011</searchword><id>9174</id><udhid>UDH:TvAR/9174</udhid><titel>Rechtspraak 5634. Pachtkamer Hof Arnhem 11 januari 2011, zaaknummer 200.042.328. Barendse / Barendse (TvAR 2011/5634)</titel><searchwords><searchword>TvAR 4/2011</searchword><searchword>TvAR 2011/5634</searchword><searchword>UDH:TvAR/9174</searchword></searchwords><attachments><attachment><name>TvAR2011_04_06_5634.pdf</name><extention>pdf</extention><url>https://denhollander.info/download/8055/ci</url></attachment></attachments><inleiding>Pachterheeft heeft melkveehouderij beëindigd en melkquo­tum vervreemd. Ontbinding op grond van art. 6:80 BW?&#13;
</inleiding><content>1 Het verloop van het geding&#13;
1.1 Voor het verloop van het geding tot aan het arrest van 3 november 2009 verwijst het hof naar dat arrest.&#13;
1.2 Ingevolge genoemd arrest heeft het hof met partijen ge­compareerd. Het proces-verbaal van de comparitie bevindt zich bij de stukken.&#13;
1.3 Het vervolg van de procedure blijkt uit:&#13;
––de memorie van grieven van M.J. Barendse;&#13;
––de memorie van antwoord van G.M. Barendse;&#13;
––de akte van M.J. Barendse;&#13;
––de akte van depot onder nummer 15/2010;&#13;
––de antwoordakte van G.M. Barendse.&#13;
1.4 Partijen hebben de stukken voor het wijzen van arrest aan het hof overgelegd en het hof heeft arrest bepaald.&#13;
2 De vaststaande feiten&#13;
2.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, onder meer de navol­gende feiten vast.&#13;
2.2 Partijen zijn zusters van elkaar. Zowel de nalatenschap van de vader (overleden op 30 september 1979) als van de moeder van partijen (overleden op 23 mei 2007) is nog on­verdeeld. M.J. Barendse en G.M. Barendse zijn beide erfge­namen van hun vader. G.M. Barendse is als enige erfgename van de moeder van partijen.&#13;
2.3 Tot de onverdeelde boedel(s) behoren de navolgende percelen landbouwgrond, waarvan M.J. Barendse pachter is en G.M. Barendse en M.J. Barendse thans door erfopvolging verpachters (G.M. Barendse voor 5/6 gedeelte en M.J. Ba­rendse voor 1/6 gedeelte):&#13;
––het perceel kadastraal bekend gemeente Buurmalsen, sectie G, nummer 140, groot 0.26.20 ha;&#13;
––het perceel kadastraal bekend gemeente Buurmalsen, sectie G, nummer 75, groot 0.02.70 ha;&#13;
––het perceel kadastraal bekend gemeente Buurmalsen, sectie G, nummer 196, groot 6.95.10 ha;&#13;
––het perceel kadastraal bekend gemeente Geldermalsen, sectie M, nummer 237, groot 3.02.70 ha.&#13;
2.4 M.J. Barendse heeft haar melkveebedrijf beëindigd en het tot haar bedrijf behorende melkquotum verkocht.&#13;
3 De motivering van de beslissing in hoger beroep&#13;
3.1 Ten overstaan van de pachtkamer in eerste aanleg heeft G.M. Barendse gevorderd, na eiswijziging en kort samen­gevat, ontbinding van de pachtovereenkomst en ontruiming van het gepachte, alsmede vergoeding van de waarde van het met het gepachte samenhangende quotum. Bij het be­streden vonnis van 30 juli 2009 (zoals gecorrigeerd op 9 september 2009) heeft de pachtkamer in eerste aanleg de pachtovereenkomst ontbonden en M.J. Barendse tot ontrui­ming veroordeeld. Wat betreft de vordering tot vergoeding van de waarde van het quotum is bij bedoeld vonnis de zaak verwezen naar de rol voor conclusie van repliek.&#13;
3.2 Met grief I, die betrekking heeft op de feiten waarvan de pachtkamer in eerste aanleg is uitgegaan, heeft het hof hier­voor onder 2.3 rekening gehouden. Gelet daarop heeft M.J. Barendse bij de grief geen belang meer.&#13;
3.3 Met grief II beroept M.J. Barendse zich erop dat tussen partijen zou zijn overeengekomen om eventuele aanspra­ken op het melkquotum buiten de verdeling van de nalaten­schap van hun grootmoeder te houden. In dit verband be­roept M.J. Barendse zich onder meer op het vonnis van de rechtbank Arnhem van 27 februari 2008. Volgens M.J. Ba­rendse is in verband met een en ander sprake van misbruik van procesrecht.&#13;
3.4 Het standpunt van M.J. Barendse is in zoverre onvol­doende gemotiveerd. Zonder nadere toelichting, die ach­terwege is gebleven, valt niet in te zien hoe de afspraak om eventuele aanspraken op het melkquotum buiten de verde­ling van de nalatenschap van de grootmoeder van partij­en (dus niet die van de ouders van partijen) te houden, zou kunnen bijdragen tot het oordeel dat sprake is van misbruik van procesrecht. Ook de enkele omstandigheid dat eventue­le aanspraken ter zake van het quotum volgens diezelfde af­spraak desgewenst aan de orde kunnen komen bij de verde­ling van de nalatenschap van de ouders van partijen, maakt nog niet dat G.M. Barendse misbruik van procesrecht maakt door in dit geding ontbinding van de pachtovereenkomst na te streven.&#13;
3.5 Met grief III stelt M.J. Barendse zich op het standpunt dat G.M. Barendse met het instellen van de ontbindingsvor­dering (ook overigens) misbruik van bevoegdheid of mis­bruik van (proces)recht maakt. Volgens M.J. Barendse heeft G.M. Barendse geen ander belang bij ontbinding en ontrui­ming van het gepachte dan de hogere waarde van de desbe­treffende percelen in onverpachte staat, welke hogere waar­de haar voordeel oplevert in het kader van de verdeling van de nalatenschappen van de ouders van partijen. Volgens M.J. Barendse “creeert” G.M. Barendse een wanprestatie die haar op zichzelf in het geheel niet deert, die zij vervolgens inzet om de vrije waarde van de grond te bewerkstelligen.&#13;
3.6 De grief faalt. Volgens art. 6:265 Burgerlijk Wetboek geeft iedere tekortkoming aan de wederpartij de bevoegd­heid om de overeenkomst geheel of gedeeltelijk te ontbin­den, tenzij de tekortkoming de ontbinding niet rechtvaardigt. Uitgangspunt van de wetgever is dus, eenvoudig gezegd, dat een partij die met een tekortkoming van haar wederpar­tij wordt geconfronteerd, met die wederpartij niet verder hoeft en daarom aan de tussen partijen bestaande contrac­tuele rechtsbetrekking een einde moet kunnen maken. Be­doeld uitgangspunt sluit weliswaar niet uit dat met betrek­king tot de bevoegdheid tot ontbinding wordt geoordeeld dat sprake is van misbruik van bevoegdheid of misbruik van procesrecht, dan wel dat uitoefening van de bevoegdheid tot ontbinding naar maatstaven van redelijkheid en billijkheid onaanvaardbaar is, maar daartoe is hetgeen M.J. Barend­se aanvoert onvoldoende. Anders dan M.J. Barendse lijkt te veronderstellen, is de bevoegdheid tot ontbinding geen doel­gebonden bevoegdheid, in die zin dat de bevoegdheid tot ontbinding van een pachtovereenkomst aan de verpachter (uitsluitend) gegeven zou zijn vanwege diens belang bij het gebruik of althans de exploitatie van de grond.&#13;
3.7 In de toelichting op grief IV leest het hof diverse bezwa­ren tegen het bestreden vonnis.&#13;
3.8 In de eerste plaats beroept M.J. Barendse zich op ver­jaring van de vordering tot ontbinding. Volgens haar draagt G.M. Barendse sinds haar brief van 18 juni 1996 (produc­tie 3 bij inleidende dagvaarding) kennis van de verkoop van het melkquotum. Zij citeert uit die brief de navolgende pas­sage: “Mijn cliënt heeft mij andermaal verzekerd dat uw cliënt zijn eigen veehouderijbedrijf heeft verkocht en geleverd aan een derde.” Zij citeert die brief echter onvolledig. In het vervolg van de brief verzoekt G.M. Barendse, bij mon­de van haar toenmalige advocaat, om duidelijkheid omtrent de vraag wat M.J. Barendse met het quotum had gedaan. Bij brief van 19 juli 1996 (productie 4 bij inleidende dag­vaarding) heeft M.J. Barendse, eveneens door tussenkomst van een advocaat, laten weten dat zij er op dat moment niets voor voelde om opening van zaken te geven. Aldus heeft M.J. Barendse het beginpunt van de verjaring onvoldoen­de toegelicht. Uit de bedoelde correspondentie kan immers niet worden afgeleid dat G.M. Barendse met de tekortko­ming bekend was in de zin van art. 3:311 Burgerlijk Wet­boek. In dit verband is van belang dat, zoals G.M. Barend­se in haar memorie van antwoord (p. 5) aanstipt, het quotum destijds langdurig kon worden verleased, zodat uit de be­ëindiging door M.J. Barendse van de veehouderij niet zon­der meer volgde dat het quotum was verkocht. Voor de brief van 29 april 1999 (productie 3 bij inleidende dagvaarding), waarop M.J. Barendse zich mede beroept, geldt opnieuw dat G.M. Barendse in die brief om opening van zaken vraagt, zodat ook die brief niet zonder nadere toelichting het begin­punt van de verjaring van art. 3:311 kan zijn. Reeds gelet op een en ander moet het beroep op verjaring falen. In deze zaak behoeft dan ook geen bespreking hoe de verjaring van art. 3:311 zich verhoudt tot het gegeven dat de verbintenis tot oplevering van het quotum eerst opeisbaar is bij gelegen­heid van het einde van de pacht, conform hetgeen hierna on­der 3.13 en volgende wordt overwogen.&#13;
3.9 M.J. Barendse heeft zich in de tweede plaats beroepen op rechtsverwerking. Ook in zoverre faalt de grief. Uit de door M.J. Barendse aangevoerde feiten volgt niet dat door G.M. Barendse het vertrouwen is gewekt dat zij geen ge­bruik zou maken van haar bevoegdheid om de overeenkomst te ontbinden. Ook in dit verband is van belang dat G.M. Ba­rendse vergeefs om inlichtingen met betrekking tot het quo­tum heeft gevraagd. Voor zover M.J. Barendse zich beroept op de vaststellingsovereenkomst die zij als productie 1 bij memorie van grieven overlegt, geldt dat zij onvoldoende de achtergronden van het geschil heeft toegelicht dat met die overeenkomst werd beëindigd. Voor zover M.J. Barendse zich beroept op de bepaling in de als productie 2 bij memo­rie van grieven overgelegde pachtwijzigingsovereenkomst volgens welke partijen elkaar over en weer finale kwijting verlenen, geldt dat zij die kwijting redelijkerwijs niet op het melkquotum heeft kunnen betrekken, opnieuw omdat zij aan G.M. Barendse de door deze gevraagde inlichtingen niet had gegeven.&#13;
3.10 M.J. Barendse beroept zich in de derde plaats op de beperkende werking van redelijkheid en billijkheid (zon­der meer). Tegen de achtergrond van hetgeen onder 3.6 is overwogen, faalt de grief ook in zoverre. De feiten en om­standigheden waarop M.J. Barendse zich beroept zijn on­voldoende om te kunnen oordelen dat uitoefening van de be­voegdheid tot ontbinding naar maatstaven van redelijkheid en billijkheid onaanvaardbaar is.&#13;
3.11 Bij haar akte van 6 juli 2010 onder 3 heeft M.J. Ba­rendse een nieuwe grief opgeworpen. Zij bestrijdt op die plaats dat zij bij het einde van de pacht niet in staat zal zijn de grond met het quotum aan de verpachters op te leveren. In dat verband verwijst zij naar art. 6:80 Burgerlijk Wet­boek en het arrest van deze kamer van 9 februari 2010, zo­als gepubliceerd in Agrarisch Recht 2010, 5565. De nieuwe grief komt er aldus op neer dat niet is voldaan aan de voor­waarden die art. 6:80 stelt voor het inroepen van de gevol­gen van niet-nakoming voorafgaand aan het tijdstip van op­eisbaarheid.&#13;
3.12 Deze nieuwe grief moet worden bezien tegen de ach­tergrond van een – beperkte, maar voor de onderhavige zaak mogelijk wezenlijke – koerswijziging in de rechtspraak van deze kamer. Die koerswijziging ligt weliswaar min of meer impliciet besloten in diverse uitspraken sinds 2008, maar is door het hof voor het eerst expliciet gemaakt bij arrest van 9 november 2010 (LJN BO3607). Hierna onder 3.13 tot en met 3.17 zal het hof de belangrijkste overwegingen uit dat arrest herhalen.&#13;
3.13 Uitgangspunt van de vaste rechtspraak van dit hof met betrekking tot het melkquotum is dat dit quotum naar even­redigheid samenhangt met het gepachte, voor zover dit in het referentiejaar 1983 dienstbaar was aan de melkveehou­derij. Indien de pacht wordt beëindigd, ontstaat volgens de­zelfde rechtspraak op het moment van die beëindiging een aanspraak van de verpachter op oplevering van een evenre­dig gedeelte van het met het oorspronkelijk gepachte samen­hangende quotum, waartegenover de pachter aanspraak kan maken op vergoeding van in beginsel de helft van de waar­de van dat gedeelte.&#13;
3.14 De verbintenis tot het opleveren van het met het ge­pachte samenhangende quotum werpt haar schaduw voor­uit, in die zin dat een goed pachter reeds tijdens de looptijd van de pachtovereenkomst rekening zal houden met het be­staan van die verbintenis en al datgene zal nalaten wat hem eventueel in de onmogelijkheid brengt om die verbintenis na te komen op het moment dat zij opeisbaar wordt. Dit laatste is in de rechtspraak van dit hof meer dan eens aldus opgevat als zou op de pachter een (zelfstandige) verbintenis rusten om het melkquotum tijdens de looptijd van de pachtovereen­komst niet te vervreemden. Strikt genomen zou die opvat­ting tot consequentie hebben dat de pachter die het quotum zonder toestemming van de verpachter vervreemdt, ook dan wanprestatie pleegt wanneer hij afdoende maatregelen heeft getroffen om te waarborgen dat hij bij gelegenheid van het einde van de pacht in staat zal zijn om het met het gepach­te samenhangende melkquotum, althans een gelijke hoeveel­heid quotum, aan de verpachter op te leveren.&#13;
3.15 De meer recente rechtspraak van dit hof gaat van een andere opvatting uit en plaatst hetgeen de pachter tijdens de looptijd van de pachtovereenkomst met betrekking tot het melkquotum doet en nalaat in de sleutel van art. 6:80 Bur­gerlijk Wetboek. Ook in de huidige opvatting van het hof zal de verpachter die tijdens de looptijd van de pachtover­eenkomst wordt geconfronteerd met vervreemding van het melkquotum door de pachter, veelal uit wanprestatie kun­nen ageren, zij het ook dat de grondslag van zijn vorderings­recht zal moeten zijn de verbintenis om bij gelegenheid van het einde van de pacht het met het gepachte samenhangen­de quotum aan de verpachter op te leveren. Die verbintenis is weliswaar pas opeisbaar bij het einde van de pacht, maar de gevolgen van de niet-nakoming ervan treden volgens art. 6:80 Burgerlijk Wetboek in de in die bepaling bedoelde ge­vallen reeds vóór het moment van opeisbaarheid in. Tot die gevallen behoort onder meer het geval dat vaststaat dat na­koming zonder tekortkoming onmogelijk zal zijn (art. 6:80 lid 1 onder a), alsook het geval dat de schuldeiser, kort ge­zegd, op goede gronden de schuldenaar heeft aangemaand en deze zich niet binnen de door de schuldeiser gestelde ter­­mijn bereid heeft verklaard om zijn verplichtingen na te ko­men (art. 6:80 lid 1 onder c).&#13;
3.16 In verband met onder meer de zeer aanzienlijke waar­de die een melkquotum van enige omvang (althans op dit moment) vertegenwoordigt, behoort van de pachter die het melkquotum heeft verkocht maar betwist dat zich een van de in art. 6:80 Burgerlijk Wetboek omschreven geval­len voordoet, te worden gevergd dat hij gemotiveerd aan­geeft op welke wijze de correcte nakoming van de verbinte­nis tot oplevering van het quotum bij het einde van de pacht is verzekerd. De pachter kan dus niet volstaan met een niet of nauwelijks gemotiveerde betwisting van de stellingen van de verpachter dienaangaande.&#13;
3.17 Indien aan de vereisten die art. 6:80 Burgerlijk Wet­boek stelt is voldaan, kan de verpachter, behalve vervan­gende schadevergoeding, ook ontbinding van de pachtover­eenkomst vorderen. Daaraan staat niet in de weg dat de verbintenis tot oplevering van het quotum niet tot de hoofd­verplichtingen van de pachtovereenkomst behoort. Volgens art. 6:265 Burgerlijk Wetboek geeft immers iedere tekortko­ming de wederpartij de bevoegdheid om de overeenkomst te ontbinden. Wel zal de pachter – evenals in ieder ander geval van een beroep op ontbinding – het verweer kunnen opwer­pen dat de tekortkoming de ontbinding met haar gevolgen niet rechtvaardigt. Bij de beoordeling van de gegrondheid van dat verweer zal de pachtrechter dienen te letten op alle omstandigheden van het geval, waaronder de waarde die het melkquotum vertegenwoordigt en de ernst van het verwijt dat de pachter ter zake van de vervreemding van het melk­quotum kan worden gemaakt.&#13;
3.18 Het late stadium waarin de grief is opgeworpen, lijkt te worden gerechtvaardigd door de omstandigheid dat de be­doelde koerswijziging in de rechtspraak van deze kamer tot 9 november 2010 niet expliciet was gemaakt. In verband daarmee is de grief naar ’s hofs voorlopig oordeel toelaat­baar, hoewel niet bij memorie van grieven opgeworpen.&#13;
3.19 Uit de reactie op de nieuwe grief van G.M. Barend­se (p. 3 van haar antwoordakte) volgt dat G.M. Barendse de strekking van de grief niet ten volle doorgrondt; zo stelt zij zich niet (duidelijk) op het standpunt dat aan de vereisten die art. 6:80 Burgerlijk Wetboek stelt, wordt voldaan. Ook die onvolkomenheid in het partijdebat lijkt te verontschul­digen.&#13;
3.20 G.M. Barendse dient bij akte alsnog een standpunt in te nemen omtrent de vraag of in het onderhavige geval wordt voldaan aan de vereisten die art. 6:80 Burgerlijk Wetboek stelt. Indien zij die vraag bevestigend beantwoordt, zal het volgens hetgeen hiervoor onder 3.16 is overwogen vervol­gens op de weg liggen van M.J. Barendse om bij antwoor­dakte nader te motiveren haar standpunt dat aan die ver­eisten niet is voldaan. Zij zal desgewenst producties in het geding kunnen brengen waaruit kan volgen dat de correcte nakoming van de verbintenis tot oplevering van het quotum bij het einde van de pacht is verzekerd. Het met de nieuwe grief van M.J. Barendse heropende partijdebat zal vervol­gens worden afgerond met een (nieuwe) comparitie van par­tijen, zodat partijen over en weer op elkaars nadere stand­punt zullen kunnen reageren. Partijen kunnen bij hun akten en ter zitting desgewenst ook de toelaatbaarheid van de nieuwe grief bediscussiëren.&#13;
3.21 Ter gelegenheid van de comparitie van partijen dient G.M. Barendse voorts toe te lichten hoe de opgave van (ka­dastrale) gegevens bij memorie van antwoord onder 1 zich verhoudt tot hetgeen waarvan de rechtbank in eerste aanleg en het hof hiervoor onder 2.3 zijn uitgegaan. Met name wil het hof weten of het perceel sectie G, nummer 140, is her­nummerd.&#13;
3.22 Iedere verdere beslissing zal worden aangehouden. Dat geldt ook wat betreft grief V, die de behandeling van de vor­dering tot afrekening van het quotum betreft.&#13;
4 De beslissing&#13;
Het hof, recht doende in hoger beroep:&#13;
verwijst de zaak naar de rol van 1 februari 2011 voor akte aan de zijde van G.M. Barendse als bedoeld onder 3.20;&#13;
bepaalt dat partijen in persoon tezamen met hun advocaten zullen verschijnen voor het tot raadsheer-commissaris be­noemde lid van het hof mr. W.L. Valk, in aanwezigheid van het deskundige lid ir. H.B.M. Duenk, die daartoe zitting zul­len houden in het paleis van justitie aan de Walburgstraat 2-4 te Arnhem op een nader door de raadsheer-commissaris te bepalen dag en tijdstip, zulks tot het geven van inlichtin­gen als onder 3.20 bedoeld;&#13;
bepaalt dat partijen de verhinderdagen van partijen en hun advocaten in de maanden februari, maart en april 2010 zul­len opgeven op de rol van 1 februari 2011, ambtshalve pe­remptoir, waarna dag en uur van de comparitie (ook indien voormelde opgave van een of meer van partijen ontbreekt) door de raadsheer-commissaris zullen worden vastgesteld en alsdan in beginsel geen uitstel in verband met verhinderin­gen zal worden verleend;&#13;
bepaalt dat indien een partij bij gelegenheid van de compa­ritie van partijen nog producties in het geding wenst te bren­gen, deze partij ervoor dient te zorgen dat het hof en de we­derpartij uiterlijk tien dagen voor de dag van de zitting een afschrift van de in het geding te brengen producties hebben ontvangen;&#13;
houdt iedere verdere beslissing aan.&#13;
Noot&#13;
Deze uitspraak sluit aan op het in rechtsoverweging 3.11 be­doelde arrest van het Pachthof van 9 februari 2010, Agr.r. 2010, 5565 (Beelaerts van Blokland/Dimmendaal, met noot D.W. Bruil). De wijze waarop het hof zich thans over dit ar­rest uitlaat, is opmerkelijk; het zou niet meer dan een ‘be­perkte’ koerswijziging behelzen ten opzichte van eerdere rechtspraak. En dat terwijl in werkelijkheid sprake was van een van de meest ingrijpende koerswijzigingen in de recht­spraak over pacht en melkquotum (of zelfs: pacht en pro­ductierechten) die zich in de afgelopen jaren heeft voor­gedaan. Volgens rechtsoverweging 3.14 van de hierboven afgedrukte uitspraak zou het Pachthof in het verleden ‘meer dan eens’ hebben aangenomen dat op een pachter een (zelf­standige) verbintenis rustte om het melkquotum tijdens de looptijd van de pachtovereenkomst niet te vervreemden. Ik weet niet beter, of dit was sinds een arrest van 14 mei 1990, Agr.r. 1990, 4419 (Bothenius Lohman/de Vries) vas­te rechtspraak. Het Hof overwoog toen dat een vervreem­ding van melkquotum zonder toestemming van de verpach­ter was ‘aan te merken als handelen in strijd met artikel 25 der Pachtwet (...)’.&#13;
De tekst van de desbetreffende overweging vervolgde met:&#13;
‘(...) en in casu heeft De Vries door – naar ten processe is komen vast te staan – zonder zelfs enig overleg ter zake met Bothenius Lohman ook het op de grond in geschil rustende melkquotum te vervreemden wanprestatie ten opzichte van laatstgenoemde gepleegd’. &#13;
In het tussenarrest inzake pacht en toeslagrechten, waar­bij werd besloten om prejudiciële vragen voor te leggen aan het Hof van Justitie van de EU (Pachthof 28 oktober 2008, Agr.r. 2008, 5476) zag het hof zich genoodzaakt om de rele­vante Nederlandse jurisprudentie inzake pacht en melkquo­tum uiteen te zetten. Ik citeer uit rechtsoverweging 4.9:&#13;
Vervreemding van het melkquotum door de pachter zonder toestemming van de verpachter voor zodanige vervreem­ding rechtvaardigt in beginsel ontbinding van de pachtover­eenkomst wegens een tekortkoming in de nakoming van die overeenkomst (...).&#13;
In het arrest van 9 februari 2010 ging het Pachthof ‘om’. Het hof plaatste hetgeen een pachter tijdens de looptijd van de pachtovereenkomst met betrekking tot het melkquotum deed en naliet in de sleutel van art. 6:80 BW. Of de systematiek van het burgerlijk recht daartoe noodzaakte, kan worden be­twijfeld. Wat is er mis met het aannemen van een (zelfstan­dige) verbintenis van een pachter om met een pachtobject samenhangende productierechten niet zonder toestemming van zijn verpachter te vervreemden?&#13;
Strikt genomen, aldus het hof in het slot van eerder bedoel­de rechtsoverweging 3.14, zou de verlaten vaste rechtspraak tot consequentie hebben dat de pachter die het quotum zon­der toestemming van de verpachter vervreemdt, ook dan wanprestatie pleegt wanneer hij afdoende maatregelen heeft getroffen om te waarborgen dat hij bij gelegenheid van het einde van de pacht in staat zal zijn om het met het gepach­te samenhangende melkquotum, althans een gelijke hoeveel­heid quotum, aan de verpachter op te leveren. De hier ge­cursiveerde woorden zijn eveneens opmerkelijk, aangezien het Pachthof ook op dit punt in het verleden anders heeft ge­oordeeld. In Pachthof 15 september 1998, Agr.r. 2000, 5041 (Hofstra-Van Weijdom Claterbos/Dekker-Doren c.s.) werd immers overwogen:&#13;
De pachters hebben bij memorie van antwoord (...) nog wel aangevoerd dat zij aan het einde van de looptijd van de pachtovereenkomst de grond met het bijbehorende melkquo­tum alsnog aan de verpachtster kunnen opleveren door aan­koop van melkquotum maar dit verweer faalt reeds hierom omdat daarmee wordt miskend dat een eventueel nieuw te verwerven melkquotum niet met de gepachte grond zal gaan samenhangen, zodat de verpachtster op dat quotum in be­ginsel geen aanspraak heeft.&#13;
De hierboven afgedrukte uitspraak komt er in de kern op neer, dat een pachter niet aan de eis van art. 6:80 lid 1 onder a BW heeft voldaan, indien hij slechts heeft beweerd dat hij bij het einde van de overeenkomst in staat zal zijn om met het gepachte samenhangende productierechten ter beschik­king te stellen. Dergelijke beweringen zullen voldoende ge­motiveerd moeten zijn.&#13;
In de zaak waarover op 9 februari 2010 werd geoordeeld, was het melkquotum weliswaar door de pachter aan een der­de overgedragen, maar had de verkrijger in februari 2007 schriftelijk verklaard dat hij het quotum slechts tijdelijk had gehuurd, en dat de pachter er volledig over kon beschik­ken en bij het einde van de huur kon bepalen of het quotum naar zichzelf of naar een door hem aan te wijzen derde per­soon moest worden overgedragen (zie r.o. 3.9 van het des­betreffende arrest). Met een dergelijke verklaring kan om twee redenen geen genoegen worden genomen. In de eerste plaats loopt de verpachter in geval van een dergelijke ver­klaring het risico dat de verkrijger in staat van faillissement komt te verkeren, dan wel te kwader trouw tot doorverkoop overgaat; aldus Pachthof 3 juli 2007, rekestnr. P 2007/397. Bovendien verdragen de afspraken tussen pachter en ver­krijger zich niet met de systematiek van de Regeling Super­heffing 2008. De overdracht van het melkquotum door de pachter aan de verkrijger is immers een definitieve in de zin van art. 7 en volgende van die regeling, en geen tijdelijke in de zin van art. 6. Door de quotumtransactie ondanks de tij­delijke aard ervan (‘verhuur’) als een definitieve in te kle­den, blijft de ingevolge art. 6 lid 3 vereiste melding ervan aan het Productschap Zuivel achterwege, zodat de pachter er aan ontkomt dat het quotum ingevolge art. 3 lid 1 aan de na­tionale reserve wordt toegevoegd. Indien het Pachthof met verklaringen als die van de verkrijger van het quotum ge­noegen neemt, wordt het aan art. 3 van de Regeling Super­heffing 2008 ten grondslag liggende EU-beleid tot het be­perken van de lease van melkquotum (zie EG-verordening nr. 1234/2007 van 22 oktober 2007, art. 72, inzake ‘inactivi­teit’) ondergraven.&#13;
G.M.F. Snijders&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, H.L. van der Beek en M.G.W.M. Stie­nissenen, de deskundige leden ir. H.B.M. Duenk en F.J.A. baron van Verschuer</auteurs><published>2011-04-01 00:00:00</published><modified>2011-04-01 00:00:00</modified><editiondate>2011-04-01</editiondate><htmlpath>https://denhollander.info/artikel/9174</htmlpath></article>
</articles></edition>