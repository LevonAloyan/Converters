<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2011</searchword><id>9402</id><udhid>UDH:TvAR/9402</udhid><titel>Wetgeving en literatuur</titel><searchwords><searchword>TvAR 7/8/2011</searchword><searchword>UDH:TvAR/9402</searchword></searchwords><attachments><attachment><name>TvAR2011_07_08_09_Wetgeving.pdf</name><extention>pdf</extention><url>https://denhollander.info/download/8212/ci</url></attachment></attachments><inleiding>Algemeen&#13;
</inleiding><content>Wetgeving&#13;
Bij Kluwer is verschenen de editie 2011/2012 van Wetge­ving makelaardij o.g., een kloek boek met bijna dichtbe­drukte 2.300 blz.&#13;
Moties&#13;
Bij de begrotingsbehandeling van het Ministerie van ELI, in november 2010, is een aantal moties aangenomen. In een brief aan de Tweede Kamer geven de bewindslieden aan hoe zij met die moties zullen omgaan (Kamerstukken II, 32500 XIII, nr. 197). Het gaat dan onder meer over:&#13;
––Een keurmerk voor ‘streekeigen producten’ (wordt over overlegd);&#13;
––Het vereenvoudigen van archeologisch onderzoek (beleid wordt geëvalueerd);&#13;
––Zwaardere straffen voor dierenmishandelaars (wordt bekeken);&#13;
––De handhaving van de investeringsregeling voor jonge landbouwers (daarvoor is de Regeling LNV-subsiedies aangepast; voor jonge landbouwers is € 8 mln. Be­schikbaar, Stcrt. 21 juli 2011, nr. 13382);&#13;
––Stalbrandpreventieplannen (er komt een plan van aanpak);&#13;
––Onteigening voor natuur (alleen in uiterste gevallen).&#13;
Pacht&#13;
Prijzen&#13;
De nieuwe pachtprijzen – die al eerder aan de Tweede Ka­mer waren meegedeeld – zijn nu ook in regelgeving gepu­bliceerd: wijziging Pachtprijzenbesluit (Stb. 27 juni 2011, 322) en de wijzing van de Uitvoeringsregeling (Stcrt. 30 juni 2011, nr. 11493). Daaraan is nog een schriftelijk overleg met de vaste commissie voor ELI aan vooraf gegaan (Ka­merstukken II, 27924, nr. 54).&#13;
Pachtdiscussie&#13;
In de Landeigenaar van augustus 2011, p. 3 e.v.) vinden we een verslag van een symposium over pacht van de Federatie Particulier Grondbezit. Op deze middag werd krachtig ge­pleit voor samenwerking tussen pachters en verpachters, die beide belang hebben bij een goede regeling van de pacht. De FPG-visie over pacht, die is uitgebracht als voorschot op de komende evaluatie van de Pachtwet, mikt niet op een funda­mentele herziening, maar op verbetering van de bestaande regels. Belangrijkste aanbevelingen: geliberaliseerde pacht zonder prijstoetsing ook voor overeenkomsten langer dan zes jaar; erfpacht ook korter dan 26 jaar mogelijk maken.&#13;
Zakelijke rechten&#13;
Erfpacht&#13;
In TBR van september 2011 is een overzicht van actuele ont­wikkelingen rond het recht van erfpacht opgenomen, van de hand van W.G. Huijgen en B.A.G.P. Rijpert. Aan de orde komen de afbouw van het erfpachtsysteem in veel gemeen­ten, de rechtspraak rond art. 5:91 BW, erfpacht en hypo­theek, erfpacht en publiekrecht en particuliere erfpacht. Het gaat vooral over de stedelijke erfpacht.&#13;
Ruimtelijke Ordening&#13;
AMVB Ruimte&#13;
De nationale ruimtelijke ordening is in juni in ontwerp naar de Tweede Kamer gestuurd (Kamerstukken II 2010/11, 31500, nr. 25). Het gaat om:&#13;
––Een ontwerp structuurvisie Infrastructuur en Ruimte (in drie delen);&#13;
––Een ontwerp Algemene maatregel van bestuur (Amvb) Ruimte en bijbehorende nota van toelichting;&#13;
––een plan Milieueffectrapport (plan-MER);&#13;
––een Nota van Antwoord voor zienswijzen op het voor­nemen tot het opstellen van SVIR;&#13;
––een wetsvoorstel houdende wijziging van de Wet ruimtelijke ordening (Wro) wordt op korte termijn ingediend.&#13;
De AMVB-Ruimte (ook wel Barro – Besluit algemene re­gels ruimtelijke ordening – genoemd en niet te verwarren met het Besluit ruimtelijke ordening (Bro)) bevat de natio­nale belangen die juridisch geborgd moeten worden. Deze bepalingen richten zich op het bestemmingsplan dat daar­aan gebonden is. In een enkel geval (erfgoederen van uit­zonderlijke universele waarde) verloopt de doorwerking via de provinciale verordening. De onderwerpen van de AMVB zijn: rijksvaarwegen, project Mainportontwikkeling Rotter­dam, kustfundament, grote rivieren, Waddenzee en wadden­gebied, defensie, hoofdwegen en hoofdspoorwegen, elektri­citeitsvoorziening, buisleidingen van nationaal belang voor vervoer van gevaarlijke stoffen. ecologische hoofdstruc­tuur, primaire waterkeringen buiten het kustfundament, IJs­selmeergebied (uitbreidingsruimte), erfgoederen van uitzon­derlijke universele waarde. Geen landbouw. Wat betreft de EHS: deze wordt volgens art. 2.10.2 Barro aangewezen bij provinciale verordening. Deze provinciale verordeningen bevatten dan ook weer bepalingen voor bestemmingsplan­nen. Materiële bepalingen (art. 2.10.5 en 2.10.6) hebben be­trekking op het nee-tenzij-principe, compensatie en saldo­benadering). Met dat alles wordt krijgt de EHS nu ook een eigen juridisch beschermingsregime. Het nieuwe EHS-be­leid is neergelegd in de Structuurvisie. Als nationaal belang nr. 11 is opgenomen: ‘Ruimte voor een nationaal netwerk van natuur voor het overleven en ontwikkelen van flora- en faunasoorten’. Op een kaart staat de EHS, waarbij de ro­buuste verbindingen zijn geschrapt. Realisering moet nog steeds in 2018 afgerond zijn. De herijking van de EHS loopt overigens nog en is voorwerp van overleg met de provincies (Kamerstukken II 2010/11, 30825, nr. 81). Het Besluit al­gemene regels ruimtelijke ordening is in het Staatsblad ge­plaatst (2011, nr. 391).&#13;
Wro&#13;
Bij de Tweede Kamer ligt een wetsvoorstel tot wijziging van de Wro (Kamerstukken II 2010/11, 32821, nr. 5, ver­slag). Het wetsvoorstel voorziet in een wettelijke grond­slag voor rijk en provincie inzake de afwijkingsbevoegdheid van respectievelijk de rijks-amvb (Barro) en de provincia­le verordeningen ruimte. Hoewel het niet met zoveel woor­den wordt gezegd blijkt uit het dossier, met name uit het ad­vies van de Raad van State over dit wetsvoorstel, dat deze wettelijke grondslag thans ontbreekt. Provinciale onthef­fingen ontberen thans dus rechtskracht en men mag aanne­men dat de desbetreffende verbodsbepalingen in verorde­ningen onverbindend zijn. Het advies van de Raad van State over het Barro is om die reden waarschijnlijk nog niet open­baar gemaakt. Het wetsvoorstel bevat dan ook overgangs­recht, waardoor eerdere provinciale ontheffingsbesluiten als­nog rechtskracht krijgen.&#13;
Veranderingsprocessen&#13;
Arjan Bregman is benoemd als bijzonder hoogleraar ge­biedsontwikkeling aan de Universiteit van Amsterdam. Zijn oratie ging over een natuurlijke rolverdeling tussen over­heid en markt bij ruimtelijke veranderingsprocessen. Terwijl de mondiale gebiedsontwikkeling, een universeel ruimtelijk veranderingsproces, van Genesis nog in zes dagen kon wor­den afgerond, met een prima resultaat, is het naderhand niet meer van een leien dakje gegaan. De omgevingswetgeving sluit niet aan bij de investeringsstrategieën van overheid en particulieren (IBR, 19 blz.).&#13;
Raakvlakken&#13;
Bij Kluwer is verschenen het boek Raakvlakken RO 2011; Relaties met andere wetten, door C.W.M. van Alphen e.a. Het boek beschrijft allerlei wetgeving die verband houdt met de ruimtelijke ordening, zoals infrastructuurwetgeving, mi­lieuwetgeving. Archeologie, natuurbescherming, water, ex­terne veiligheid. Een apart hoofdstuk is gewijd aan veehou­derijen, met daarin onder meer de Wet geurhinder en de Wet ammoniak en veehouderij.&#13;
Beheer landelijk gebied&#13;
Natura 2000&#13;
Bij de Tweede Kamer is aanhangig een wijziging van de Crisis- en herstelwet en enkele andere wetten (Kamerstuk­ken II 2010/11, 32588, nr. 21, brief van de staatssecretaris). Ter gelegenheid daarvan is door de Tweede Kamer voorge­steld om de referentiedatum van art. 19kd van de natuur­beschermingswet te veranderen, van 7 december 2004 in 31 maart 2010. De brief betoogt dat dat voorstel in strijd is met de Habitatrichtlijn. Intussen wordt hard gewerkt aan het PAS (Programmatische Aanpak Stikstof). In een aparte brief wordt daarop ingegaan (Kamerstukken II 2010/11, 30654, nr. 97). Het lukt nog niet om het in 2011 af te hebben, maar aan het eind van het jaar is er wel ‘zicht op een werkbare aanpak op basis waarvan de PAS is vast te stellen’, aldus de staatssecretaris. De Commissie MER heeft een advies uitge­bracht, waarin wordt aangegeven dat het PAS een juiste en werkbare aanpak behelst, maar waarin ook nog enkele aan­passingen worden voorgesteld (Commissie MER, 30 juni 2011, rapportnummer 2540-67). Door de Universiteit Maas­tricht en Alterra is een rechtsvergelijkend onderzoek uitge­voerd naar stikstofdepositie en Natura 2000. Daaruit blijkt onder meer dat Duitsland een drempelwaarde hanteert van 3% van de kritische depositiewaarde, hetgeen Europeesrech­telijk als een ‘tamelijk risicovolle’ aanpak wordt aangeduid.&#13;
Dieren&#13;
Wet dieren&#13;
De nieuwe Wet dieren is in het Staatsblad geplaatst (Stb. 2011, 345). De bedoeling van het geheel staat uitvoerig in de considerans: (…) dat het wenselijk is ter uitvoering van Europese verplichtingen en in het belang van de gezond­heid en het welzijn van dieren en in dat van de volksgezond­heid, regels te stellen betreffende dieren, in het bijzonder door de mens gehouden dieren, onder erkenning van de in­trinsieke waarde van het dier en acht slaand op ethische as­pecten in relatie tot biotechnologie, en daarbij, uitdrukking gevend aan de samenhang met die regels, te betrekken re­gels omtrent diervoeders, diergeneesmiddelen en de dier­geneeskunde, en aldus mede te kunnen voorzien in effec­tieve en eenduidige maatregelen teneinde de naleving van deze regels te bevorderen, dat het voorts wenselijk is regels te stellen ter bevordering van de zuiverheid van de in Ne­derland gefokte rassen en de afzet van dierlijke producten, en ter bescherming van het milieu in relatie tot het gebruik van diervoeders en het toepassen van diergeneesmiddelen’. Het is de bedoeling dat de wet per 1 januari 2013 in werking treedt. Er moeten nog veel uitvoeringsregelingen worden opgesteld. De staatssecretaris heeft een programma daar­voor naar de Eerste Kamer gestuurd. Het geeft een overzicht van de amvb’s die in voorbereiding zijn, het tijdpad dat men voor ogen heeft en de te volgen procedure, met maatschap­pelijke invloed en parlementaire voorhang. (Kamerstukken I 2010/11, 31389, R.).&#13;
Duurzame stallen&#13;
Er kan sinds 2008 subsidie worden verstrekt voor duurza­me stallen. Wat dat zijn staat in de Regeling LNV-subsidies (gewijzigd Stcrt. 21 juli 2011, nr. 13382); het komt er op neer dat een zo’n innovatieproject op een aantal punten be­termoet scoren dan de wettelijke eisen (ammoniakuitstoot, geur, fijn stof, diergezondheid, dierenwelzijn). Het aantal aanvragen is wat teruggelopen maar er is nog steeds meer vraag dan budget, aldus de staatssecretaris (Kamerstukken II 2010/11, 28286, nr. 517). In dezelfde brief wordt ook in­gegaan op de Röntgenbeunhazen en de ontwikkeling van de combikip.&#13;
Toekomst intensieve veehouderij&#13;
De vaste commissie van ELI heeft overlegd over de dier­houderij (Kamerstukken II 2010/11, 28973, nr. 73). Naar aanleiding van de in veehouderijen gemaakte filmpjes rea­geert de staatssecretaris in een brief aan de Tweede Kamer (Kamerstukken II 2010/11, 28286, nr. 522). De desbetref­fende actiegroep ‘Ongehoord’ heeft banden met dierenextre­misten. &#13;
Pluimvee&#13;
Verschillende ingrepen bij pluimvee (snavels, achterste te­nen, sporen, kammen) zijn vanaf 2001 verboden op basis van het Ingrepenbesluit, maar er geldt een vrijstelling. Deze vrijstelling wordt verlengd met 10 jaar tot 2021. Die tijd kan worden benut om te zoeken naar alternatieven. Wel wordt de infraroodmethode bij snavelbehandeling verplicht. (Ka­merstukken II 2010/11, 28286, nr. 521). Ook bij het slachten van pluimvee verbetert het dierenwelzijn. De multipele wa­terbadverdoving wordt uitgefaseerd en vervangen door de ‘head only’-methode. Dit betekent niet dat de kippen zon­der kop verder moeten, maar dat de kip met de poten in de slachthaak wordt gehangen, waarna de kop in de goede hou­ding wordt gebracht door het liften van de conus. Vervol­gens fixeren 2 elektroden de kop en gaat er door de kop een stroom lopen met een ingestelde waarde van 240 mA en 50 Hz (AC sinusvorm) met een duur van 0.5, 3 of 5 s. Dat is beter voor de kip en ook voor de filets. De wijziging van de Vrijstellingsregeling dierenwelzijn is opgenomen in Stcrt. 31 augustus 2011, nr. 15608. Ook het verwijderen van een deel van de staart van ooien – bij bepaalde rassen – mag overigens nog even doorgaan.&#13;
Vogelgriep&#13;
Bij een bedrijf in Creil is vogelgriep geconstateerd. De staatssecretaris informeerde de Kamer (Kamerstukken II 2010/11, 29683, nrs. 102, 128) en stelde een beperkingsge­bied in (Stcrt. 8 juli 2011, nrs. 12159 en 12163). Over de strategie bij de bestrijding van besmettelijke dierziekten in meer algemene zin gaat de brief van 15 juli 2011, Kamer­stukken II, 2010/11 29683, nr. 103).&#13;
Planten&#13;
GGO-gewassen&#13;
Op Europees niveau is het niet gelukt om de verordening inzake de toelating van genetisch gemodificeerde gewas­sen aan te passen. Het was de bedoeling dat lid-staten meer ruimte zouden krijgen om ggo’s op hun grondgebied tegen te gaan. Nu is het even afwachten of er een vervolg komt (Kamerstukken II 2010/11, 32427, nr. 11).&#13;
Kwekersrecht&#13;
In een brief aan de Tweede Kamer geeft de Minister van ELI aan hoe hij de oplossing van de octrooiproblematiek van kwekers ziet. In het octrooirecht zal een beperkte ver­edelingsvrijstelling worden geïntroduceerd. Een uitgebrei­de vrijstelling (het ‘tweede spoor’) is alleen in internationaal verband te realiseren. Er is daarover al een consultatie met het bedrijfsleven geweest. Nagegaan wordt of er Europees draagvlak is voor een wijziging van de Europese octrooi­richtlijn op dit punt. Een uitgebreide vrijstelling is nu waar­schijnlijk in strijd met die richtlijn, maar ook met de TRIPS-overeenkomst. De Raad van State wordt daarover advies gevraagd (Kamerstukken II 2010/11, 27428, nr. 202).&#13;
Producten&#13;
EHEC&#13;
Er zijn enkele overleggen geweest met de vaste commis­sie voor ELI (Kamerstukken II 2010/11, 32801, nrs. 7, 8). In Horst aan de Maas doen tuinders een beroep op het Besluit bijstandsverlening zelfstandigen. Dat moet de gemeente zelf weten, zegt de staatssecretaris (nr. 6).&#13;
Milieurecht&#13;
Gebruiksnormen&#13;
Door te lage stikstofgebruiksnormen voor gerst kan er geen fatsoenlijk bier meer van gebrouwen worden. Dat is een alarmerend bericht en men zou onmiddellijke actie verwach­ten, maar de staatssecretaris gaat het eerst verder nog uitzoe­ken (Kamerstukken II 2010/11, 28385, nr. 211).&#13;
Mestoorlog&#13;
Door de eisen die de Duitsers aan Nederlandse mest stellen (druksterilisatie) is er een controverse ontstaan. De zaak ligt bij de Europese Commissie en de staatssecretaris heeft het overleg geïntensiveerd (Kamerstukken II 2010/11, 28385, nr. 212).&#13;
Gewasbescherming&#13;
Het Besluit gewasbeschermingsmiddelen is ingrijpend ge­wijzigd als gevolg van de implementatie van EG-regelge­ving. Belangrijke aanpassingen zijn gericht op de toelatings­procedure, opleiding en vakbekwaamheid van gebruikers en de bescherming van specifieke gebiedscategorieën (Stb. 2011, 377).&#13;
Rechtspersonen&#13;
Personenvennootschappen&#13;
De regering heeft besloten de aanpassing van titel 7.13 BW, waarvoor een voorstel (al lang) bij de Eerste Kamer ligt, in te trekken. Daarvoor wordt verwezen naar een ‘procedure’, waarmee waarschijnlijk die van art. 89 Gw wordt bedoeld. Dat houdt in dat de Koning een machtiging tot intrekking moet geven (Kamerstukken I 2010/11, 31065, C).&#13;
Bedrijfsopvolging&#13;
Familie&#13;
‘Het modegevoelige familievermogensrecht’ is de titel van de oratie van prof. mr. T.J. Mellema-Kranenburg, hoogleraar in het familievermogensrecht aan de Universiteit van Lei­den, gehouden op 30 mei 2011. Mellema gaat in op het af­stammingsrecht, het relatievermogensrecht en het erfrecht. Rode draad in het verhaal is dat de maatschappelijke veran­deringen – nieuwe leefvormen bijvoorbeeld – grote invloed hebben op het familievermogensrecht, dat inderdaad mode­gevoelig is (Kluwer, 34 blz.).&#13;
Europees agrarisch recht&#13;
CEDR&#13;
Van het CEDR-congres te Cambridge (2009) is onlangs een boek verschenen, met daarin opgenomen de vragenlijsten, de toespraken, generale rapporten en landenberichten on­der de titel ‘Le defi de la diversification des entreprises agri­coles’. Voor wie deze titel weinig uitnodigend vindt: niet al­leen de multifunctionele landbouw stond op het programma, maar ook de rechtsvormen van agrarische bedrijven en de &#13;
wetenschappelijke en praktische ontwikkeling van het agra­risch recht in het algemeen. Er staan bovendien ook stukken in het Engels en Duits in het boek (Uitgeverij L’Harmattan Paris, 400 blz.).&#13;
Landbouw- en Visserijraad&#13;
In de serie 21501-32 zijn enkele stukken verschenen:&#13;
––nr. 503 gaat over de agenda voor juli, met onder meer het werkprogramma van het Pools voorzitterschap en de EHEC-bacterie;&#13;
––EHEC was ook een belangrijk onderwerp bij de raad van juni 2011 (nr. 504). Interessant is ook de discussie over meer marktmacht voor boeren. Veel concreets lijkt dat niet op te leveren. Er wordt gewezen naar de mogelijkheden van coöperaties, producentenvereni­gingen en telersverenigingen. Die moeten de ruimte krijgen.&#13;
––Gewetensbezwaarden I&amp;R krijgen een korting op de bedrijfstoeslag van 20%. Dat blijft zo. Het CBB heeft bezwaren van betrokkenen van tafel geveegd. (nr. 505).&#13;
––De bedrijfstoeslagen 2010 zijn op 30 juni 2011 al­lemaal uitbetaald. In 2011 wordt met voorschotten gewerkt, maar daar zijn wel strikte voorwaarden aan verbonden (nr. 506).&#13;
De agenda voor de Landbouwraad van september is ver­schenen onder nummer 21501-32, nr. 511.&#13;
Herziening GLB&#13;
Een lijst van vragen en antwoorden is te vinden in Kamer­stukken II, 2010-2011, 28625, nr. 128. De bijlage bij dit ka­merstuk geeft een gedetailleerd overzicht van sancties van Dienst Regelingen, per regeling wordt de sanctie, de norm en de wettelijke grondslag weergegeven. In het kader van de herziening van het gemeenschappelijk landbouwbeleid is er een interdepartementale conferentie geweest. Een verslag daarvan is naar de Tweede kamer gestuurd (Kamerstukken II 2010/11, 26625, nr. 134).&#13;
Diversen&#13;
Tarieven&#13;
De Landbouwkwaliteitsregeling 2007 is aangepast met het oog op een wijziging van de grondslag voor de tarieven van controle-instellingen (zoals de Stichting Skal, de Stichting Kwaliteits-Controle-Bureau, Stichting Bloembollenkeu­ringsdienst). Daartoe is een nieuw art. 26b in de regeling op­genomen dat een duidelijker basis biedt voor het in reke­ning brengen van tarieven en retributies (Stcrt. 1 juli 2011, nr. 11587). &#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2011-08-01 00:00:00</published><modified>2011-08-01 00:00:00</modified><editiondate>2011-08-01</editiondate><htmlpath>https://denhollander.info/artikel/9402</htmlpath></article>
</articles></edition>