<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2010</searchword><id>8770</id><udhid>UDH:TvAR/8770</udhid><titel>Recht op genade?</titel><searchwords><searchword>TvAR 10/2010</searchword><searchword>UDH:TvAR/8770</searchword></searchwords><attachments><attachment><name>TvAR2010_10_01_Recht_op.pdf</name><extention>pdf</extention><url>https://denhollander.info/download/7779/ci</url></attachment></attachments><inleiding>Op 27 juli van dit jaar werd in de televisierubriek EenVandaag door de Stichting Welzijn Grote Grazers gemeld dat in de afgelopen winter driekwart van de heckrunderen in de Oost­vaardersplassen om het leven was gekomen. Er zouden volgens de stichting 312 heckrunde­ren zijn gestorven door voedseltekort. Minister Verburg had eerder in een rapportage over de Oostvaardersplassen melding gemaakt van 140 dode dieren. Op dezelfde datum verscheen er een artikel in De Gooi- en Eemlander een bericht onder de kop ‘Soesterse krijgt werkstraf na verwaarlozen paarden’. Volgens het bericht was de stal van de dieren te klein om drie paar­den te huisvesten en waren de dieren volgens een dierenarts ondervoed.&#13;
</inleiding><content>Is het verschil in behandeling van dieren in beide zaken gerechtvaardigd?&#13;
In de Gezondheids- en welzijnswet voor dieren (GWWD) is in art. 36 lid 1 bepaald dat het verboden is om zonder redelijk doel of met overschrijding van hetgeen ter bereiking van dat doel toelaatbaar is, bij een dier pijn of letsel te veroorzaken dan wel de gezondheid of het welzijn van een dier te benadelen. Volgens de definitie van dieren in art. 1 van die wet geldt art. 36 voor alle dieren en niet alleen voor dieren die worden gehouden. In art. 121 lid 1 van die wet wordt overtreding van dat verbod strafbaar gesteld als misdrijf. In lid 3 van dat artikel staat dat eenieder verplicht is hulpbehoevende dieren de nodige zorg te verlenen.&#13;
Waarom werden de grote grazers in de Oostvaardersplassen afgelopen winter niet of in on­voldoende mate bijgevoerd om massale sterfte te voorkomen?&#13;
Staatsbosbeheer heeft voor de Oostvaardersplassen gekozen voor een beheer waarin de na­tuur in beginsel haar gang mag gaan. Staatsbosbeheer grijpt alleen in in bepaalde gevallen zo­als het afschieten van ernstig zieke dieren en het bijvoeren van dieren als zich massale sterfte (60%) heeft voorgedaan. De dieren die zich in de Oostvaardersplassen bevinden worden als wild beschouwd en vallen onder de werking van de Flora- en faunawet (Ffw). Art. 2 van deze wet bepaalt het volgende:&#13;
‘1. Een ieder neemt voldoende zorg in acht voor de in het wild levende dieren en plan­ten, alsmede voor hun directe leefomgeving2. De zorg, bedoeld in het eerste lid, houdt in ieder geval in dat een ieder die weet of redelijkerwijs kan vermoeden dat door zijn handelen of nalaten nadelige gevolgen voor flora of fauna kunnen worden veroorzaakt, verplicht is dergelijk handelen achterwege te laten voorzover zulks in redelijkheid kan worden gevergd, dan wel alle maatregelen te nemen die redelijkerwijs van hem kunnen worden gevergd teneinde die gevolgen te voorkomen of, voorzover die gevolgen niet kunnen worden voorkomen, deze zoveel mogelijk te beperken of ongedaan te maken.’&#13;
In een in 2006 door de Dierenbescherming tegen de Staat der Nederlanden aangespannen kort geding werd van de Staat bijvoedering van de grote grazers in de Oostvaardersplassen gevorderd op basis van de art. 36 GWWD en 2 Ffw. De voorzieningenrechter heeft de vor­deringen afgewezen. Hij overwoog dat de stelling dat grote aantallen dieren dreigen te ver­hongeren, niet aannemelijk is, nu de Staat en Staatsbosbeheer onweersproken hebben gesteld dat 65% van de gestorven dieren is afgeschoten en dat onder de 35% dieren die niet zijn af­geschoten zich ook dieren bevinden die ook zonder extreme omstandigheden door ouderdom of zwakte zouden zijn gestorven. Dat het in de Oostvaardersplassen gevoerde beleid in strijd zou zijn met de wettelijke zorgplicht is volgens de voorzieningenrechter niet gebleken. Hij heeft daarbij in aanmerking genomen dat de Oostvaardersplassen op ecologische wijze wor­den beheerd. Bovendien heeft bijvoeren volgens de voorzieningenrechter ook belangrijke na­delen die een aantasting van het welzijn van de dieren vormen (Rechtbank ´s-Gravenhage 13 maart 2006, LJNAV4486). De Dierenbescherming heeft hoger beroep tegen dat vonnis inge­steld maar dat beroep is door het Gerechtshof `s Gravenhage verworpen (Gerechtshof ´s-Gra­venhage 15 februari 2007, LJN AZ9246).&#13;
Men kan nu zeggen: de juridische strijd is gestreden. De rechter heeft beslist. De geschiede­nis leert dat maatschappelijke opvattingen over dierenwelzijn kunnen veranderen. Zo werd het werken met trekhonden sinds de ‘Trekhondenwet van 1910’ gereguleerd en is het trekken van een kar door honden sinds 1962 geheel verboden.&#13;
Na de commotie vorige winter over het gebrek aan bijvoedering van de grote grazers in de Oostvaardersplassen pleit ik er voor om nog voor de komende winter te komen tot een nieuw beleid dat meer rekening houdt met de dierendruk die een gebied kan verdragen. Dat zou naar &#13;
mijn mening kunnen geschieden door in het najaar preventief dieren af te schieten. Het aantal dieren kan dan op een zodanig peil gehouden worden dat het gebied die dieren ook in de win­ter kan voeden. Dat is een maatregel die voorkomt dat dieren door gebrek aan voeding lijden en ten slotte doodgaan. Met een dergelijke maatregel wordt naar mijn mening perfect invul­ling gegeven aan de zorgplicht van art. 2 van de Flora- en faunawet. Regulering van het aan­tal dieren door de mens gebeurt al sinds jaar en dag in de landbouw en in de jacht. Het zou ook voor natuurbeheer de norm moeten zijn. Naar mijn mening is het niet gerechtvaardigd onderscheid te maken tussen het dierenwelzijn in natuurgebieden zoals de Oostvaardersplas­sen en in andere gebieden. Of geldt hier: quod licet Iovi non licet bovi? &#13;
</content><legacyfootnotes/><footnotes><footnote/></footnotes><auteurs>mr. W.H.G.A. Filott&#13;
</auteurs><published>2010-10-01 00:00:00</published><modified>2010-10-01 00:00:00</modified><editiondate>2010-10-01</editiondate><htmlpath>https://denhollander.info/artikel/8770</htmlpath></article>
</articles></edition>