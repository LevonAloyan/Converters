<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2007</searchword><id>3925</id><udhid>UDH:TvAR/3925</udhid><titel>Overzicht pachtjurisprudentie 2006</titel><searchwords><searchword>TvAR 6/2007</searchword><searchword>UDH:TvAR/3925</searchword></searchwords><attachments><attachment><name>TvAR_2007_6-1.pdf</name><extention>pdf</extention><url>https://denhollander.info/download/232/ci</url></attachment></attachments><inleiding>Net als in de eerdere jurisprudentieoverzichten is er in dit&#13;
overzicht naar gestreefd om ten aanzien van bepaalde wetsartikelen&#13;
c.q. een bepaald deelgebied aan te geven tot welke&#13;
slotsom de desbetreffende uitspraken hebben geleid. Het&#13;
gaat daarbij zowel om herhaling van al langer bestaande jurisprudentie&#13;
als om nieuwe jurisprudentie. Buiten beschouwing&#13;
is gelaten hetgeen door het pachthof in meerdere uitspraken&#13;
is overwogen ten aanzien van aspecten die ‘slechts’&#13;
feiten en omstandigheden van het desbetreffende geval betreffen.&#13;
Ter plaatse is de datum van de desbetreffende uitspraak en –&#13;
voorzover daarvan reeds sprake is geweest – de datum van&#13;
publicatie vermeld. Waar uitspraakdata van vorige jaren zijn&#13;
vermeld, betreft dit een tussenarrest of -beschikking in een&#13;
zaak waarin in 2006 een einduitspraak is gedaan.&#13;
Moge ook thans weer een en ander bijdragen tot een – ook&#13;
voor de praktijk nuttige – kennis van de pachtrechtspraak.</inleiding><content>Artikel 1, 11&#13;
Op zichzelf doet voor de vraag of sprake is van een pachtovereenkomst,&#13;
niet ter zake of de gevolgen van verpachting&#13;
al dan niet gewenst zijn; het komt erop aan of wilsovereenstemming&#13;
ten aanzien van de essentialia van de pachtovereenkomst&#13;
heeft bestaan. In casu kan uit de wens van de –&#13;
inmiddels overleden – eigenaar om zijn bedrijf te verkopen&#13;
worden afgeleid dat die wilsovereenstemming niet voor de&#13;
hand ligt.&#13;
Nu eiser pas na het overlijden van de eigenaar een beroep&#13;
heeft gedaan op het bestaan van een pachtovereenkomst,&#13;
zodat de overige erfgenamen niet meer de mogelijkheid&#13;
hebben om dat bij de voormalige eigenaar te verifiëren,&#13;
mocht te meer van de eiser worden gevergd dat deze&#13;
zijn standpunt met concrete feiten en omstandigheden zou&#13;
onderbouwen. (arrest 23 mei 2006)&#13;
Artikel 2, 10, Wetboek van Burgerlijke&#13;
Rechtsvordering artikel 25&#13;
Artikel 10 Pw bepaalt dat partijen aan een niet door de&#13;
grondkamer goedgekeurde beëindigingsovereenkomst&#13;
slechts in zoverre zijn gebonden dat zij niet eenzijdig kunnen&#13;
terugtreden. Op het moment dat die overeenkomst feitelijk&#13;
wordt uitgevoerd, vervalt het vereiste van goedkeuring;&#13;
hierdoor komt weliswaar alsnog vast te staan dat de&#13;
pachtovereenkomst op de overeengekomen datum ten einde&#13;
is gekomen, maar dat brengt nog niet mee dat gebruik na&#13;
die datum onrechtmatig is geweest. Artikel 10 Pw geeft immers&#13;
een rechtsgrond voor dat gebruik. In casu geen onrechtmatig&#13;
gebruik.&#13;
De pachter is in die periode ook de op grond van de&#13;
beëindigde pachtovereenkomst geldende pachtprijs verschuldigd&#13;
gebleven De rechtsgrond van de vordering tot betaling&#13;
van een vergoeding voor het gebruik wordt ambtshalve&#13;
in deze zin aangevuld (art. 25 Rv).&#13;
Aan alleen de omstandigheden dat sprake is van familieverhoudingen,&#13;
dat verpachters niet aandrongen op ontruiming&#13;
en dat pachter andere grond van verpachters om&#13;
niet in gebruik heeft kon pachter in casu – waar over de geldigheid&#13;
van de beëindigingsovereenkomst werd geprocedeerd&#13;
en artikel 10 Pw gold – niet een gerechtvaardigd vertrouwen&#13;
ontlenen dat hij de grond na het overeengekomen&#13;
einde van de pacht om niet mocht blijven gebruiken. (arresten&#13;
3 januari 2006 – Agr.r.2006/5374 en 5375)&#13;
Artikel 2, 10, 25, Burgerlijk Wetboek 6: 74, 75 en 101&#13;
Een eventuele pachtwijzigingsovereenkomst moet schriftelijk&#13;
worden aangegaan en behoeft de goedkeuring van de&#13;
grondkamer; aan een (nog) niet goedgekeurde overeenkomst&#13;
zijn partijen slechts in zoverre gebonden dat zij niet&#13;
eenzijdig kunnen terugtreden. Het staat de pachter niet vrij&#13;
om zonder toestemming van de verpachter het met het gepachte&#13;
samenhangende melkquotum aan een derde te vervreemden;&#13;
hij is gehouden alles te doen en na te laten wat&#13;
redelijkerwijs mogelijk is om ervoor te zorgen dat het melkquotum&#13;
in stand blijft opdat hij bij het einde van de pachtovereenkomst&#13;
in staat is te voldoen aan zijn verplichting om&#13;
het melkquotum aan de verpachter op te leveren. Geen&#13;
overmacht omdat onmacht van pachter om het melkquotum&#13;
op te leveren een rechtstreeks gevolg is van het vervreemden&#13;
van het melkquotum en dus aan de schuld van de&#13;
pachter te wijten is. (arrest 19 september 2006)&#13;
Artikel 8, 9, 11, 36, 39, 71&#13;
Tussen (de rechtsvoorgangers van) partijen bestaan vanaf diverse&#13;
tijdstippen meerdere schriftelijke pachtovereenkomsten,&#13;
die tijdig ter goedkeuring zijn ingezonden. Op 4 november&#13;
1988 heeft de pachtkamer van het kantongerecht&#13;
naar aanleiding va een minnelijke regeling tussen partijen&#13;
een vastleggingsvonnis gewezen. Hof: dat vonnis is weinig&#13;
duidelijk en is, gelet op de achtergrond van de vastleggingsprocedure&#13;
en de tekst van het vonnis, aan te merken als de&#13;
vastlegging van nieuwe pachtovereenkomsten.&#13;
Niet is voldaan aan artikel 8 lid 1 Pw; ook ingeval van&#13;
schriftelijke vastlegging is het tijdstip van aangaan van de&#13;
overeenkomst en niet dat van de schriftelijke vastlegging beslissend&#13;
voor de dag waarop de termijn van 2 maanden ex&#13;
artikel 8 lid 1 Pw een aanvang neemt.&#13;
De omstandigheid dat partijen als deelgenoten in het&#13;
verpachte gerechtigd zijn, doet aan de rechtsgeldigheid van&#13;
de pachtovereenkomst niet af.&#13;
Het feit dat de pachtprijs de afgelopen jaren niet op 1&#13;
januari maar later in die maand is voldaan, brengt niet mee&#13;
dat de bedrijfsvoering niet is geweest zoals een goed pachter&#13;
betaamt of dat sprake is ven gegronde klachten die aan verlenging&#13;
van de overeenkomst in de weg staan, zulks in casu&#13;
ook niet naar billijkheid. Dit geldt ook voor de inbreng en&#13;
het genot van het gepachte in een maatschap nu de pachter&#13;
zich de zeggenschap over het gepachte heeft voorbehouden&#13;
en evenzeer ten aanzien van de onderverpachting als bollenland&#13;
nu verpachter daarmee heeft ingestemd. De omstandigheid&#13;
dat een in verband met de onderverpachting overeengekomen&#13;
extra vergoeding later is betaald dan afgesproken&#13;
legt ook geen gewicht in de schaal, reeds omdat de afspraak&#13;
tot die betaling nietig is op grond van artikel 71 Pw.&#13;
(beschikking 23 mei 2006 – Pr november 2006)&#13;
Artikel 10, 38, 39, Burgerlijk Wetboek artikel 6:248&#13;
Aan een mondelinge pachtwijzigingsovereenkomst (in casu&#13;
gaat het om een overeenkomst waarbij de pachter in plaats&#13;
van zijn – inmiddels overleden – vader de pacht voortzet&#13;
met ontslag van de overige erfgenamen uit de pacht) zijn&#13;
partijen slechts in zoverre gebonden dat zij niet eenzijdig&#13;
kunnen terugtreden, maar dit betekent niet dat de gevolgen&#13;
van die overeenkomst niet kunnen worden ingeroepen zolang&#13;
geen toetsing ervan heeft plaatsgevonden. Het hof ziet&#13;
geen aanwijzingen dat schriftelijke vastlegging en goedkeuring&#13;
van de wijzigingsovereenkomst, welke meebrengt dat&#13;
pachter de enige pachter blijkt te zijn, op enig probleem&#13;
zou moeten stuiten. Onder deze omstandigheden is geen&#13;
redelijk doel gediend met aanhouding van de beslissing en&#13;
is het naar maatstaven van redelijkheid en billijkheid onaanvaardbaar&#13;
dat pachter zich jegens verpachter erop beroept&#13;
dat anderen met hem pachter zijn.&#13;
De omstandigheid dat pachter niet voldoende melkquotum&#13;
meer heeft om de aanspraken van zijn verpachters&#13;
te kunnen honoreren, brengt op in de beschikking nader&#13;
aangegeven gronden in casu nog niet mee dat sprake is van&#13;
een bedrijfsvoering die anders is dan een goed pachter betaamt.&#13;
Afweging naar billijkheid; in de gegeven (in de beschikking&#13;
vermelde) omstandigheden leidt deze tot een verlenging&#13;
van de pachtovereenkomst met drie jaar. (beschikking&#13;
16 mei 2006)&#13;
Artikel 16, 55&#13;
Toerekenbaarheid van een tekortkoming is voor ontbinding&#13;
– anders dan voor schadevergoeding – geen wettelijk vereiste.&#13;
Op zichzelf is niet uitgesloten dat feiten en omstandigheden&#13;
die overmacht opleveren, van belang zijn in het&#13;
kader van een beroep op de uitzondering dat de tekortkoming&#13;
de ontbinding niet rechtvaardigt, als bedoeld in artikel&#13;
6:265 BW.&#13;
Artikel 55 Pw beperkt de vrijheid van de rechter om&#13;
een vordering tot ontbinding af te wijzen op de grond dat&#13;
de tekortkoming die ontbinding rechtvaardigt, in die zin&#13;
dat het de rechter verplicht om de pachtovereenkomst te&#13;
ontbinden indien de pachter op het moment van de uitspraak&#13;
in gebreke is de pachtprijs te voldoen. In casu geldt&#13;
ook los van de aanwezigheid van een verplichte ontbindingsgrond&#13;
dat geen grond bestaat voor toepassing van de&#13;
uitzondering dat de tekortkoming de ontbinding niet rechtvaardigt.&#13;
De omstandigheid dat pachttermijnen ‘onder protest’&#13;
zijn betaald brengt niet mee dat de vervaltermijn van artikel&#13;
16, lid 3, Pw niet van toepassing is. De strekking van die&#13;
termijn is dat op korte termijn duidelijkheid ontstaat over&#13;
de vraag of de pachter terecht het remissierecht inroept en&#13;
dus of de verpachter aanspraak kan maken op onverkorte&#13;
betaling van de pachtprijs. Met die strekking is onverenigbaar&#13;
dat een betaling onder protest tot gevolg zou hebben&#13;
dat de pachter een (onbepaalde) nadere termijn heeft voor&#13;
het instellen van een rechtsvordering. (arrest 7 februari&#13;
2006 – Agr.r.2007/5390)&#13;
Artikel 20, 24, Burgerlijk Wetboek artikel 6:89&#13;
Vordering tot betaling van achterstallige pacht; pachter&#13;
voert aan dat de grond hem onvoldoende schoon door verpachter&#13;
ter beschikking is gesteld. Niet juist is dat, nu de&#13;
termijn van artikel 24, lid 3, Pw. tot vermindering van de&#13;
pachtprijs en tot ontbinding is verlopen, er ook geen plaats&#13;
meer is voor een reconventionele vordering tot schadevergoeding:&#13;
uit de wetsgeschiedenis volgt dat de wetgever aan&#13;
de vordering tot vermindering van de pachtprijs en tot ontbinding&#13;
een vervaltermijn heeft willen verbinden en aan de&#13;
vordering tot schadevergoeding niet.&#13;
Op de vordering tot schadevergoeding is de zgn. klachtplicht&#13;
van artikel 6:89 BW van toepassing. De pachter heeft&#13;
voldoende gemotiveerd dat hij tijdig heeft geprotesteerd en&#13;
aan verpachter ook aanknopingspunten geboden voor bewijslevering.&#13;
Verpachter draagt de bewijslast van zijn stelling&#13;
dat niet tijdig is geprotesteerd. Pachter mag bewijzen&#13;
dat de grond onvoldoende schoon aan hem ter beschikking&#13;
is gesteld. Verpachter slaagt in het hem opgedragen bewijs,&#13;
pachter niet. (arresten 27 december 2005 en 19 september&#13;
2006 – Pr maart 2007)&#13;
Artikel 25&#13;
Bij de bepaling van de schadevergoeding wegens vervreemding&#13;
van het melkquotum wordt in beginsel geen rekening&#13;
gehouden met de mogelijkheid dat de pachter op enig moment&#13;
in de toekomst zijn wettelijk voorkeursrecht zou kunnen&#13;
uitoefenen. Dit kan anders zijn indien de mogelijkheid&#13;
tot verkrijging van de eigendom afhankelijk is van de uitoefening&#13;
van een optie tot een op ieder gewenst moment in te&#13;
roepen wilsrecht van de pachter.&#13;
Denkbaar is dat de schadevergoeding mede wordt bepaald&#13;
aan de hand van het gegeven dat het wilsrecht is ingeroepen&#13;
of aan de hand van de kans dat dit wilsrecht alsnog&#13;
zou worden uitgeoefend. In casu is evenwel de optie aanvankelijk&#13;
niet ingeroepen en was er daartoe ook geen aanleiding.&#13;
Toen ongeveer 4 jaar later wel een beroep op de optie&#13;
werd gedaan, was er reeds discussie tussen partijen over de&#13;
vergoeding voor het melkquotum en een verband tussen&#13;
beide ligt dan voor de hand. Naar maatstaven van redelijkheid&#13;
en billijkheid zou het onaanvaardbaar zijn indien de&#13;
pachter door het inroepen van zijn wilsrecht ná zijn wanprestatie,&#13;
gezien het daarmee kennelijk beoogde doel, invloed&#13;
zou kunnen uitoefenen op de hoogte van de door&#13;
hem te betalen schadevergoeding. Hij heeft bovendien door&#13;
zijn eigen optreden bewerkstelligd dat de kans dat hij om&#13;
andere redenen dan de kwestie van het melkquotum de&#13;
optie zou hebben ingeroepen en verwezenlijkt, niet nauwkeurig&#13;
kan worden ingeschat en deze omstandigheid moet&#13;
voor zijn rekening komen. (arresten 9 november 2004, 18&#13;
oktober 2005 en 11 april 2006 – Agr.r.2007/5394)&#13;
Vordering tot schadevergoeding wegens vervreemding&#13;
melkquotum. Verweer pachter is dat hij met toestemming&#13;
van verpachter in 1986/87 melkquotum in het kader van&#13;
de opkoopregeling aan de overheid heeft afgestaan tegen&#13;
een vergoeding die gedeeltelijk aan verpachter is betaald.&#13;
Dit verweer is onderbouwd met diverse stukken. Verpachter&#13;
stelt dat zij nimmer betaling heeft ontvangen, maar heeft,&#13;
hoewel daartoe in de gelegenheid gesteld, die stelling onvoldoende&#13;
onderbouwd en haar vordering wordt daarom afgewezen.&#13;
Nu verpachter tekortgeschoten is in zijn stel- en&#13;
substantiëringsplicht, is er geen plaats voor bewijslevering.&#13;
(arresten 6 december 2005 en 11 april 2006 – Pr september&#13;
2006)&#13;
De verplichting tot het bij het einde van de pacht in goede&#13;
staat aan de verpachter ter beschikking stellen van het gepachte&#13;
kan naar haar aard slechts worden nagekomen op&#13;
het tijdstip waarop de pacht eindigt. Bij niet nakomen is de&#13;
pachter zonder ingebrekestelling in verzuim. (arresten 1 februari&#13;
2004, 12 juli 2005 en 13 juni 2006 – Pr november&#13;
2006)&#13;
Artikel 25, Burgerlijk Wetboek artikel 3:33 en 35, 6:169&#13;
Voor afstand van rechten op het melkquotum is geen ondubbelzinnige&#13;
wilsverklaring noodzakelijk; denkbaar is ook&#13;
dat pachter gedragingen van verpachter heeft opgevat en&#13;
mogen opvatten als een tot haar gerichte verklaring van afstand&#13;
(die pachter vervolgens heeft aanvaard).&#13;
Of sprake is van (gerechtvaardigd vertrouwen op) afstand&#13;
van rechten hangt af van de omstandigheden. In casu&#13;
is bij het opstellen van de wijzigingsovereenkomst, nadat&#13;
van de zijde van pachter uitdrukkelijk was gesteld dat er&#13;
geen melkquotum met het gepachte samenhing, door verpachter&#13;
afgezien van het opnemen van een bepaling dat dit&#13;
wel het geval was. Bij latere onderhandelingen over de financiële&#13;
gevolgen van de pachtbeëindiging heeft verpachter&#13;
niet meer over het melkquotum gesproken, maar – integendeel&#13;
– schadevergoeding aan pachter betaald. Pachter&#13;
mocht uit een en ader afleiden dat verpachter zich had&#13;
neergelegd bij het standpunt van laatstgenoemde dat er&#13;
geen quotum met het gepachte samenhing. (arrest 28 februari&#13;
2006 – Agr.r.2007/5391)&#13;
Artikel 25, Burgerlijk Wetboek artikel 3:13, 6:83&#13;
De Pachtwet geeft niet de mogelijkheid tot een belangenafweging&#13;
ter zake van de ontruiming van het gepachte na het&#13;
einde van de pacht. Wel is denkbaar dat de verpachter, in&#13;
aanmerking genomen de onevenredigheid tussen zijn belang&#13;
bij uitoefening van zijn bevoegdheid tot ontruiming en&#13;
het belang van de pachter dat daardoor wordt geschaad, in&#13;
redelijkheid niet tot die uitoefening kan komen en dus zijn&#13;
bevoegdheid misbruikt. In casu wordt, gelet op de omstandigheden&#13;
van het geval, geoordeeld dat van bedoeld misbruik&#13;
geen sprake is en evenmin dat verpachter heeft gehandeld&#13;
in strijd met de redelijkheid en billijkheid die partijen&#13;
bij de afwikkeling van hun pachtverhouding jegens elkaar&#13;
in acht dienen te nemen. Schadevergoeding wegens onrechtmatig&#13;
gebruik. (arrest 11 april 2006 – Agr.r.&#13;
2007/5393)&#13;
Artikel 25, 33a, 49, Burgerlijk Wetboek artikel 6:248,&#13;
258, 265&#13;
Pachter is bij pachtwijzigingsovereenkomst in de plaats gesteld&#13;
van zijn vader. Hij vordert wijziging van die overeenkomst&#13;
aldus dat zijn broer in zijn plaats als pachter wordt&#13;
aangesteld en grondt die vordering op artikel 6:248 en 258&#13;
BW. Het beroep op artikel 6:258 BW stuit af op artikel 33a&#13;
Pw dat wijziging op die grond uitsluit. Bovendien zou een&#13;
wijziging van de overeenkomst die neerkomt op indeplaatsstelling&#13;
van de broer van pachter zich niet verdragen met&#13;
het stelsel van artikel 49 Pw dat een limitatieve opsomming&#13;
bevat van eventueel in de plaats te stellen personen. Op&#13;
deze laatste grond faalt ook het beroep op artikel 6:248&#13;
BW. Ook de subsidiaire vordering van pachter om een verklaring&#13;
voor recht dat exploitatie van het gepachte door zijn&#13;
broer geen grond voor ontbinding is, is niet toewijsbaar.&#13;
Verpachter mag bewijzen dat pachter niet de dagelijkse&#13;
leiding over het gebruik van het gepachte heeft, maar slaagt&#13;
daarin niet. Uit de bepaling in de maatschapsakte dat ‘alle&#13;
activa en passiva’ werden ingebracht, volgt niet zonder meer&#13;
dat ook de pachtrechten zijn ingebracht. (arresten 2 augustus&#13;
2005 en 11 juli 2006 – Pr maart 2007)&#13;
Artikel 25, 50, Burgerlijk Wetboek artikel 6:248&#13;
De Pw biedt geen grondslag voor toewijzing van een vordering&#13;
tot ontslag van een enig pachter.&#13;
Diverse klachten ten aanzien van de handelwijze van&#13;
pachter op in het arrest nader aangegeven gronden verworpen.&#13;
Ook het betoog dat het beroep van de pachter op de&#13;
pachtovereenkomst naar maatstaven van redelijkheid en billijkheid&#13;
onaanvaardbaar is, wordt verworpen; voor het terzijdestellen&#13;
van dwingend pachtrecht op deze grond dient&#13;
aan zware eisen te zijn voldaan, hetgeen in casu niet het&#13;
geval is. Voor een met een ontbinding gelijk te stellen buitenwerkingstelling&#13;
van een geruime tijd lopende pachtovereenkomst&#13;
op deze grond is te minder aanleiding, nu de Pw&#13;
in een verlengingsprocedure een wettelijk kader biedt om&#13;
naar billijkheid te bezien of de pacht al dan niet moet worden&#13;
voortgezet. (arrest 14 maart 2006 – Agr.r.2007/5392)&#13;
Artikel 25, 55, Burgerlijk Wetboek artikel 6: 265&#13;
Pachter heeft zich nadrukkelijk verbonden tot bewoning&#13;
van de tot het gepachte behorende woning (welke verplichting&#13;
ook voortvloeit uit de algemene plicht tot persoonlijk&#13;
gebruik), maar is verhuisd naar een elders aangekocht bedrijf.&#13;
Het verweer dat deze tekortkoming de ontbinding van&#13;
de overeenkomst niet rechtvaardigt, gezien de verwaarloosde&#13;
staat van de woning en de geringe bereidheid van de&#13;
verpachter om onderhoud te verrichten, wordt op diverse&#13;
gronden verworpen. De verpachter is niet gehouden mee te&#13;
werken aan aanpassingen of moderniseringen voorzover dit&#13;
niet uit de wet of de pachtovereenkomst voortvloeit. Geen&#13;
aanleiding de ontbinding tot de woning te beperken. Een&#13;
belang van de verpachter bij beëindiging van de overeenkomst&#13;
in verband met een mogelijke niet-agrarische bestemming&#13;
doet er niet aan af dat hij geacht wordt (ook) belang&#13;
te hebben bij ontbinding op grond van een tekortkoming&#13;
van de pachter. (arrest 24 oktober 2006 – Pr maart&#13;
2007)&#13;
Artikel 25, Burgerlijk Wetboek artikel 6:80, 83, 87, 119&#13;
In 1986 pachtovereenkomst beëindigd onder het aangaan&#13;
van een nieuwe pachtovereenkomst ten aanzien van nagenoeg&#13;
hetzelfde object. Het feit dat toen het melkquotum&#13;
niet aan de orde is geweest wijst er in de omstandigheden&#13;
van het geval op dat partijen er wederzijds stilzwijgend van&#13;
uitgegaan zijn dat de situatie met betrekking tot dat quotum&#13;
zou blijven als voorheen. Verpachter heeft toen geen&#13;
aanspraak gemaakt op het quotum en de pachter zou dat&#13;
ongetwijfeld als zeer onredelijk hebben ervaren. Anderzijds&#13;
ligt niet voor de hand dat de pachter het stilzwijgen van de&#13;
verpachter op dit punt heeft opgevat als een afstand van&#13;
recht. Wat betreft de gang van zaken in 1997 (toen een&#13;
beëindigingsovereenkomst tegen 2002 werd gesloten) komt&#13;
het hof tot hetzelfde oordeel. Niet valt in te zien waarom&#13;
verpachter zijn aanspraak reeds in 1997 aan de orde had&#13;
moeten stellen en er niet van uit kon gaan dat de pachter&#13;
het melkquotum in stand zou laten tot het einde van de&#13;
overeenkomst om het dan aan de verpachter ter beschikking&#13;
te stellen.&#13;
Vordering wegens het niet opleveren van het quotum&#13;
bij het einde van de overeenkomst pas toen ingesteld; niet&#13;
mogelijk is om met toepassing van artikel 6:80 BW de gevolgen&#13;
van niet-nakoming al vanaf 1989 te doen gelden. De&#13;
opleveringsplicht van de pachter is pas in 2002 ontstaan&#13;
zodat artikel 6:119 BW van toepassing is op de vordering&#13;
tot schadevergoeding. Nu niet van een omzettingsverklaring&#13;
als bedoeld in artikel 6:87 BW is gebleken, beschouwt het&#13;
hof de inleidende dagvaarding als zodanig en was de pachter&#13;
op grond van artikel 6:83 sub b BW vanaf dat moment&#13;
in verzuim.&#13;
De verpachter heeft recht op vergoeding van de schade&#13;
die hij lijdt door de wanprestatie van de pachter. Indien de&#13;
pachter bij zijn wanprestatie niet de verkeerswaarde van het&#13;
melkquotum heeft gerealiseerd, komt zulks voor zijn risico;&#13;
niet valt in te zien waarom dit op grond van redelijkheid en&#13;
billijkheid anders zou moeten zijn. Nu het gaat om het niet&#13;
opleveren van de melk in 2002, kan de waarde van het quotum&#13;
in 1989 in het midden blijven. Verpachter heeft recht&#13;
op de helft van de waarde.&#13;
De kennelijk bij verpachter levende veronderstelling dat&#13;
hij slechts aanspraak kan maken op de helft van de waarde&#13;
in 1989 brengt nog niet mee dat zijn schadevergoeding ook&#13;
op basis daarvan moet worden berekend nu hij zijn vordering&#13;
heeft gebaseerd op de tekortkoming in 2002 en de&#13;
rechter de nodige vrijheid toekomt bij de begroting van de&#13;
schade. Prijsbepaling naar deze maatstaf brengt overigens&#13;
mee dat rekening gehouden moet worden met de kortingen&#13;
en verruimingen die na 1989 voor de melkquota van toepassing&#13;
zijn geweest. (arrest 24 januari 2006 – Agr.r.&#13;
2007/5388)&#13;
Artikel 25, Wetboek van Burgerlijke Rechtsvordering&#13;
artikel 31 en 32&#13;
Geschil inzake uitvoering van pachtwijzigingsovereenkomst.&#13;
In eerste aanleg tussenvonnissen, eindvonnis en herstelvonnis&#13;
gewezen. Hoger beroep van al die vonnissen.&#13;
Ingevolge artikel 31, lid 4, Rv staat van een verbetering&#13;
geen voorziening open. In casu is echter geen sprake van&#13;
verbetering maar van een aanvulling en artikel 32 Rv staat&#13;
hoger beroep daartegen wel toe.&#13;
De grief van pachters komt erop neer dat het onaanvaardbaar&#13;
is dat tegenover de overdracht van 100% van het&#13;
varkensrecht een vergoeding staat van niet meer dan 40%&#13;
van de waarde van dat recht. De hoogte van die vergoeding&#13;
is de inzet van de vordering in conventie en niet van die in&#13;
reconventie. De pachters kunnen deze kwestie niet aan de&#13;
orde stellen in hun hoger beroep tegen het herstelvonnis nu&#13;
dat vonnis uitsluitend betrekking heeft op de vordering in&#13;
reconventie.&#13;
Het hof sluit niet uit dat, gezien enerzijds de samenhang&#13;
tussen conventie en reconventie en anderzijds het&#13;
recht op een eerlijk proces in de zin van artikel 6 van het&#13;
Europees Verdrag tot bescherming van de rechten van de&#13;
mens en de fundamentele vrijheden, onder omstandigheden&#13;
een andere opvatting aangewezen kan zijn, maar van&#13;
zodanige omstandigheden is in casu geen sprake omdat het&#13;
vonnis waarbij op de vordering in conventie is beslist, reeds&#13;
voorwerp is van een ander tussen partijen aanhangig hoger&#13;
beroep, dat de pachters de gelegenheid biedt hun vordering&#13;
in conventie te vermeerderen, zodat hun recht op een eerlijk&#13;
proces op die wijze al voldoende is gewaarborgd. (arrest&#13;
19 september 2006 – Pr maart 2007)&#13;
Artikel 36&#13;
Verlengingsverzoek moet worden ingediend door degene&#13;
die op het moment van indienen de pachter is. Daarin&#13;
brengt geen verandering dat in het verzoekschrift is verzocht&#13;
dit te behandelen alsof indeplaatsstelling reeds heeft&#13;
plaatsgevonden met verzoek de behandeling aan te houden&#13;
totdat over de vordering tot indeplaatsstelling is beslist. (beschikking&#13;
23 mei 2006 – Pr september 2006)&#13;
Artikel 36, 37, 45&#13;
Pachtovereenkomst met vader was verlengd met bepaling ex&#13;
artikel 45 lid 5 Pw dat hij geen verdere verlenging kan verzoeken&#13;
alsmede van de termijn waarbinnen (een) eventuele&#13;
voor het einde van de pacht in zijn plaats getreden&#13;
pachter(s) verlenging kan/kunnen verzoeken.&#13;
Vader vordert indeplaatsstelling van zijn zoon en deze&#13;
zoon verzoekt verlenging. Zoals voor overige gevallen&#13;
krachtens artikel 36 lid 3 en 37 Pw geldt, volgt uit artikel&#13;
45 lid 2 en 3 Pw dat het verzoek tot verlenging moet worden&#13;
ingediend door degene die op het moment van indienen&#13;
pachter is. Nu de vordering tot indeplaatsstelling was&#13;
afgewezen, was vader bij het indienen van het verzoek tot&#13;
verlenging de enige pachter en is zijn zoon terecht niet-ontvankelijk&#13;
in zijn verlengingsverzoek verklaard. De bepaling&#13;
in de eerdere verlengingsbeschikking dat een eventueel in&#13;
de plaats gestelde pachter verlenging kan vragen heeft immers&#13;
betrekking op de situatie dat de indeplaatsstelling&#13;
heeftplaatsgehad op het moment van indienen van het verlengingsverzoek.&#13;
De in verband met artikel 45 lid 5 Pw gegeven&#13;
bepaling in een beschikking dat de zittende pachter&#13;
geen verdere verlenging kan verzoeken, staat er niet aan in&#13;
de weg dat deze, indien hij een vordering tot indeplaatsstelling&#13;
heef ingediend, verlenging verzoekt ten behoeve van&#13;
zijn in de plaats te stellen opvolger. (beschikking 23 mei&#13;
2006 – Pr maart 2007)&#13;
Artikel 38&#13;
Belangenafweging. Enig belang aan de zijde van pachter nu&#13;
deze de grond in zijn agrarisch bedrijf gebruikt en met dat&#13;
gebruik rekening houdt bij de opstelling van het teeltplan&#13;
en de in dat kader gedane investeringen. Verpachter heeft&#13;
niet onderbouwd waarom het in eigen beheer krijgen van&#13;
de grond een betere aanvulling op zijn AOW-uitkering is&#13;
dan de pachtopbrengst en heeft in het geheel niet aangegeven&#13;
welk gebruik hij daartoe van het verpachte wil gaan&#13;
maken; ook zijn huidige financiële positie heeft hij in het&#13;
geheel niet onderbouwd. Volgt verlenging. (beschikking 28&#13;
februari 2006 – Agr.r.2007/5389).&#13;
Artikel 38, 41&#13;
Eigen gebruik (vergroting van een areaal van ongeveer 240&#13;
ha met ruim 3%) is voor verpachter niet van overwegende&#13;
betekenis, terwijl verlies van het gepachte voor pachter een&#13;
ernstige aantasting van zijn maatschappelijk bestaan zou betekenen,&#13;
nu hij niet alleen ongeveer 25% van zijn areaal&#13;
grond zou verliezen maar bovendien het gebruik van zijn&#13;
eigen grond voor korenwolf-beheer niet zou kunnen voortzetten&#13;
als gevolg van onvoldoende mogelijkheid tot variatie&#13;
in de gewassen. De stelling dat de Pachtwet niet is geschreven&#13;
voor kleinschalige agrarische bedrijven vindt geen steun&#13;
in de bewoordingen noch in de strekking van die wet en&#13;
moet daarom van de hand worden gewezen. Billijkheid&#13;
brengt mee dat belang van pachter als het zwaarst wegend&#13;
de doorslag geeft. Volgt verlenging van de pachtovereenkomst.&#13;
(beschikking 2 mei 2006 – Pr maart 2007)&#13;
Artikel 38, 41, 45&#13;
Nu het verpachter erom gaat het verpachte pachtvrij te&#13;
kunnen verkopen en hij slechts in afwachting van die verkoop&#13;
de grond in eigen gebruik wil nemen, is de verplichte&#13;
afwijzingsgrond van artikel 41, lid 1 Pw niet van toepassing.&#13;
Belangenafweging ex artikel 38 Pw. In casu weegt het&#13;
belang van pachter, onder meer in verband met de ligging&#13;
van het gepachte ten opzichte van zijn bedrijfsgebouwen,&#13;
zwaarder dan dat van verpachter die de stelling dat zonder&#13;
pachtvrije verkoop zijn faillissement dreigt, niet voldoende&#13;
heeft onderbouwd. Volgt verlenging doch met minder dan&#13;
zes jaar in verband met bijzondere omstandigheden, te&#13;
weten de wankele financiële positie van verpachter en samenhang&#13;
met een andere pachtovereenkomst zodat een verdere&#13;
verlenging tegelijk met de eventuele verlenging van die&#13;
andere pachtovereenkomst kan worden beoordeeld. (beschikking&#13;
28 februari 2006 en 26 september 2006)&#13;
Artikel 41&#13;
Verlies van minder dan 10% van het bedrijfsareaal, niet&#13;
zijnde een deel van de huiskavel van pachter is, gelet op&#13;
onder meer de mogelijkheden tot het aankopen van ruwvoeder&#13;
en het wegvallen van de verplichting tot betalen van&#13;
de pachtprijs, in de omstandigheden van het geval geen ernstige&#13;
aantasting van het maatschappelijk bestaan van pachter.&#13;
Volgt afwijzing van het verlengingsverzoek. (beschikking&#13;
21 februari 2006)&#13;
Artikel 44&#13;
De door verpachter gerealiseerde bedrijfsopzet is wezenlijk&#13;
anders dan de door hem in de verlengingsprocedure kenbaar&#13;
gemaakte wil en het is niet aannemelijk dat de beslissing&#13;
in die procedure dezelfde zou zijn geweest als de verpachter&#13;
toen de gerealiseerde bedrijfsopzet als zijn wil te&#13;
kennen zou hebben gegeven. Niet gezegd kan worden dat&#13;
hij het verpachte overeenkomstig zijn in de verlengingsprocedure&#13;
geuite wil duurzaam in gebruik heeft genomen.&#13;
Het vorenstaande brengt echter nog niet zonder meer&#13;
mee dat de door de verpachter in de verlengingsprocedure&#13;
geuite wil in werkelijkheid niet aanwezig is geweest. De verpachter&#13;
voert aan dat hij van zijn oorspronkelijke voornemen&#13;
is afgeweken omdat sprake was van na de beschikking&#13;
in de verlengingsprocedure veranderde omstandigheden.&#13;
Hij mag ter zake bewijs leveren en slaagt daarin. (arresten 1&#13;
maart 2005 en 11 april 2006 – Pr november 2006)&#13;
Artikel 49, 54, Wetboek van Burgerlijke&#13;
Rechtsvordering artikel 225&#13;
Exploot dat erfgenamen het als gevolg van de betekening&#13;
van het overlijden van eiser geschorste geding op de laatste&#13;
gedingstukken hervatten. Door het overlijden van de erflater&#13;
is het geding echter niet geschorst en genoemd exploot&#13;
houdt geen schorsing van het geding in maar kondigt alleen&#13;
een hervatting daarvan aan. Het exploot heeft niet het beoogde&#13;
effect gehad zodat geding wordt voortgezet op naam&#13;
van de erflater.&#13;
Bij eerdere beschikking is al definitief beslist dat de&#13;
pachtovereenkomst is geëindigd en belang bij voortzetting&#13;
van de indeplaatsstellingsprocedure is onvoldoende aangegeven.&#13;
Verzet tegen wijziging van eis slaagt nu met die wijziging&#13;
geen belang is gediend. (arrest 8 augustus 2006 – Pr&#13;
november 2006)&#13;
Artikel 51, 52, Burgerlijk Wetboek artikel 6:248, 258&#13;
Verkoop van pachtobject door verpachter aan gemeente,&#13;
waarbij onder meer is bepaald dat aan pachter bij vrije en&#13;
ontruimde oplevering een nabetaling van ƒ 23 per m2 zal&#13;
worden gedaan voorzover de grond een andere dan agrarische&#13;
bestemming, met name woningbouw, verkrijgt; aan de&#13;
verkoper (de vorige verpachter) zal voorts een nabetaling&#13;
worden gedaan van ƒ 1 per m2 op 1 maart 1994 en op 1&#13;
maart van elk jaar later één gulden meer. Pachter vordert&#13;
nakoming van de nabetalingsregeling te zijnen aanzien, hetzij&#13;
op grond van redelijkheid en billijkheid dan wel op&#13;
grond van artikel 6:258 BW; hij beroept zich op een toezegging&#13;
van de gemeente dat uiterlijk binnen 7 jaar bebouwing&#13;
zou plaatsvinden zodat ook de nabetaling binnen die termijn&#13;
zou geschieden.&#13;
Uit de overeenkomst volgt niet dat de nabetaling alleen&#13;
bij ontbinding van de pachtovereenkomst door de pachter&#13;
zou plaatsvinden, maar bij ‘vrije en ontruimde oplevering’,&#13;
welke ook anderszins kan geschieden.&#13;
Bij het antwoord op de vraag of de door pachter gegeven&#13;
uitleg van de nabetalingsregeling moet worden aanvaard,&#13;
komt het aan op de zin die partijen daaraan over en&#13;
weer in het licht van de omstandigheden mochten toekennen&#13;
en op hetgeen zij te dien aanzien over en weer van elkaar&#13;
mochten verwachten. In casu trad voor de gemeente&#13;
een deskundig tussenpersoon op en dan moet worden uitgegaan&#13;
van hetgeen zich tussen deze tussenpersoon en de&#13;
pachter heeft afgespeeld en moet in het bijzonder worden&#13;
gelet op wat pachter uit de verklaringen en gedragingen van&#13;
de tussenpersoon heeft afgeleid en mogen afleiden. Pachter&#13;
mag bewijs leveren, met name door het als getuige doen&#13;
horen van de tussenpersoon en eventuele andere getuigen.&#13;
Hij slaagt niet in dat bewijs, weshalve niet van een toezegging&#13;
van de gemeente als door pachter aangevoerd kan worden&#13;
uitgegaan. Evenmin brengen de eisen van redelijkheid&#13;
en billijkheid mee dat de gemeente wordt verplicht tot betaling&#13;
terwijl de waardevermeerdering van de grond als gevolg&#13;
van de in de overeenkomst bedoelde bestemmingswijziging&#13;
zich (nog) niet heeft voorgedaan, nu de overeenkomst&#13;
met het uitblijven van die wijziging voldoende rekening&#13;
houdt en geen termijn bevat waarbinnen die wijziging&#13;
moet hebben plaatsgevonden. Ook van een onvoorziene&#13;
omstandigheid als bedoeld in artikel 6:258 BW is geen&#13;
sprake, nu in de overeenkomst is voorzien in de mogelijkheid&#13;
dat woningbouw niet of niet binnen korte termijn zou&#13;
plaatsvinden; daarbij komt dat de nabetaling van ƒ 1 per&#13;
m2 meer voor elk jaar dat de bestemming later wijzigt, voor&#13;
de gemeente jaarlijks nadeliger en voor de verkoper steeds&#13;
voordeliger wordt, onder welke omstandigheden niet gezegd&#13;
kan worden dat de gemeente naar maatstaven van redelijkheid&#13;
en billijkheid ongewijzigde instandhouding van&#13;
de overeenkomst niet mag verwachten. Vordering van pachter&#13;
wordt mitsdien afgewezen. (arresten 18 april 2006 en 14&#13;
november 2006)&#13;
Artikel 52, Burgerlijk Wetboek artikel 6:136&#13;
Schadeloosstelling bij pachtontbinding wegens niet-landbouwkundige&#13;
bestemming. Op basis van reconstructie of&#13;
van liquidatie? Beide partijen gaan uit van de rechtspraak&#13;
van de Hoge Raad bij onteigening: hoewel ook andere omstandigheden&#13;
een rol kunnen spelen, kan de verhouding&#13;
tussen de kosten van de aankoop van een vervangend bedrijf&#13;
en de daarvan te verwachten winst bij de keuze door&#13;
een redelijk handelend ondernemer niet buiten beschouwing&#13;
blijven. In casu is voortzetting van de exploitatie verenigbaar&#13;
met de keuze van een redelijk handelend ondernemer.&#13;
Verrekening van voordeel omdat pachter geen melkquotum&#13;
behoeft af te rekenen? In dit geval zou in het voor&#13;
de berekening van de schadeloosstelling in aanmerking te&#13;
nemen tijdvak (ongeveer 11,5 jaar) een beëindiging van de&#13;
pacht anders dan vanwege een niet-agrarische bestemming&#13;
niet waarschijnlijk zijn geweest. Wel had zich kunnen voordoen&#13;
dat pachter bij uitoefening van zijn voorkeursrecht&#13;
25% van de waarde van het melkquotum had moeten vergoeden,&#13;
maar het hof acht op grond van de omstandigheden&#13;
van het geval geen aanleiding aanwezig om ervan uit te&#13;
gaan dat verpachter in het hiervoor bedoelde tijdvak tot&#13;
verkoop zou zijn overgegaan.&#13;
Schade in verband met het weer moeten opbouwen van&#13;
een klantenkring voor het veehandelsbedrijf dat pachter&#13;
ook uitoefent, komt hier niet voor vergoeding in aanmerking&#13;
omdat deze activiteit niet valt onder uitoefening van&#13;
de landbouw in de zin van de Pachtwet.&#13;
Bij de becijfering van het voordeel dat pachter geen&#13;
pachtprijs meer behoeft te betalen gaat het hof ervan uit dat&#13;
bij voortzetting van de pacht de hoogst toelaatbare pachtprijs&#13;
verschuldigd zou zijn geweest.&#13;
Verontreiniging onder de op het gepachte aanwezige&#13;
erfverharding geeft geen aanleiding tot een aftrek op de&#13;
schadeloosstelling nu dit geen omstandigheid is die de&#13;
schade wegens het gemis van het gebruik van het gepachte&#13;
beïnvloedt. Het hof gaat er hierbij van uit dat die verontreiniging&#13;
bij voortduren van de pacht de bedrijfsvoering en&#13;
het woongenot van pachter niet zou hebben belemmerd en&#13;
dat aan pachter geen saneringsverplichting zou zijn opgelegd,&#13;
nu niet is gesteld dat de verontreiniging anders dan bij&#13;
sloop aan het licht zou zijn gekomen. De vordering van verpachter&#13;
ter zake houdt mitsdien geen verband met de schadeloosstelling,&#13;
maar is een zelfstandige vordering wegens&#13;
schade aan het pachtobject dan wel wegens het niet in&#13;
goede staat opleveren daarvan. Aan het beroep van verpachter&#13;
op verrekening daarvan gaat het hof voorbij nu ten processe&#13;
is gebleken dat de gegrondheid van deze vordering&#13;
niet op eenvoudige wijze is vast te stellen. (arrest 16 mei&#13;
2006 – Pr maart 2007)&#13;
Artikel 55&#13;
Verpachter heeft meermalen aan pachter laten weten dat&#13;
onderverpachting niet was toegestaan. Hieraan doet niet af&#13;
dat pachter met medeweten van de voorganger van verpachter&#13;
bedrijfsmiddelen van derden inzette. De bewoordingen&#13;
van met derden gesloten teeltovereenkomsten zijn&#13;
niet doorslaggevend.&#13;
Verpachter geslaagd in bewijs dat sprake is van onderverpachting.&#13;
Volgt ontbinding van de pachtovereenkomst.&#13;
(arresten 23 augustus 2005 en 13 juni 2006 – Pr september&#13;
2006)&#13;
Artikel 55, Burgerlijk Wetboek artikel 3:308, 316, 317,&#13;
318, 322&#13;
Erkenning van (pacht)schuld brengt wel stuiting van een&#13;
lopende verjaring mee, maar niet dat een al voltooide verjaring&#13;
wordt gestuit en – zonder meer – evenmin dat afstand&#13;
van de verjaring wordt gedaan.&#13;
Onderzoek naar datum opeisbaarheid jaarlijkse pachtsom:&#13;
hieruit volgt dat in de onderhavige pachtverhouding 1&#13;
november als datum van opeisbaarheid moet worden aangehouden.&#13;
Voorts bewijsopdracht aan verpachter ter zake van&#13;
eventuele stuiting van de verjaring voorzover deze niet reeds&#13;
door de dagvaarding is teweeggebracht, in welke opdracht&#13;
hij niet slaagt. Volgt veroordeling tot betaling van de achterstallige&#13;
pachtprijs (met rente en kosten) voorzover ter zake&#13;
geen sprake is van verjaring en tot terugbetaling van de&#13;
pachtprijs (met rente en kosten) voorzover sprake is van&#13;
verjaring.&#13;
Op grond van de in het tussenarrest nader aangegeven&#13;
omstandigheden oordeelt het hof dat deze voldoende reden&#13;
waren voor een terme de grâce en dat het niet (tijdig) betalen&#13;
van de pachtprijs in casu de ontbinding van de pachtovereenkomst&#13;
niet rechtvaardigt. (arresten 25 april 2006 en&#13;
21 november 2006)&#13;
Artikel 55, Burgerlijk Wetboek artikel 6:52, 59 en 265&#13;
Lid 2 van artikel 55 Pw beperkt de vrijheid van de pachtrechter&#13;
om een vordering tot ontbinding af te wijzen op de&#13;
grond dat de tekortkoming de ontbinding niet rechtvaardigt&#13;
in die zin, dat het de rechter verplicht tot ontbinding&#13;
van de pachtovereenkomst als de pachter op het moment&#13;
van de uitspraak in gebreke is de pachtprijs te voldoen.&#13;
Pachter beroept zich erop dat verpachter in schuldeisersverzuim&#13;
is komen te verkeren in verband met een aan&#13;
pachter toekomend opschortingsrecht. Slechts één van de&#13;
gronden die hij daartoe aanvoert, heeft (zie voor de motivering&#13;
daarvan het arrest) voldoende samenhang met de verbintenis&#13;
tot pachtbetaling, namelijk het verwijt dat verpachter&#13;
in strijd met de redelijkheid en billijkheid heeft gehandeld&#13;
door te weigeren verder te onderhandelen over een&#13;
‘totaaloplossing’, waarbij ook de algemene beginselen van&#13;
behoorlijk bestuur zich doen gelden omdat verpachter een&#13;
publiekrechtelijk rechtspersoon is. Volgens HR 12 augustus&#13;
2005, NJ2005, 467, heeft als – strenge en tot terughoudendheid&#13;
nopende – maatstaf voor de beoordeling van de&#13;
schadevergoedingsplicht bij afgebroken onderhandelingen&#13;
te gelden dat ieder van de onderhandelende partijen – die&#13;
verplicht zijn hun gedrag mede door elkaars gerechtvaardigde&#13;
belangen te laten bepalen – vrij is de onderhandelingen&#13;
af te breken, tenzij dit op grond van het gerechtvaardigd&#13;
vertrouwen van de wederpartij in het totstandkomen&#13;
van de overeenkomst of in verband met de andere omstandigheden&#13;
van het geval onaanvaardbaar zou zijn. Daarbij&#13;
dient rekening te worden gehouden met de mate waarin en&#13;
de wijze waarop de partij die de onderhandelingen afbreekt&#13;
aan het ontstaan van dat vertrouwen heeft bijgedragen en&#13;
met de gerechtvaardigde belangen van deze partij. Hierbij&#13;
kan ook van belang zijn of zich in de loop van de onderhandelingen&#13;
onvoorziene omstandigheden hebben voorgedaan&#13;
terwijl, indien de onderhandelingen desondanks zijn&#13;
voortgezet, wat betreft bedoeld vertrouwen doorslaggevend&#13;
is hoe daarover ten slotte op het moment van het afbreken&#13;
van de onderhandelingen moet worden geoordeeld tegen de&#13;
achtergrond van het gehele verloop van de onderhandelingen.&#13;
De enkele omstandigheid dat verpachter een publiekrechtelijk&#13;
rechtspersoon is zodat deze ook in zijn privaatrechtelijk&#13;
handelen de algemene beginselen van behoorlijk&#13;
bestuur in acht heeft te nemen, brengt niet mee dat in het&#13;
onderhavige geval een wezenlijk andere maatstaf zou gelden.&#13;
In casu (zie arrest) kan niet worden gezegd dat het aan&#13;
verpachter niet vrijstond om de onderhandelingen met&#13;
pachter af te breken. (arrest 14 november 2006 – Pr maart&#13;
2007)&#13;
Artikel 132&#13;
Het staat een partij vrij voor een gering bedrag in hoger beroep&#13;
te komen en hij is niet gehouden daarover van tevoren&#13;
overleg met de wederpartij te plegen. (arrest 14 maart&#13;
2006)</content><legacyfootnotes>* Mr. K. Kok is oud-vice president van het Gerechtshof te Arnhem en&#13;
oud-voorzitter van de Centrale Grondkamer te Arnhem.&#13;
</legacyfootnotes><footnotes><footnote/></footnotes><auteurs>mr. K. Kok</auteurs><published>2007-06-01 00:00:00</published><modified>2017-06-08 16:49:39</modified><editiondate>2007-06-01</editiondate><htmlpath>https://denhollander.info/artikel/3925</htmlpath></article>
</articles></edition>