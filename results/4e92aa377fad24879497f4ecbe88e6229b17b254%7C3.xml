<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1985</searchword><id>6400</id><udhid>UDH:TvAR/6400</udhid><titel>De Zaaizaad- en Plantgoedwet. Regelen inzake het kwekersrecht en de kwaliteit van teeltmateriaal</titel><searchwords><searchword>TvAR 9/1985</searchword><searchword>UDH:TvAR/6400</searchword></searchwords><attachments><attachment><name>1985_nr 9_Artikel_Fikkert.pdf</name><extention>pdf</extention><url>https://denhollander.info/download/6182/ci</url></attachment></attachments><inleiding>ACHTERGROND&#13;
Sinds de mens gewassen teelt bedrijft hij plantenveredeling. Bij het oogsten placht men het zaad van de gezondste, sterkste en meest ontwikkelde planten apart te hou-den ten einde dat in het volgende seizoen weer uit te zaaien. Met deze vorm van se-lectie beoogde men de gewasopbrengst van jaar tot jaar te verbeteren. Pas na de laatste eeuwwisseling, na de baanbrekende studie van Mendel, begon men planten-rassen op een wetenschappelijke en meer doelgerichte wijze te ontwikkelen. Toen de boeren er toe overgingen zaaizaad van de nieuw ontwikkelde rassen aan te schaf-fen, ontstond de handel in teeltmateriaal. Deze twee facetten, de opkomst van de plantenveredeling en van de handel in teeltmateriaal, creëerden de behoefte aan een vorm van bescherming voor de rassenontwikkelaar en aan een keuring van het in de handel te brengen zaaizaad en plantgoed. Aan het eerste werd een wettelijke gestalte gegeven in de vorm van het 'Kwekersbesluit 1941', later vervangen door het in de Zaaizaad- en Plantgoedwet neergelegde kwekersrecht. De invoering van die wet in 1967 betekende ook de eerste wettelijke regeling voor de toelating van rassen en de keuring van teeltmateriaal.&#13;
Hoewel de Zaaizaad- en Plantgoedwet, een raamwet voor een tamelijk specifiek onderwerp, slechts een betrekkelijk klein gedeelte van de Nederlandse bevolking rechtstreeks raakt, heeft de parlementaire behandeling ervan 8 jaar geduurd. De lan-ge behandelingsduur is deels toe te rekenen aan het feit dat in de zestiger jaren inter-nationale regelingen op het gebied van het kwekersrecht en het verkeer van teelt-materiaal tot stand kwamen.</inleiding><content>HET KWEKERSRECHT&#13;
Algemeen&#13;
In het kielzog van de bescherming van de uitvinder op het gebied van de nijverheid door octrooien heeft men, ten einde de plantenveredeling te stimuleren, gezocht naar wegen om de belangen van de plantenveredelaar te beschermen. Dat wilde men bereiken door hem bepaalde exclusiviteit met betrekking tot het door hem vervaar-digde type van planten, plantenras geheten, toe te kennen. Bij dat streven moest men rekening houden met de opvatting dat het plantenrijk in principe als gemeengoed werd beschouwd, zodat geen eigendom van een bepaald type planten bekend was. Niettemin won de gedachte veld dat de te verlenen bescherming gerelateerd diende te zijn aan het ontwikkelde ras. Daarbij verloor men echter niet uit het oog dat aldus monopolies in de sfeer van de voedselvoorziening zouden ontstaan. Zo is men tot een nieuw recht ter bescherming van de intellectuele eigendom gekomen waarbij de bescherming minder ver gaat dan bij octrooi. Want in beginsel hoort noch de pro-duktie van materiaal dat bestemd is voor consumptie of verwerking, noch het ge-bruik van het beschermde ras voor de creatie van andere plantenrassen tot de exclu-sieve bevoegdheid van de houder van het recht.&#13;
Nopen de opvatting omtrent eigendom in het plantenrijk en het voedselvoorzie-ningsaspect al tot een andere beschermingsomvang dan bij industriële eigendom het geval is, daarnaast zijn er naar de Nederlandse zienswijze nog twee materiële rede-nen om plantaardige creaties niet door middel van octrooien te beschermen:&#13;
- De bepalingen in het octrooirecht omtrent de nieuwheid der voortbrengselen kunnen niet zonder meer ook voor nieuwe kweekprodukten gelden. Enerzijds zouden de meeste aanmeldingen voor plantenrassen het niet tot een goed einde brengen, aangezien het kweken van nieuwe rassen veelal niet in het verborgene geschiedt. Daardoor is de kans groot dat zij bij de indiening van de aanvragen al tot de stand van de techniek worden gerekend. Anderzijds zouden aanmeldin- gen voor plantenrassen, zelfs al is hun bestaan algemeen bekend, nog gehono- reerd moeten kunnen worden zolang geen materiaal van die rassen in de handel is gebracht. Deze stelling is gebaseerd op de omstandigheid dat pas nadat materi- aal onder het publiek is gekomen het kweekprodukt domaine public wordt, aan gezien derden het kweekprodukt gewoonlijk slechts met behulp van materiaal van dat kweekprodukt tot stand kunnen brengen.&#13;
- Nieuwe plantenrassen worden voor het merendeel uit bestaande en vaak be- schermde rassen ontwikkeld. Het stelsel van afhankelijkheid dat het octrooirecht voor zulke gevallen kent, zou op dit gebied in al zijn consequenties praktisch niet doorvoerbaar zijn of een rem op de kweekarbeid kunnen vormen.&#13;
Ongeveer gelijktijdig met de ontwikkeling van het huidige nationale kwekersrecht werd een internationale regeling terzake ontworpen. In 1961 kwam tot stand het In-ternationale Verdrag tot Bescherming van Kweekprodukten, kortweg genoemd het UPOV-verdrag of de UPOV-conventie (UPOV: 1'Union pour la Protection des Ob-tentions Végétales). Naast de oprichting van een internationale unie en de werkwijze van zijn organen beoogt het verdrag de voorwaarden voor verlening en de inhoud van het kwekersrecht te geven. Overigens zijn de Unie-Staten vrij om het in het ver-drag geregelde recht in de vorm van een octrooi dan wel van een andere bijzondere titel te verlenen, zij het dat slechts één vorm per gewas is toegestaan (art. 2, UPOV).&#13;
Aanspraak op het recht (artt. 30-33)&#13;
Twee omstandigheden bepalen of er aanspraak op verlening van het kwekersrecht bestaat. In de eerste plaats kent de wet de aanspraak toe aan hem van wie aannemelijk is dat hij of zijn rechtsvoorganger het nieuwe plantenras door eigen kweekarbeid heeft gewonnen (art. 30, lid 1). Deze aanspraak is bij algemene of bijzondere titel overdraagbaar (art. 48, lid 1). Naar mijn mening wordt de aanspraak niet overge-dragen wanneer men een exclusief teelt- en verhandelingsrecht voor het ras verwerft. Voorts regelt de wet het recht op aanspraak wanneer de kweekarbeid in een arbeids-verhouding is verricht (artt. 31, 32) of wanneer er meer zelfstandige aanspraken op dezelfde creatie zouden bestaan (art. 33). Op deze plaats verdient het aandacht dat blijkens laatst bedoelde bepaling de wetgever het bestaanbaar acht dat verschillende kwekers, onafhankelijk van elkaar, hetzelfde ras ontwikkelen. Verderop wordt nog op deze bepaling terugkomen.&#13;
In de tweede plaats, zo blijkt uit het tweede lid van artikel 30, dient het ras in Ne-derland te zijn ontwikkeld of, indien dat niet het geval is, dient er een internationaal geregelde gehoudenheid te bestaan om het kwekersrecht te verlenen. Dit is het geval jegens onderdanen van een andere UPOV-Staat mits kwekersrechtverlening voor rassen van het betrokken gewas in die staat ook mogelijk is. Voor alle overige buiten Nederland ontwikkelde rassen beslist de Minister van Landbouw en Visserij uit overwegingen van belang voor de bodemcultuur (art. 30, lid 3). Hier zij opgemerkt dat het laatst bedoelde criterium zeer liberaal wordt gehanteerd: nog nimmer werd afwijzend beslist.&#13;
Object van het recht (artt. 2, 29)&#13;
Ingevolge de aanhef van het eerste lid van artikel 29 kan slechts kwekersrecht wor-den verleend voor nieuwe rassen van de bij besluit aangewezen gewassen. Zo komen rassen van tarwe wel doch van rogge niet in aanmerking. Gewassen worden in be-doelde zin aangewezen indien kwekersrechtverlening nuttig lijkt en er voldoende on-derzoekfaciliteiten ter beschikking staan. Ook worden wel gewassen aangewezen omdat naburige landen daarin kwekersrecht verlenen. Het moge duidelijk zijn dat afwezigheid van kwekersrecht in een land concurrentievervalsend kan werken in lan-den waar wel kwekersrecht is verleend. Ten slotte zij in dit verband opgemerkt dat van sommige gewassen de aard zodanig is dat het slecht mogelijk is het recht voor de daarin ontwikkelde rassen staande te houden. Voor zulke gewassen, die dan ook niet in de hier bedoelde zin worden aangewezen, geldt een ander regiem (zie later onder '18-2-gewassen').&#13;
In het algemeen kan onder een ras worden verstaan een verzameling van planten die als gevolg van hun genetische samenstelling in fysiologische, morphologische, cytologische, chemische of andere kenmerken zodanig met elkaar overeenstemmen dat de verzameling als een zelfstandige eenheid wordt beschouwd. Artikel 2 geeft een wat summierdere definitie. Het element 'nieuw' in de aanhef van artikel 29 wordt nader uitgewerkt in het derde lid van dat artikel en verderop besproken.&#13;
Criteria voor verlening van het recht (art. 29)&#13;
Het ras moet aan drie botanische vereisten voldoen, die bij de totstandkoming van de wet mogelijk als aanvullende voorwaarden op de definitie werden gezien doch die heden ten dage worden beschouwd als de voorwaarden bij uitstek waaraan een groep van planten moet voldoen om als een ras te kunnen worden aangemerkt: on-derscheidbaarheid, homogeniteit en bestendigheid. Daarenboven geldt de eis dat het ras niet voortijdig mag zijn verhandeld.&#13;
Onderscheidbaarheid (art. 29, lid 1, onderdeel a)&#13;
Het ras moet zich in ten minste één van belang zijnde eigenschap duidelijk onder-scheiden van elk ander ras dat op het tijdstip van de aanmelding algemeen bekend is. Dit is dus een relatief vereiste dat tot gevolg heeft dat slechts kwekersrecht wordt verleend aan als rassen erkende eenheden die uit elkaar zijn te houden. De bedoeling daarvan is te voorkomen dat de ontwikkeling wordt gestimuleerd van kweekproduk-ten die maar in onbetekenende mate van de reeds bestaande rassen verschillen. Im-mers, dergelijke kweekprodukten betekenen geen wezenlijke vooruitgang voor de praktijk en kunnen bestaande kwekersrechten uithollen. Overigens wordt in de Me-morie van Toelichting gesteld dat een kweekprodukt, dat zich niet voldoende onder-scheidt van een kwekersrechtelijk beschermd ras, onder de sfeer van dat kwekers-recht valt.&#13;
Blijkens het tweede lid van artikel 29 moeten de eigenschappen, waarin het ras zich onderscheidt en die van morphologische of fysiologische aard mogen zijn, met nauwkeurigheid kunnen worden beschreven en onderkend (onderkend en beschreven is een logischer volgorde, zoals ook in de gewijzigde UPOV-conventie tot uitdrukkig is gebracht). De bepaling beoogt dat men uitsluitend eigenschappen in de beoordeling meebetrekt die op een betrouwbare wijze kunnen worden vastgesteld en zich lenen voor een preciese omschrijving. Zo zal een resistentie tegen een nog niet bestaande virusmutant niet met nauwkeurigheid kunnen worden onderkend en beschreven, terwijl dat bij kleur, vorm, resistentie tegen bestaande virusmutanten enz. wel het geval is. Overigens houdt deze bepaling niet in dat iedere onderkenbare en beschrijfbare eigenschap, waarin het ras verschilt van de bestaande rassen, daadwer-kelijk moet zijn onderkend en beschreven. Zelfs indien duidelijk onderscheid in slechts één van belang zijnde, onderkenbare en beschrijfbare eigenschap wordt vast-gesteld doch niet beschreven, voldoet het ras aan het onderscheidbaarheids-criterium.&#13;
De elementen 'van belang zijnde' en 'duidelijk' worden overwegend door de bota-nische wetenschap bepaald. In dit kader zij volstaan met de opmerking dat de invul-ling ervan onderwerp is van voortdurend internationaal overleg en daaruit voort-vloeiende harmonisatie en dat bij de behandeling van het wetsontwerp is gesteld dat de woorden 'van belang zijnde eigenschappen' niet in economische zin mogen wor-den verstaan.&#13;
Als gevolg van zijn relatieve karakter laat het onderscheidbaarheidsvereiste zich niet uit over de mogelijke gevolgen voor de aanvraag veroorzaakt door de algemene bekendheid van het aangemelde ras zelve, die elders worden geregeld (art. 29, lid 3: uitsluitend voortijdige verhandeling van het ras is van invloed op de honorering van de aanvraag). Volgens het UPOV-verdrag is het feit dat een ras algemeen bekend is geworden, anders dan door verhandeling, niet van invloed op de aanvraag. In dit opzicht verschilt het kwekersrecht van het octrooirecht. Hierboven is reeds uiteengezet waarom de algemene bekendheid van het voor kwekersrecht aangemelde produkt niet van invloed moet zijn op de beslissing omtrent kwekersrechtverlening. De kwestie wordt echter ingewikkeld indien twee kwekers onafhankelijk van elkaar hetzelfde ras ontwikkelen. Moet de aanvrage van de één worden afgewezen indien de ander het ras algemeen bekend heeft doen worden, anders dan door verhande-ling? De vraag komt erop neer of het algemeen bekende ras een 'ander' ras is waar-mee het aangemelde ras moet worden vergeleken. De Hoge Raad kwam tot een be-vestigend antwoord (NJ 1983, 44, r.o. 3.6.).&#13;
Aan de oplossing van de Hoge Raad kleven een aantal onbevredigende facetten. Zoals we hierboven hebben gezien staat de algemene bekendheid van een ras zijn kwekersrechtverlening niet in de weg. Wat is de ratio om van dat beginsel af te wij-ken wanneer het ras door verschillende kwekers is ontwikkeld? Deze vraag wordt nog klemmender indien men de ontstaansreden van bedoelde regel ('pas door ver-handeling wordt het ras domaine public') in de beschouwing meebetrekt. Een andere vraag is hoe te beslissen indien beide kwekers algemene bekendheid aan het ras ge-ven en de eerste daarna kwekersrecht aanvraagt? Ten slotte moet worden geconclu-deerd dat de betekenis van artikel 33 wel zeer beperkt wordt. Die bepaling, die overi-gens over 'een zelfde nieuw ras' spreekt, regelt dat in de hier aan de orde zijnde situ-atie de aanspraak op de verlening van het recht toekomt aan hem die het eerste de aanvrage indient. Die regeling is nu nog slechts toepasbaar wanneer de andere kwe-ker geen algemene bekendheid aan het ras heeft gegeven, iets wat bij plantenverede-ling in met name akkerbouwgewassen zoals granen en aardappelen nauwelijks mo-gelijk is. De spanning tussen het onderhavige arrest en artikel 33 is de annotator overigens niet ontgaan.&#13;
Als laatste met betrekking tot het vereiste van onderscheidbaarheid wordt vermeld dat het blijkens zijn redactie ook betrekking heeft op rassen die op natuurlijke wijze zijn ontstaan. Op zich is dit niet zo'n openbaring maar het daarin gelegen belang is dat kennelijk op natuurlijke wijze ontstane rassen, zoals spontaan ontstane mu-tanten in een reeds bestaand ras, vatbaar zijn voor kwekersrechtverlening. De factor 'eigen kweekarbeid', die bij de regeling omtrent de aanspraak op recht een rol speelt, wordt dientengevolge ruim geïnterpreteerd: zelfs een teler die zonder het daarop aangestuurd te hebben een mutant in zijn teelt aantreft, wordt als aan-spraakgerechtigde beschouwd. Overigens is plantenveredeling een arbeidsintensieve, geduldvergende en kostbare bezigheid en zelfs in het ongewone geval dat de oor-sprong van een nieuw ras als het ware door de natuur cadeau wordt gedaan zijn nog voortgaande werkzaamheden nodig om het voortbestaan van het ras te verzekeren.&#13;
Homogeniteit, bestendigheid (art. 29, lid 1, onderdelen b en c)&#13;
Omtrent deze twee vereisten kan men in dit bestek kort zijn. De groep van planten, die het ras vertegenwoordigt, moet homogeen zijn rekening houdend met zijn wijze van vermeerdering. Zo tolereert men in een kruisbestuivend gewas meer afwijkende planten dan bij zelfbestuivende planten. De normen voor homogeniteit vormen on-derwerp van internationale harmonisatie. Het vereiste van bestendigheid betekent dat het ras na elke vermeerderingscyclus moet blijven beantwoorden aan het beeld dat de voorgaande generatie gaf. Dit criterium wordt niet al te absoluut geïnterpre-teerd: bestendigheid gedurende een beperkt aantal generaties is voldoende. Zolang de kweker het ras zorgvuldig in stand houdt kan daaruit telkens een beperkt aantal rasechte generaties ontstaan.&#13;
Nieuwheid (art. 29, leden 3 en 4)&#13;
Het voor kwekersrecht aangemelde ras mag niet voor de aanvraagdatum zijn ver-handeld, wil het in aanmerking kunnen komen voor kwekersrechtverlening. In het algemene gedeelte is reeds aangegeven waarom men in het kwekersrecht de verhan-deling van het aangemelde object bepalend acht voor de nieuwheid ervan, dit in te-genstelling tot het octrooirecht waar de algemene bekendheid bepalend is. Uit de ju-risprudentie van de Raad voor het Kwekersrecht valt af te leiden dat het begrip 'ver-handelen' moet worden verstaan als 'te koop aanbieden, verkopen en afleveren of het verrichten van één dezer handelingen' (zie het Publikatieblad van de R. v. h. Kw. r. 1981, nr. 168). Een interessante vraag is of er van een aanbod in juridische zin sprake is indien in een advertentie materiaal van het ras te koop wordt aangeboden zonder bepaling van prijs en hoeveelheden. En zo neen, of er dan sprake is van te koop aanbieden in de zin van de onderhavige bepaling. Op de eerste vraag kan men antwoorden dat, nu hoeveelheid en prijs niet vaststaan, het aanbod onvoldoende is bepaald. Ook zou men kunnen stellen dat de verkoper over bepaalde voorwaarden nog wil onderhandelen, dat hij het tijdstip van de contractsluiting in eigen hand wil houden of dat hij eerst wil weten wie de tegenpartij zal zijn, zodat de wil om zich te binden niet of onvoldoende vaststaat. In dat geval is de advertentie slechts een uitnodiging tot het doen van een aanbod.&#13;
Of de bovenstaande redeneringen onder alle omstandigheden staande zijn te houden lijkt mij twijfelachtig. Als in een bepaalde branche gebruikelijkerwijze de prijzen uit de advertenties worden gelaten doch de potentiële koper deze op een betrekkelijk eenvoudige wijze kan achterhalen, als de advertentie aangeeft wanneer kan worden geleverd en als mogelijke nadere voorwaarden reeds bekend zijn, bijvoorbeeld doordat ze bij de Kamer van Koophandel zijn gedeponeerd, komt mij de advertentie voor als een aanbod in juridische zin. Bij de beantwoording van de vraag of men het begrip 'te koop aanbieden' in de onderhavige bepaling moet verstaan als het doen van een aanbod in juridische zin realisere men zich het volgende. Het bedoelde begrip speelt ook een rol in het gedeelte van de Zaaizaad- en Plantgoedwet dat een geordend verkeer met teeltmateriaal beoogt, zulks onder meer opdat belang-hebbenden het sortiment kunnen overzien. Op grond van die karaktertrek van de wet wordt bepaald dat teeltmateriaal van een ras uitsluitend ten verkoop mag wor-den aangeboden indien dat gebeurt onder de voor het ras ingeschreven benaming (art. 80) en indien het ras is ingeschreven (artt. 81 en 83). Het is evident dat de na-gestreefde ordening, die het te koop aanbieden als vertrekpunt neemt, alle naar het publiek toe gerichte handelingen bedoelt te bestrijken, derhalve ook eventuele naar buiten gerichte verkoophandelingen, voorafgaande aan het doen van een aanbod in juridische zin.&#13;
Voorts zou een restrictieve interpretatie zich slecht verhouden met een tweetal an-dere bepalingen. Allereerst zij gewezen op artikel 40 betreffende de inhoud van het recht. Volgens die bepaling zijn, naast een reeks van andere handelingen, het te koop aanbieden en het voor dat doeleinde in voorraad hebben van teeltmateriaal handelingen die aan de kwekersrechthouder zijn voorbehouden. Het lijkt mij slecht vol te houden dat de wetgever de bedoeling heeft gehad om naar buiten gerichte ver-koopactiviteiten, die verder gaan dan het louter in voorraad hebben doch die nog geen aanbod in strict juridische zin vormen, buiten de omvang van het recht te doen vallen. In de tweede plaats wordt gewezen op de gevolgen van een enge interpretatie voor de bepalingen betreffende de keuring (art. 87) en de klasse-indeling van teelt-materiaal (art. 84). Zo zou bijvoorbeeld de prijsvermelding uitmaken of men zich al dan niet bij een keuringsinstelling moet aansluiten en of men al dan niet andere categorieën teeltmateriaal mag aanbieden. Ook deze consequenties lijken nauwelijks in de bedoeling van de wetgever te kunnen hebben gelegen. Naar mijn mening dient het begrip 'te koop aanbieden' in de Zaaizaad- en Plantgoedwet dan ook niet te wor-den verstaan in de enge zin van het doen van een aanbod in de juridische betekenis.&#13;
Uitzondering op de nieuwheidsregel is het ter beproeving verstrekken van materi-aal. De Raad voor het Kwekersrecht legt deze bepaling zo uit dat alleen beproeving ten behoeve van de kweker, ten einde de gedragingen van het ras onder diverse om-standigheden te observeren, als onschadelijk voor de nieuwheid wordt beschouwd. Daaronder valt echter niet de verstrekking van een proefpartijtje aan een teler, wat immers plaats vindt om de teler aan het nieuwe kweekprodukt te laten gewennen of om de gedragingen van de markt in plaats van die van het ras te ontdekken. Voor de Raad is een vergoeding voor het ter beproeving verstrekte materiaal op zich niet van belang. Ten slotte zij opgemerkt dat een voortijdige verhandeling, toegestaan door de keuringsinstellingen (art. 86), niet noodzakelijkerwijs samenvalt met de hier bedoelde verstrekking ter beproeving (zie het Publikatieblad v.d. R.v.h.Kw.r. 1982, nr. 181).&#13;
Ter afsluiting van het nieuwheidscriterium wordt de aandacht gevraagd voor een wijziging van deze bepaling die overigens nog niet in werking is getreden. In afwij-king van het UPOV-verdrag, dat in dit verband spreekt over de verhandeling van het ras, refereert de Zaaizaad- en Plantgoedwet naar teeltmateriaal van het ras. Bij de wet van 2 mei 1984 (Stb. 238) is de Nederlandse bepaling aangepast aan het ver- drag. Dat houdt in dat in de toekomst ook de verhandeling van ander materiaal dan teeltmateriaal van invloed is op de nieuwheid van het ras.&#13;
Verlening van het recht (art. 35); benaming (artt. 19-21)&#13;
De aanvrage voor kwekersrechtverlening wordt behandeld door de Raad voor het Kwekersrecht. Voor de beoordeling van de botanische eigenschappen doet de Raad identiteitsproeven aanleggen aan de hand van ingeleverd materiaal. De proeven, die doorgaans één tot drie generaties beslaan, worden voor het merendeel door het Rijksinstituut voor het Rassenonderzoek van Cultuurgewassen (RIVRO) uitge-voerd. Ook vindt wel onderzoek bij buitenlandse instellingen plaats. Zowel voor het onderzoek als voor de instandhouding van het recht is een tarief bepaald.&#13;
Reeds tijdens het onderzoek wordt een benamingsvoorstel gepubliceerd. Naast een interne toetsing op toelaatbaarheid en afwezigheid van verwarring dienen tegen een voorstel geen terechte bezwaren van merkrechthouders te worden ontvangen. Terecht acht de Raad een bezwaar indien het een merk betreft op dezelfde benaming in klasse 31 (land- en tuinbouwprodukten). Hoewel de Raad enige bevoegdheid heeft bij de beoordeling van de vraag of een voorstel te veel lijkt op een merknaam (art. 22), ligt de uiteindelijke beslissing daarover bij de burgerlijke rechter.&#13;
Indien aan de vereisten betreffende de aanspraak op verlening van het recht, de verlening en de naamgeving is voldaan wordt het kwekersrecht verleend. Anders dan bij octrooi loopt de duur van het recht, die voor de meeste gewassen 20 jaar be-draagt, vanaf de dag van verlening.&#13;
Van de beslissingen van de Raad, behalve die betreffende vernietiging en opeising, staat beroep open op de Afdeling van Beroep van de Raad. Afgezien van een margi-nale toetsing door de burgerlijke rechter is daarmede de beroepsgang uitgeput.&#13;
Inhoud van het recht (artt. 40 en 41)&#13;
De houder van het recht heeft de uitsluitende bevoegdheid om voor handelsdoelein-den teeltmateriaal van het ras voort te brengen en te verhandelen. Opvallend is dat het kwekersrecht een beperktere omvang heeft dan het octrooirecht, wat zijn oor-zaak hoofdzakelijk vindt in de rechtstreekse invloed op de voedselvoorziening. Zo valt in beginsel noch de produktie of verhandeling van eindprodukten zoals graan voor de meel- of bierindustrie, de consumptie- of fabrieksaardappelen of de snij-bloemen, noch de produktie van teeltmateriaal voor eigen gebruik onder het recht.&#13;
In dit verband dient uiteengezet te worden wat teeltmateriaal is. Volgens de defini-tie van artikel 2 omvat het alle planten of plantedelen die bestemd zijn om door middel van uitplant, uitzaai of op andere wijze voor de teelt van gewassen te dienen. Blijkens de toelichting zal de bestemming moeten worden afgeleid uit feitelijke om-standigheden zoals omschrijving, prijs, sortering of verpakking. Aangezien de ver-handeling de bepalende fase is speelt een wijziging van de bestemming door de ver-krijger geen rol. Anders gezegd: het feit dat een koper van consumptieaardappelen deze niettemin uitpoot betekent niet dat er teeltmateriaal was verhandeld. Soms is het moeilijk aan te geven of het gewas nog uit het materiaal moet worden geteeld of dat er reeds sprake is van het gewas zelve. Men kan zich bijvoorbeeld afvragen tot welk stadium een jonge boom nog bestemd is het 'gewas' voort te brengen en dus als een vorm van teeltmateriaal moet worden beschouwd. Meestal kan bij deze vraag steun worden gezocht in de regelen van de later te bespreken keuringsinstellin-gen voor teeltmateriaal.&#13;
Op de eerder omschreven beperkte inhoud van het recht is één uitzondering aan-gebracht en een andere mogelijk. Voor siergewassen schrijft het UPOV-verdrag voor dat het recht zich uitstrekt tot planten en plantedelen, die in de regel verhan-deld worden voor andere doeleinden dan voor vermeerdering, indien zij bedrijfs-matig zijn gebruikt als vermeerderingsmateriaal voor de voortbrenging van sierplan-ten of snijbloemen. Op zijn zachtst gezegd is deze bepaling, die letterlijk in onze wet-geving is overgenomen, nogal cryptisch gesteld. De bedoeling ervan is, althans vol-gens de nationale wetgever, vrij eenvoudig: bij siergewassen valt de bedrijfsmatige vermeerdering aan de hand van materiaal dat in de regel niet voor dat doeleinde wordt verhandeld, ten einde de aldus verkregen planten of delen daarvan te verhan-delen, onder het recht (zie Hand. II 65/66, blz. 1984 iuncto M.v.T. bij de Rijkswet tot goedkeuring van het UPOV-verdrag, Bijl. Hand. II 62/63, 7160). Wellicht komt aan de onduidelijkheid rondom deze bepaling een einde aan de hand van een zaak die momenteel voor de Hoge Raad ligt. Voorts biedt het UPOV-verdrag de moge-lijkheid om nationaal het recht verder te doen uitstrekken, met name op de produk-tie en verhandeling van eindprodukten. In Nederland is daar geen gebruik van gemaakt.&#13;
Een andere beperking, vergeleken met het octrooirecht, is dat de kwekersrecht-houder geen zeggenschap heeft over het gebruik van het beschermde ras voor de creatie van andere rassen noch van de aldus gecreëerde rassen. Anders dan het oc-trooirecht kent het kwekersrecht geen afhankelijkheid en dus geen afhankelijke kwekersrechten en licentieregelingen daaromtrent. De regel lijdt slechts uitzondering indien het beschermde ras telkens moet worden gebruikt voor de bedrijfsmatige voortbrenging van het daaruit ontstane ras zoals dat het geval is bij de voort-brenging van een hybrideras aan de hand van zijn inteeltlijnen.&#13;
Ten aanzien van rechtmatig in het verkeer gebracht teeltmateriaal is het kwekers-recht uitgeput, echter niet ten aanzien van het teeltmateriaal dat daar weer uit mocht worden verkregen. De eerder genoemde uitzonderingen daargelaten omvat het recht derhalve iedere produktie van teeltmateriaal voor handelsdoeleinden en de verhan-deling daarvan, tot en met de eerste rechtmatige verhandeling. Hoewel de wet een beperkt aantal handelingen noemt die na rechtmatige verhandeling niet meer onder het recht vallen (art. 40, lid 4), is het naar mijn mening denkbaar dat nog andere handelingen daartoe moeten worden gerekend. Zo lijkt het onaannemelijk dat men in strijd met het recht handelt wanneer men rechtmatig in het verkeer gebracht teelt-materiaal bewerkt alvorens het verder te verhandelen. Allereerst valt het bewerken van teeltmateriaal als zodanig niet onder de formulering van de inhoud van het recht. Verder kan men tegen het argument, dat een bewerking de hoedanigheid van het produkt negatief kan beïnvloeden en dat zulks strijdig is met de belangen van de kwekersrechthouder aanvoeren dat het kwekersrecht niet beoogt de kwaliteit van het produkt te dienen noch de reputatie van de kweker te beschermen. Om het laatste te bewerkstelligen zou men naar een ander middel moeten omzien, bijvoor-beeld naar een actie uit onrechtmatige daad.&#13;
Verplichtingen voor de kwekersrechthouder (artt. 42-45)&#13;
Voornamelijk uit hoofde van de voedselvoorziening kent het kwekersrecht nadrukkelijker dan het octrooirecht voorzieningen om te bewerkstelligen dat de nieuw ont-wikkelde planterassen ter beschikking komen van de land- en tuinbouw. De wet bevat de verplichting dat de houder van het recht die licenties verleent welke noodzakelijk zijn om de markt tegen redelijke voorwaarden van teeltmateriaal te voorzien. Ook moet hij, voor de uitoefening van een licentie, teeltmateriaal tegen een billijke vergoeding verstrekken. Het moge duidelijk zijn dat licenties slechts nodig zijn voor handelingen die het recht bestrijkt - dus, kortweg, voor het handelsmatig produceren en het verhandelen van teeltmateriaal van het betrokken ras - en dat de verstrekking van teeltmateriaal tegen een billijke vergoeding op de verstrekking aan de licentiehouders slaat. De beperking van het monopolie kan zich niet anders richten dan tot de vermeerder aar, vanzelfsprekend in de verwachting dat zulks weer een beschermende invloed heeft op zijn afnemers die het eindprodukt in de plantaardige cyclus voortbrengen. De produktie en verhandeling van het eindprodukt vallen in beginsel niet onder het recht en nopen derhalve niet tot het verkrijgen van een licentie of de afdracht van vergoedingen daarvoor.&#13;
Als sanctie op het niet nakomen van de hier besproken verplichting verleent de Raad voor het Kwekersrecht een licentie, hetzij op verzoek van een belanghebbende (art. 43) hetzij in opdracht van de Minister van Landbouw en Visserij (art. 45). De eerst bedoelde procedure staat ten dienste van de particuliere belangen van een (ad-spirant-) vermeerderaar terwijl de tweede weg wordt ingegeven door het algemeen belang. Opgemerkt zij dat zowel het aantal licenties als de voorwaarden waaronder deze werden verstrekt bepalend zijn voor de beoordeling of aan de verplichting is voldaan. Overigens verlieze men niet uit het oog dat het kwekersrecht een monopolierecht is zodat een weigering om licentie te verlenen niet noodzakelijkerwijs een onvoldoende voorziening van de markt betekent en dus niet vanzelfsprekend tot een van overheidswege afgegeven licentie behoeft te leiden.&#13;
Vernietiging van het recht (art. 54)&#13;
Naast beëindiging door het verstrijken van de maximale duur en als gevolg van vrij willige afstand of van verval van rechtswege wegens verzuim van betaling van de jaarlijks verschuldigde cijns kan het recht nietig worden verklaard. Een kwekers recht wordt nietig verklaard indien naderhand blijkt dat het ras niet voldoende on- derscheidbaar was van een ten tijde van de aanmelding reeds algemeen bekend ander ras of dat het ras al vóór het kritieke tijdstip in het verkeer was gebracht. Een ver- zoek tot nietigverklaring wordt in eerste instantie door de Raad voor het Kwekers- recht, in tweede instantie door een bijzondere Kamer van het Hof te 's-Gravenhage behandeld. Mag de Raad dan een scheve schaats rijden met betrekking tot de onder scheidbaarheid en de nieuwheid, dat wordt uitgesloten geacht bij de overige twee voorwaarden voor de verlening van het recht, te weten de homogeniteit en de besten- digheid, op grond waarvan dan ook geen vernietiging kan worden uitgesproken. Het recht wordt evenmin vernietigd indien het aan iemand blijkt te zijn verleend die daarop geen of niet uitsluitend aanspraak had. In de filosofie dat het object van het recht aan de voorwaarden voor kwekersrechtverlening voldeed, kan alleen ten aanzien van de rechthebbende een wijziging worden aangebracht naar aanleiding van een opeising in (mede-)eigendom.&#13;
Conflicten (art. 96): raadpleging van de Raad (art. 95)&#13;
Een inbreuk op een kwekersrecht is een economisch delict (art. 96). Voorts is be-paald dat, wanneer in een burgerlijk- of straf geding de beslissing afhangt van de be-oordeling tot welk ras bepaalde planten behoren, de Raad voor het Kwekersrecht daarover moet worden gehoord. Deze bepaling is ingegeven door het uitermate tech-nische karakter van zo'n beslissing, waaromtrent de Raad in verband met de aard van zijn werkzaamheden als de meest deskundige instantie moet worden aange-merkt. Bij de opsporing van een mogelijk economisch delict wint de opsporende in-stantie vaak bedoeld advies al in. Meestal wordt het oordeel van de Raad gegeven aan de hand van proeven waarvan de duur wordt bepaald door de groeisnelheid van het betrokken gewas.&#13;
DE KWALITEITSREGELEN BIJ TEELTMATERIAAL&#13;
Algemeen&#13;
De groei van de handel in teeltmateriaal deed allengs de behoefte groeien aan een vorm van keuring op de kwaliteit ervan. Als gevolg daarvan ontwikkelden zich re-gionaal keuringsdiensten die op vrijwillige basis zaaizaad en pootgoed keurden aan de hand van de produktie-omstandigheden en de hoedanigheid van het uiteindelijk af te leveren materiaal. Begon deze ontwikkeling bij akkerbouwgewassen, nog voor de vijftiger jaren had hij zich ook voorgedaan bij de diverse groepen van tuinbouw-gewassen. Het belang van een ordening van het sortiment en een kwaliteitsbewaking was inmiddels zo toegenomen dat de wetgever deze materie ter hand nam. De wette-lijke regeling, vervat in de Zaaizaad- en Plantgoedwet, beoogt de ordening van het rassensortiment, de voorlichting daaromtrent en de regeling van het verkeer en de keuring van teeltmateriaal. Bij de inrichting van het laatstgenoemde is in hoge mate gebruik gemaakt van de reeds bestaande, op vrijwillige grondslag werkende keu-ringsdiensten. Ook in EEG-verband zijn voorschriften betreffende de kwaliteit en de ordening ontwikkeld, neergelegd in een aantal richtlijnen. Vermeldenswaard is dat de richtlijnen voor de nationale produktie strengere normen toestaan zodat de kwaliteit in zekere mate verband houdt met het land van oorsprong. Met deze nuan-ceringsmogelijkheid is men in Nederland, waar betrekkelijk strenge normen worden gehanteerd, beslist niet ongelukkig. De EEG-regelingen hebben nog geen betrekking op sier- en boomkwekerijgewassen.&#13;
Ordening van het rassensortiment&#13;
De eerste verdeling in de veelheid van gewassen lijkt in de begripsomschrijvingen te zijn aangebracht waar voor een aantal twijfelgevallen wordt aangegeven of een gewas tot de landbouw- dan wel tuinbouwgewassen behoort (art. 3). De verdeling tussen land- en tuinbouwgewassen heeft slechts geringe betekenis aangezien bijna alle regelingen op beide van toepassing zijn, zij het dat er in de uitvoeringsmaatregelen nuanceverschillen bestaan.&#13;
De belangrijkste ordeningsmaatregel is de inschrijving in het Nederlands Rassenregister. Behalve de rassen waarvoor kwekersrecht werd verleend (art. 18, lid 1, sub a) worden de rassen ingeschreven waarvan is gebleken dat zij voldoen aan de botanische vereisten voor kwekersrechtverlening doch waarvoor het recht niet kan worden verleend (art. 18, lid 1, sub b). Het betreft hier rassen die wegens gebrek aan een aanspraakgerechtigde of aan nieuwheid niet voor bescherming in aanmerking kwamen dan wel rassen van gewassen waarvoor het kwekersrecht niet van toepassing is, zulks echter met uitsluiting van de krachtens het tweede lid van artikel 18 aangewezen gewassen. Bij de inrichting van artikel 18 heeft de wetgever het weinig aannemelijk geacht dat men wel inschrijving doch geen kwekersrecht zou vragen. Deze veronderstelling is, gelet op de later te behandelen verplichting tot inschrijving, nogal aanmatigend. Van een nieuw ras waarvoor de kweker geen kwekersrecht wenst is registratie eigenlijk onmogelijk. Slechts met behulp van uitzonderingsvoorzieningen kan het ras vóór de inschrijving in het verkeer worden gebracht zodat het vereiste gebrek aan nieuwheid een feit wordt. Naarmate de inschrijving voor een toenemend aantal gewassen voorwaarde wordt komt dit aspect van de registratie steeds meer onder druk te staan. Voorts is er voor met name aan te wijzen gewassen een aparte voorziening getroffen (art. 18, lid 2). Het betreft hier gewassen waarvan de rassen een zodanig complexe samenstelling hebben, dat zij van kwekersrechtverlening zijn uitgesloten. Hoewel men tegenwoordig de gebruikelijke botanische criteria erop toepast, natuurlijk rekening houdend met de aard van het gewas, blijft niettemin reden bestaan om voor die rassen geen kwekersrecht te verlenen: door hun complexe samenstelling is het slecht mogelijk het kwekersrecht staande te houden. Het voor deze rassen ingerichte regiem wordt later behandeld (zie '18-2 gewassen').&#13;
De bovenomschreven registratie, gefundeerd op meerbedoelde botanische criteria, rekent af met niet of onvoldoende onderscheidbare, heterogene en onbestendige kweekprodukten. Een ingeschreven ras is als zodanig erkend en vormt tot in lengte van dagen een gegeven waar latere kweekprodukten tegen af worden gezet.&#13;
Rasbenaming (artt. 18, lid 4, 19, 23)&#13;
Een belangrijk facet bij de ordening is de naamsbinding. De benaming, die geschikt moet zijn om het ras te identificeren, wordt ingeschreven en als soortaanduiding aangemerkt (art. 18, lid 4). Het laatste beoogt dat een rasnaam, die door een ieder gebruikt moet worden, niet tegelijkertijd als merk voor dezelfde of soortgelijke waren kan worden beschermd. In dit verband rijst de vraag of merkenrechtelijke bescherming voor een niet ingeschreven benaming dan wel mogelijk zou zijn. Voor de beantwoording is een zijsprong naar de Eenvormige Beneluxwet op de Warenmerken nodig. Die wet bepaalt in artikel 5, vierde lid, dat het recht op het merk vervalt indien het merk door toedoen van de merkhouder in het normale taalgebruik de gebruikelijke benaming van een waar is geworden.- In de toelichting wordt gesteld dat er sprake is van verwording tot soortnaam indien de benaming gewoonlijk wordt gebruikt om een bepaalde aard of hoedanigheid van waren aan te duiden. Welnu, de benaming van een plantenras is bij uitstek een benaming ter aanduiding van een bepaalde aard of hoedanigheid van waren. Voorts zal de verbinding tussen het ras en de benaming eerst en vooral door de merkvoerder (in spe) tot stand zijn gekomen. Aldus lijkt merkenrechtelijke bescherming van een niet ingeschreven benaming zeer twijfelachtig. Natuurlijk kunnen reeds gevestigde merkrechten van derden een belet-sel voor inschrijving vormen (art. 19, lid 4) of zelfs tot doorhaling van de ingeschre-ven benaming nopen (art. 23). Hierboven is de houding van de Raad voor het Kwe-kersrecht in dit soort aangelegenheden al aan de orde geweest.&#13;
Voorlichting omtrent rassen (artt. 73-79)&#13;
Door middel van zogenaamde aanbevelende rassenlijsten, die worden opgemaakt aan de hand van proeven, wordt de voorlichting omtrent rassen bedreven. De in dit verband bedoelde proeven hebben een ander karakter dan die ter vaststelling van de identiteit van rassen. In dit geval gaat het om de bepaling van de cultuur- en ge-bruikswaarde van de rassen. Uit de identiteitsbepaling valt nog onvoldoende te zeg-gen over de waarde van het ras voor de boer of tuinder. Uit de term 'aanbevelend' valt reeds af te leiden dat alleen die rassen worden opgenomen die aan bepaalde mi-nimumnormen voldoen. De rassenlijsten worden opgesteld door onafhankelijke commissies die de proeven doen uitvoeren door het Rijksinstituut voor het Rassen-onderzoek van Cultuurgewassen (RIVRO), al dan niet in samenwerking met proef-stations en proeftuinen. Thans bestaan er rassenlijsten voor landbouw-, groente-, fruit-, bosbouw- en siergewassen.&#13;
Verkeer met teeltmateriaal (artt. 80-86)&#13;
Dit deel van de wetgeving bedient zich van een aantal hulpmiddelen. In de eerste plaats kan uit artikel 81 worden afgeleid dat slechts rasecht teelmateriaal mag wor-den verhandeld. Voor een aantal gewassen wordt daarop via artikel 82 een uitzonde-ring gemaakt zodat daarvan ook naar de soort bepaald teeltmateriaal (bijv.: zaai-zaad van het gewas soja) in het verkeer mag komen. De uitzondering is met opzet niet op het tweede lid van artikel 81 gebaseerd opdat voor de verhandeling van ras-echt materiaal de nader te bespreken regeling van de bindende rassenlijst van kracht blijft.&#13;
Voorts regelt artikel 81 ten aanzien van landbouw- en groentegewassen dat, indien rasecht teeltmateriaal wordt verhandeld, het ras in het Rassenregister moet zijn inge-schreven. Ook weer via artikel 82 kan hiervan worden afgeweken. Zo geldt dit voor-schrift niet voor teeltmateriaal dat ingevolge de EEG-voorschriften tot het commu-nautaire verkeer is toegelaten. Verder worden stelselmatig uitzonderingen gemaakt voor groenterassen die door de Minister op een bepaalde lijst worden geplaatst nadat overigens is gebleken dat zij als rassen kunnen worden erkend. Ook worden uit-zonderingen getroffen voor in het buitenland toegelaten rassen waarvan de registra-tieprocedure in Nederland nog niet is afgerond, en voor zogenaamde samengestelde rassen die niet tot het register kunnen doordringen.&#13;
In de derde plaats is er, althans voor landbouwgewassen, het instrument van de rassenlijst. Bij deze gewassen geldt het extra vereiste dat het ras ook op de rassenlijst moet zijn vermeld. Het stelsel van een bindende rassenlijst beoogt de boer te be-schermen door uitsluitend zaaizaad en pootgoed tot de handel toe te laten van rassen met voldoende gebruiks- en cultuurwaarde. Het is een door de EEG voorgeschreven voorwaarde waar men in Nederland, in de optiek dat de boer zelf in staat is de goede rassen te kiezen, niet al te zeer achter staat.&#13;
Dan is er nog de bepaling dat rasecht teeltmateriaal in ieder geval onder de in het register ingeschreven benaming moet worden verhandeld (art. 80). Uit deze voorzie-ning, die de duidelijkheid omtrent de identiteit van het ras nastreeft, blijkt hoezeer de benaming wordt geassocieerd met de aard en de hoedanigheid van het produkt.&#13;
Ten slotte worden, alweer alleen voor landbouwgewassen, krachtens artikel 84 be-paalde categorieën van teeltmateriaal aangewezen die voor verhandeling in aanmer-king komen. De categorieënindeling bewerkstelligt dat na de uitgifte door de kweker slechts een beperkt aantal generaties worden nagebouwd, dit in verband met de ver-mindering van de rasechtheid en raszuiverheid met het voortschrijden der gene-raties.&#13;
'18-2 gewassen'&#13;
Voor rassen van met name genoemde gewassen is in verband met hun aard in het tweede lid van artikel 18 in een aparte procedure voorzien om tot inschrijving in het Rassenregister te geraken. Voor het verkeer met teeltmateriaal van die rassen is een bijzonder regiem geschapen (art. 85) dat tevens de kenmerken van intellectuele eigendomsbescherming vertoont. Uitsluitend de kweker en hij, die van hem geschikt uitgangsmateriaal had verkregen, mag teeltmateriaal van een dergelijk ras verhande-len. Het aldus aan de kweker verschafte alleenrecht verschilt in een aantal opzichten van het kwekersrecht. Zo geldt de in artikel 42 neergelegde verplichting niet en wordt de duur van deze vorm van bescherming niet door de wet beperkt. Daar staat tegenover dat de kweker zelf niet kan optreden tegen overtreding.&#13;
Keuring van teeltmateriaal (artt. 87-93)&#13;
De kwaliteitsvoorschriften en de keuring van teeltmateriaal achtte de wetgever een taak die zo veel mogelijk aan het georganiseerde bedrijfsleven moest worden overge-laten, een zienswijze die in een tijd van deregulatie nog steeds actueel is. In die op-tiek behoefde men slechts het vrijwillige karakter van het bestaande keuringsstelsel om te zetten in een verplichting tot keuring. Dit heeft men bewerkstelligd door het voorschrift dat een ieder, die teeltmateriaal van bepaalde gewassen voortbrengt of verhandelt, zich moet aansluiten bij één der aangewezen keuringsinstellingen (art. 87, lid 1). Aan de statuten, bestuurssamenstelling en algemeen geldende voorschrif-ten van deze keuringsinstellingen stelt de wet zekere voorwaarden (art. 88). Zodoen-de heeft men de enorm gedetailleerde regelgeving en uitvoeringswerkzaamheden in-zake de keuring aan de reeds functionerende privaatrechtelijke keuringsdiensten overgelaten in de wetenschap dat de nodige bedrijfstakken daarbij betrokken zijn.&#13;
De aldus ingerichte, internationaal gezien unieke organisatie bevordert niet alleen een slagvaardige regelgeving omtrent een veelheid aan technische details doch ook een maximale betrokkenheid van de justitiabelen. Het systeem genoot algemene te-vredenheid totdat het Europese Hof in 1980 daarover een uitspraak deed, ironisch genoeg uitgelokt door een Nederlandse procedure. In het kort komt de uitspraak er-op neer dat een regeling, die het verhandelen van teeltmateriaal enkel toestaat aan degenen die bij een van overheidswege gesanctioneerd orgaan zijn aangesloten en die zulks aan niet-aangeslotenen - ongeacht de kwaliteit van het teeltmateriaal - verbiedt, onverenigbaar is met een bepaalde EEG-verordening en de artikelen 30 en 34 van het EEG-verdrag. De bedoelde verordening is Verordening 234/68 (Pb. 1968, L 55) houdende de totstandkoming van een gemeenschappelijke ordening der mark-ten in de sector levende planten en produkten van de bloementeelt. Hoewel de uit-spraak zich beperkt tot verhandeling, wat door latere arresten is bevestigd, en tot de siersector, ligt het in de lijn der verwachting dat men de aansluitingsplicht in zijn geheel zal moeten herbezien. Daarbij moet naar mijn mening worden gestreefd naar een constructie waarin de technische inbreng van de keuringsdiensten en de betrok-kenheid van het bedrijfsleven zo goed mogelijk gehandhaafd blijft.&#13;
Een bijzondere bepaling in dit stuk wetgeving is het tweede lid van artikel 89 op grond waarvan de keuringsinstelling voor landbouwgewassen bepaalde gegevens aan de kwekersrechthouder verstrekt. Het valt te beschouwen als een rudiment van de regeling ter bescherming van de kweker zoals die tussen 1941 en 1967 luidde, waarin de keuringsdienst was betrokken bij de inhouding van vergoedingen ten behoeve van de kweker. Hoewel de onderhavige bepaling niets van doen heeft met de kwaliteits-bewaking, is het voortbestaan ervan zeer begrijpelijk. Immers, de keuringsdienst is het orgaan bij uitstek dat inzicht heeft over de produktie van teeltmateriaal. Van-zelfsprekend kan slechts informatie worden verschaft voor zover het materiaal ter keuring is aangeboden. Voorts is de informatieplicht gelimiteerd tot de opgave van de producenten en de hoeveelheden. De opgave van andere gegevens, zoals de origi-ne van het gebruikte uitgangsmateriaal, zou te nadrukkelijk de belangen van de kwekersrechthouders dienen en daardoor het goed functioneren van de keuring in gevaar kunnen brengen.&#13;
Een belangwekkende rechterlijke uitspraak in verband met de keuring is gegeven door het Hof van Arnhem (NJ 1983, 40). Aan de orde was de vraag of nog niet vol-groeide aardappelen teeltmateriaal in de zin van de wet zijn en of de verkoop daar-van derhalve tot aansluiting verplichtte. Het Hof achtte onvolgroeid materiaal, dat in die staat niet bestemd was te worden uitgepoot, geen teeltmateriaal. Overigens sluit die nuchtere constatering niet uit dat een zodanige verkoop betrekking heeft op toekomstige zaken, te weten de volgroeide aardappelen, waarvan uit feitelijke omstandigheden moet blijken of het teeltmateriaal is. Is dat het geval, dan is een dergelijke transactie wel degelijk aansluitingsplichtig.&#13;
Enige aandacht verdient een bijzondere vorm van teeltmateriaal, namelijk de uit het zaaizaad of plantgoed ontwikkelde plantjes die vervolgens aan de producent van het consumptiegewas worden afgezet. In dezelfde mate als bij zaaizaad en 'conventioneel' plantgoed zijn de regelingen met betrekking tot het verkeer en de keuring van teeltmateriaal van belang voor de afnemers van deze vorm van teeltmateriaal. Naarmate de opkweek van jonge plantjes voor afzetdoeleinden meer in zwang geraakt groeit de behoefte aan de toepassing van bedoelde voorschriften op het aldus af te zetten produkt. Naar verwachting zal dan ook de keuring van groenteplan ten, waar deze ontwikkeling zich aandient, in de naaste toekomst gestalte krijgen.&#13;
TEN SLOTTE&#13;
Uit de bovenstaande beschouwing moge blijken dat de Zaaizaad- en Plantgoedwet een scala van facetten bestrijkt. Allereerst is er de tweedeling tussen het kwekersrecht en de overige regelingen die weer zijn onder te verdelen in die betreffende de ordening van het rassensortiment, de rassen voorlichting, het verkeer met teeltmateriaal en de keuring van dat materiaal. Sommige facetten zoals het kwekersrecht en de keuring lijken zich te lenen voor een regeling in een apart, al dan niet reeds bestaand wettelijk kader. Daar staat tegenover dat de verschillende facetten toch tamelijk op elkaar inhaken zodat behandeling in verschillende wettelijke kaders het risico in zich draagt dat aansluitingen verstoord raken. Hoe de wetgever hier ook over moge denken, de regeling van de bescherming van plantaardige intellectuele eigendom enerzijds en de ordening, de voorlichting en de kwaliteit met betrekking tot plantenrassen en hun teeltmateriaal anderzijds heeft zijn nut bewezen en is in de moderne land- en tuinbouw van essentieel belang.</content><legacyfootnotes/><footnotes><footnote/></footnotes><auteurs>Mr K.A. Fikkert</auteurs><published>1985-09-01 00:00:00</published><modified>1985-09-01 00:00:00</modified><editiondate>1985-09-01</editiondate><htmlpath>https://denhollander.info/artikel/6400</htmlpath></article>
</articles></edition>