<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2002</searchword><id>4632</id><udhid>UDH:TvAR/4632</udhid><titel>Van den Berg c.s. / Helenaveen N.V. (TvAR 2002/5096)</titel><searchwords><searchword>TvAR 3/2002</searchword><searchword>TvAR 2002/5096</searchword><searchword>UDH:TvAR/4632</searchword></searchwords><attachments><attachment><name>2002_nr 3_Rechtspraak_5096.pdf</name><extention>pdf</extention><url>https://denhollander.info/download/4577/ci</url></attachment></attachments><inleiding>[Pachtwet art. 1, 7, 59]&#13;
&#13;
Grondslag verzoek c.q. vordering is bepalend&#13;
voor de bevoegdheid van de rechter.&#13;
Vordering tot nietigverklaring van de pachtovereenkomst&#13;
kan niet bij verzoekschrift in&#13;
verlengingsprocedure.&#13;
Ontwerp-pachtovereenkomst niet gevolgd&#13;
door pachtovereenkomst.&#13;
Wel erfpachtsrecht (voor langer dan 24 jaar)&#13;
gevestigd waardoor (eventueel) al bestaande&#13;
pachtovereenkomst(en) feitelijk werd(en)&#13;
beëindigd. Voor het vervolg erfpachtsrecht.&#13;
Hieraan doet niet af dat partijen de tegenprestatie&#13;
als pacht zijn blijven aanduiden.</inleiding><content>BESCHIKKING IN DE ZAAK VAN:&#13;
1 Cornelis Antonius van den Berg,&#13;
2 Wilhelmus Henricus Theresia van den Berg,&#13;
beiden wonende te Oploo, gemeente St. Antonis,&#13;
appellanten,&#13;
procureur: mr H.M.G. van Lotringen,&#13;
tegen&#13;
de naamloze vennootschap Maatschappij&#13;
Helenaveen N.V., gevestigd te Helenaveen,&#13;
gemeente Deurne, kantoorhoudende te Utrecht,&#13;
geïntimeerde,&#13;
procureur: mr J.M. Bosnak.&#13;
1 Het geding in eerste aanleg&#13;
De pachtkamer van het kantongerecht te Boxmeer&#13;
heeft op 14 september 1999 tussen partijen&#13;
een beschikking gegeven, waarbij zij zich&#13;
onbevoegd heeft verklaard om kennis te&#13;
nemen van het verzoek van appellanten&#13;
– hierna ook te noemen: Van den Berg c.s. –&#13;
tot nietigverklaring van de opzegging, althans&#13;
tot verlenging van een door dezen gestelde&#13;
pachtovereenkomst met betrekking tot de&#13;
percelen landbouwgrond, weiland, erf, tuin,&#13;
wegen, ondergrond van gebouwen, etc., gelegen&#13;
te Oploo, Bakel en Milheeze, oorspronkelijk&#13;
kadastraal bekend gemeente Oploo,&#13;
sectie C, nrs. 4903, 4400, 4401, 4545 gedeeltelijk,&#13;
3382 gedeeltelijk en 4105 gedeeltelijk&#13;
en gemeente Bakel en Milheeze, sectie A,&#13;
nr. 2377 gedeeltelijk, totaal groot 31.72.60 ha,&#13;
thans kadastraal bekend gemeente Oploo, sectie&#13;
C, nrs. 5452, 5621, 5624 en 5626, alsmede&#13;
gemeente Bakel en Milheeze, sectie A, nr.&#13;
3925, totaal groot 30.34.97 ha, tussen hen als&#13;
pachters en geïntimeerde – hierna ook te noemen:&#13;
Helenaveen N.V. – als verpachtster.&#13;
2 Het geding in hoger beroep&#13;
2.1 Appellanten zijn bij op 12 oktober 1999&#13;
ter griffie van het hof ingekomen beroepschrift&#13;
in hoger beroep gekomen van voormelde&#13;
beschikking, met verzoek om die beschikking&#13;
te vernietigen en opnieuw (lees:) beschikkende,&#13;
alsnog de opzegging zijdens geïntimeerde&#13;
van de onderhavige pachtovereenkomst c.q.&#13;
pachtovereenkomsten tussen partijen voormeld&#13;
nietig te verklaren, althans appellanten&#13;
niet-ontvankelijk te verklaren (om die redenen)&#13;
in hun verzoek, dan wel de nog bestaande&#13;
pachtovereenkomst te verlengen met een&#13;
periode van 12 jaren dan wel 6 jaren, dit alles&#13;
met veroordeling van de verpachtster in de&#13;
kosten van de procedure in beide instanties.&#13;
2.2 Geïntimeerde heeft bij op 12 november&#13;
1999 ter griffie van het hof ingekomen verweerschrift&#13;
verweer gevoerd, met conclusie&#13;
dat het hof het hoger beroep van Van den&#13;
Berg c.s. zal afwijzen en de beschikking,&#13;
waarvan beroep, zo nodig onder aanvulling&#13;
en/of verbetering van gronden, zal (lees:)&#13;
bevestigen en voorts Van den Berg c.s. zal verwijzen&#13;
in de kosten van de procedure.&#13;
2.3 Op 31 januari 2000 heeft ter zitting van&#13;
het hof een mondelinge behandeling van het&#13;
hoger beroep plaats gehad, waarbij aanwezig&#13;
waren appellanten in persoon, bijgestaan door&#13;
mr T.I.P. Jeltema, advocaat te Eindhoven, alsmede&#13;
ing. T.J. Bor, rentmeester van geïntimeerde,&#13;
bijgestaan door mr E.IJ. le Blanc,&#13;
advocaat te Utrecht.&#13;
2.4 Van de zijde van partijen zijn ter zitting&#13;
van het hof nog enige inlichtingen verstrekt,&#13;
waarna de raadslieden de wederzijdse standpunten&#13;
nader hebben toegelicht.&#13;
3 De grieven&#13;
De grieven luiden:&#13;
I. Ten onrechte overweegt de pachtkamer van&#13;
het kantongerecht in de bestreden beschikking:&#13;
“Ook voor het overige is van het&#13;
bestaan van enige pachtverhouding tussen Van&#13;
den Berg c.s. en Interpolis/Helenaveen niet&#13;
gebleken: de enige rechtsbetrekking tussen&#13;
partijen, welke onbetwist vaststaat, is de erfpacht.&#13;
Daarom behoeft geen aandacht besteed&#13;
te worden aan de door Van den Berg c.s.&#13;
opgeworpen stelling, dat er geen schriftelijke,&#13;
door de grondkamer goedgekeurde pachtbeëindigingsovereenkomst&#13;
is overgelegd.”&#13;
II. Ten onrechte wordt in de beschikking a&#13;
quo overwogen: “Ook voor het overige is van&#13;
het bestaan van enige pachtverhouding tussen&#13;
Van den Berg c.s. en Interpolis/Helenaveen&#13;
niet gebleken. De enige rechtsbetrekking tussen&#13;
partijen, welke onbetwist vaststaat, is de&#13;
erfpacht.”&#13;
III. Ten onrechte overweegt de pachtkamer&#13;
van het kantongerecht in de beschikking a&#13;
quo: “Daarom behoeft geen aandacht besteed&#13;
te worden aan de door Van den Berg c.s.&#13;
opgeworpen stelling dat er geen schriftelijke&#13;
door de grondkamer goedgekeurde pachtbeëindigingsovereenkomst&#13;
is overgelegd. En&#13;
ook al zou er in 1971 tussen partijen een&#13;
pachtverhouding zijn ontstaan – hetgeen zoals&#13;
uit het vooroverwogene blijkt, naar het oordeel&#13;
van de pachtkamer niet het geval is – dan&#13;
nog is deze in april 1973 feitelijk beëindigd,&#13;
zodat Van den Berg c.s. de onroerende zaken&#13;
als erfpachters feitelijk in gebruik namen.&#13;
Datzelfde geldt voor de pachtovereenkomst&#13;
tussen Van den Berg sr. en Interpolis, voorzover&#13;
Van den Berg c.s. aan die rechtsverhouding&#13;
enige aanspraken konden ontlenen.”&#13;
IV. Ten onrechte heeft de pachtkamer van het&#13;
kantongerecht zich in de beschikking a quo&#13;
niet bevoegd verklaard om van de onderhavige&#13;
zaak kennis te nemen en heeft Van den&#13;
Berg c.s. verwezen in de gedingkosten tot op&#13;
de uitspraak aan de zijde van Helenaveen&#13;
gevallen en begroot op ƒ 1.500,– aan gemachtigdensalaris.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– tussen Interpolis NCB als verpachtster&#13;
enerzijds en W.M.W. van den Berg, de vader&#13;
van Van den Berg c.s., als pachter anderzijds is&#13;
op 19 december 1961 een pachtovereenkomst&#13;
aangegaan met betrekking tot het aan Interpolis&#13;
in eigendom toebehorende complex landbouwgronden,&#13;
weiland, erf, tuin, wegen en&#13;
ondergrond van de gebouwen, kadastraal&#13;
bekend gemeente Oploo, sectie C, nrs. 4903,&#13;
4400, 4401, 4545 gedeeltelijk, 3382 gedeeltelijk&#13;
en 4105 gedeeltelijk, en gemeente Bakel en&#13;
Milheeze, sectie A, nr. 2377 gedeeltelijk, in&#13;
totaal groot 31.72.60 ha;&#13;
– met betrekking tot voormeld object, aangeduid&#13;
als een boerderij, bestaande uit woonhuis&#13;
met aanhorigheden, bouw- en weiland,&#13;
kadastraal bekend gemeente Oploo, sectie C,&#13;
nrs. 4399 gedeeltelijk, 4400, 4401, 4104&#13;
gedeeltelijk, 3382 gedeeltelijk, 4105 gedeeltelijk&#13;
en gemeente Bakel en Milheeze, sectie A,&#13;
nr. 2377 gedeeltelijk, totaal groot 31.72.60 ha,&#13;
is vervolgens een ongedateerde ontwerppachtovereenkomst&#13;
opgemaakt met vermelding&#13;
van N.V. Interpolis NCB als verpachtster&#13;
en C.A. van den Berg (appellant sub 1) als&#13;
pachter, zulks voor de duur van 12 jaar,&#13;
ingaande 1 mei 1971;&#13;
– voormelde ontwerp-pachtovereenkomst –&#13;
die, voorzover daarvan ten processe is gebleken,&#13;
alleen door de pachter is ondertekend –&#13;
is op 13 maart 1971 ter goedkeuring aan de&#13;
grondkamer voor Noord-Brabant ingezonden&#13;
en door die grondkamer bij beschikking van&#13;
28 april 1972 goedgekeurd, zulks met wijziging&#13;
van de overeengekomen pachtprijs van&#13;
ƒ 9.770,– in ƒ 9.300,– in totaal per jaar;&#13;
– bij notariële akte van 19 april 1973 is tussen&#13;
Van den Berg Sr. als “pachter”, N.V. Interpo-&#13;
lis NCB en Van den Berg c.s. als “erfpachters”&#13;
overeengekomen dat Van den Berg Sr. met&#13;
ingang van genoemde datum afstand doet van&#13;
al zijn rechten als pachter van de onderhavige&#13;
31.72.60 ha grond en dat Interpolis met&#13;
ingang van diezelfde datum die grond aan Van&#13;
den Berg c.s. in erfpacht uitgeeft, zulks voor&#13;
een canon van ƒ 130,– per ha per jaar (totaal&#13;
mitsdien ƒ 4.124,38 per jaar) en met bepaling&#13;
dat Interpolis op 1 november van elk jaar de&#13;
erfpacht kan beëindigen, zulks voor het eerst&#13;
per 1 november 2003, mits zij uiterlijk vijf&#13;
jaren van tevoren bij aangetekend schrijven de&#13;
erfpachters daarvan in kennis stelt;&#13;
– gemelde akte is op 24 april 1973 overgeschreven&#13;
in de openbare registers;&#13;
– N.V. Interpolis NCB heeft vervolgens de&#13;
blote eigendom van de grond in geschil verkocht&#13;
en geleverd aan Helenaveen N.V.;&#13;
– bij exploot van 30 oktober 1998 heeft Helenaveen&#13;
N.V. aan Van den Berg c.s. het recht&#13;
van erfpacht opgezegd met ingang van&#13;
1 november 2003, met mededeling dat in verband&#13;
met een kadastrale vernummering het&#13;
object in geschil thans bestaat uit de percelen,&#13;
kadastraal bekend gemeente Oploo, sectie C,&#13;
nrs. 5452, 5621, 5624 en 5626, alsmede gemeente&#13;
Bakel en Milheeze, sectie A, nr. 3925,&#13;
totaal groot 30.34.97 ha.&#13;
5 Beoordeling van het geschil in&#13;
hoger beroep&#13;
5.1 Grief IV treft doel voorzover daarmee&#13;
wordt betoogd dat de pachtkamer van het&#13;
kantongerecht ten onrechte zich onbevoegd&#13;
heeft verklaard om van de onderhavige zaak&#13;
kennis te nemen.&#13;
Bepalend voor de bevoegdheid van de rechter&#13;
is datgene wat de eiser c.q. verzoeker aan zijn&#13;
vordering c.q. verzoek ten grondslag heeft&#13;
gelegd; in casu is dat het bestaan van een&#13;
pachtovereenkomst tussen partijen, hetgeen,&#13;
gelet op het bepaalde in artikel 128 jo. 146 van&#13;
de Pachtwet, medebrengt dat de pachtrechter&#13;
bevoegd is van die vordering kennis te nemen.&#13;
5.2 Van den Berg c.s. hebben bij hun inleidend&#13;
verzoekschrift aan de pachtkamer van het&#13;
kantongerecht verzocht de opzegging van de&#13;
pachtovereenkomstig c.q. pachtovereenkomst&#13;
nietig te verklaren. Dit verzoek is in hoger&#13;
beroep gehandhaafd.&#13;
Omdat een dergelijke vordering niet bij verzoekschrift&#13;
(in een verlengingsprocedure) kan&#13;
worden gedaan, dienen Van den Berg c.s. nietontvankelijk&#13;
in dat onderdeel van hun verzoek&#13;
te worden verklaard.&#13;
5.3 Het door Van den Berg c.s. ingediende&#13;
pachtsverlengingsverzoek alsmede hun stellingname&#13;
in hoger beroep zijn erop gebaseerd&#13;
dat zij in 1970 de pacht van hun vader hebben&#13;
overgenomen waarbij appellant sub 1 als nieuwe&#13;
pachter is vermeld. Zij wijzen er daarbij op&#13;
dat zij sindsdien de tegenprestatie voor het&#13;
gebruik van de grond in geschil hebben betaald&#13;
en dat de desbetreffende betalingen zijn gedaan,&#13;
alsmede in rekening zijn gebracht en zijn ontvangen&#13;
ten titel van pacht.&#13;
5.4 Ter zake overweegt het hof allereerst dat&#13;
ten processe niet van feiten en omstandigheden&#13;
is gebleken op grond waarvan de conclusie&#13;
kan worden getrokken dat na de goedkeuring&#13;
van de ontwerp-pachtovereenkomst (bij&#13;
beschikking van 28 april 1972) tussen partijen&#13;
een pachtovereenkomst is gesloten als door&#13;
Van den Berg c.s. betoogd.&#13;
5.5 Bij het vorenstaande komt dat – zoals&#13;
reeds bij de opsomming van de vaststaande&#13;
feiten is aangegeven – ten aanzien van de&#13;
grond in geschil bij akte van 19 april 1973 de&#13;
vestiging van een erfpachtsrecht is overeengekomen&#13;
en deze akte vervolgens is overgeschreven&#13;
in de daartoe bestemde openbare&#13;
registers. Het erfpachtsrecht is gevestigd voor&#13;
een langere duur dan 25 jaar, weshalve – gezien&#13;
het bepaalde in artikel 59 van de Pachtwet –&#13;
daarop de bepalingen van die wet niet van&#13;
overeenkomstige toepassing zijn.&#13;
5.6 Het vestigen van genoemd erfpachtsrecht,&#13;
waarbij ook Van den Berg c.s. partij waren,&#13;
brengt mede dat daardoor (eventuele) eerdere&#13;
tussen partijen bestaande overeenkomsten met&#13;
betrekking tot het gebruik van de grond in&#13;
geschil feitelijk werden beëindigd en dat dat&#13;
gebruik voor het vervolg werd bepaald door&#13;
het erfpachtsrecht. Dit impliceert dat aan het&#13;
door Van den Berg c.s. gedane bewijsaanbod,&#13;
dat – naar ter zitting van het hof is gebleken –&#13;
alleen betrekking heeft op het vóór 19 april&#13;
1973 gesloten zijn van een pacht(wijzigings-)&#13;
overeenkomst, voorbij moet worden gedaan.&#13;
Immers, ook als betrokkenen slagen in het door&#13;
hen aangeboden bewijs, dan laat dat onverlet&#13;
dat de dan bewezen overeenkomst feitelijk tot&#13;
een einde is gekomen door het vervolgens&#13;
gevestigde erfpachtsrecht.&#13;
5.7 Aan het vorenstaande doet niet af dat de&#13;
tegenprestatie voor het gebruik van de litigieuze&#13;
grond door beide partijen is geduid als&#13;
betaling van pacht, nu deze enkele omstandigheid&#13;
niet kan medebrengen dat het rechtskarakter&#13;
van de tussen partijen bestaande&#13;
rechtsverhouding daardoor werd aangetast of&#13;
gewijzigd.&#13;
5.8 Uit het vorenoverwogene volgt dat, ook al&#13;
omdat niets is gesteld of gebleken waaruit&#13;
volgt dat ten aanzien van het gebruik van de&#13;
grond in geschil na 24 april 1973 tussen Van&#13;
den Berg c.s. enerzijds en Helenaveen N.V. of&#13;
haar rechtsvoorgangster anderzijds (een) andere&#13;
overeenkomst(en) is/zijn gesloten, het op&#13;
genoemde datum gevestigde erfpachtsrecht&#13;
tot heden de in dit geding aan de orde zijnde&#13;
rechtsverhouding tussen partijen is blijven&#13;
beheersen.&#13;
5.9 Behoudens het hiervoor sub 5.1 overwogene,&#13;
zijn mitsdien de door Van den Berg c.s.&#13;
opgeworpen grieven alle ongegrond.&#13;
6 Slotsom&#13;
6.1 De beschikking, waarvan beroep, moet worden&#13;
vernietigd voorzover de pachtkamer van&#13;
het kantongerecht daarbij heeft overwogen en&#13;
beslist dat zij niet bevoegd is om van de&#13;
onderhavige zaak kennis te nemen; Van den&#13;
Berg c.s. moeten niet ontvankelijk in hun verzoeken&#13;
worden verklaard, met bevestiging&#13;
van die beschikking voor het overige.&#13;
6.2 Van den Berg c.s. dienen als de ook in&#13;
hoger beroep in overwegende mate in het&#13;
ongelijk gestelde partij te worden veroordeeld&#13;
in de kosten van dat beroep.&#13;
Beslissing&#13;
Het hof, beschikkende in hoger beroep:&#13;
vernietigt de door de pachtkamer van het kantongerecht&#13;
te Boxmeer tussen partijen gegeven&#13;
beschikking van 14 september 1999, waarvan&#13;
beroep, voorzover die pachtkamer daarbij&#13;
zich onbevoegd heeft verklaard om van de&#13;
onderhavige zaak kennis te nemen,&#13;
en in zoverre opnieuw beschikkende:&#13;
verklaart Van den Berg c.s. niet-ontvankelijk&#13;
in hun verzoek tot nietigverklaring van de&#13;
pachtopzegging alsmede in hun verzoek tot&#13;
pachtverlenging;&#13;
bevestigt die beschikking voor het overige;&#13;
veroordeelt Van den Berg c.s. in de in hoger&#13;
beroep tussen partijen gevallen proceskosten,&#13;
aan de zijde van Helenaveen N.V. tot heden&#13;
begroot op ƒ 475,– voor verschotten en&#13;
ƒ 3.400,– voor salaris van de procureur.</content><legacyfootnotes/><footnotes><footnote/></footnotes><auteurs/><published>2002-03-01 00:00:00</published><modified>2000-02-22 00:00:00</modified><editiondate>2002-03-01</editiondate><htmlpath>https://denhollander.info/artikel/4632</htmlpath></article>
</articles></edition>