<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2013</searchword><id>10471</id><udhid>UDH:TvAR/10471</udhid><titel>Rechtspraak 5716. Reijm-Stichting Landschap Noord-Holland (TvAR 2013/5716)</titel><searchwords><searchword>TvAR 4/2013</searchword><searchword>TvAR 2013/5716</searchword><searchword>UDH:TvAR/10471</searchword></searchwords><attachments><attachment><name>TvAR2013_04_08_5716.pdf</name><extention>pdf</extention><url>https://denhollander.info/download/8988/ci</url></attachment></attachments><inleiding>Pachter beroept zich op dwaling inzake een pachtbeëindi­gingsovereenkomst. Vordering afgewezen. Idem voor vorde­ring tot vergoeding aangebrachte verbeteringen. &#13;
</inleiding><content>1 Het geding in eerste aanleg &#13;
Voor het geding in eerste aanleg verwijst het hof naar de in­houd van de vonnissen van 29 juni 2011 en 7 december 2011, die de pachtkamer van de rechtbank Alkmaar, sector kanton, locatie Alkmaar, tussen Reijm als eiser in conventie en verweerder in voorwaardelijke reconventie en Landschap Noord-Holland als gedaagde in conventie en eiseres in voor­waardelijke reconventie heeft gewezen. &#13;
2 Het geding in hoger beroep &#13;
2.1 Het verloop van de procedure blijkt uit: &#13;
––de dagvaarding in hoger beroep van 30 december 2011; &#13;
––de memorie van grieven; &#13;
––de memorie van antwoord; &#13;
––de pleidooien overeenkomstig de pleitnotities van de advocaten van partijen. Bij gelegenheid van de pleitzitting is aan Reijm akte verleend van de over­legging van de stukken die zijn advocaat bij bericht van 4 oktober 2012 aan het hof en de wederpartij had toegezonden. &#13;
2.2 Na afloop van de pleidooien heeft het hof arrest bepaald (op één dossier). &#13;
3 De vaststaande feiten &#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast. &#13;
AR2013_04.indb 4 7-5-2013 13:39:47 5716 Rechtspraak Tijdschrift voor Agrarisch RechtNr. 4 april 2013 134 &#13;
&#13;
3.2 Sinds de jaren tachtig is Reijm pachter van Landschap Noord-Holland. &#13;
3.3 Op 11 augustus 1995 hebben partijen een schriftelij­ke pachtovereenkomst gesloten met betrekking tot percelen weiland gelegen in het natuurreservaat Eilandspolder, ka­dastraal bekend gemeente Graft-De Rijp, sectie E, nrs. 251, 252, 253 ged., 272, 273, 274, 275 en 339, ter grootte van 9.74.95 ha. De pacht is aangegaan voor de duur van zes jaar, ingaande op 1 januari 1995 en eindigende op 31 decem­ber 2000. De jaarlijkse pachtsom bedroeg op dat moment f 1.531,-, te betalen in één termijn, vervallende op 31 decem­ber. &#13;
3.4 Medio 2001 hebben partijen met betrekking tot voormel­de percelen weiland een pachtontbindingsovereenkomst ge­sloten. De schriftelijke overeenkomst vermeldt dat partij­en “zijn overeenkomen dat de pachter afstand doet van alle rechten en verplichtingen voortvloeiende uit de pachtover­eenkomst van de percelen grasland.” &#13;
3.5 Vervolgens hebben partijen met betrekking tot voor­melde percelen grond de volgende schriftelijke pachtover­eenkomsten gesloten, als bedoeld in art. 70f lid 5 Pachtwet (oud): &#13;
––een eenmalige overeenkomst voor twee jaar van 1 januari 2001 tot en met 31 december 2002; &#13;
––een eenmalige overeenkomst voor twee jaar van 1 januari 2003 tot en met 31 december 2004; &#13;
––een eenmalige overeenkomst voor twee jaar van 1 januari 2005 tot en met 31 december 2006; &#13;
––een eenmalige overeenkomst voor twee jaar van 1 januari 2007 tot en met 31 december 2008. &#13;
3.6 Hierna hebben partijen met betrekking tot voormelde percelen grond de volgende geliberaliseerde pachtovereen­komsten gesloten met een duur van zes jaar of korter, als be­doeld &#13;
in art. 7:397 lid 1 BW: &#13;
––een overeenkomst ingaande 4 januari 2008 en eindi­gende op 4 januari 2009. &#13;
3.7 Bij brief van 28 oktober 2009 heeft Landschap Noord- Holland aan Reijm bericht dat zij heeft besloten geen land meer aan Reijm te verpachten per 1 januari 2010. Als reden voor deze stap geeft Landschap Noord-Holland in haar brief aan: het jarenlang achtereen niet voldoen aan de pachtvoor­schriften. &#13;
3.8 Bij brief van 6 april 2010 aan Landschap Noord-Hol­land heeft Reijm, bijgestaan door Agrovisie Adviesbureau, bezwaar gemaakt tegen de beëindiging van de pacht en toe­gang gevraagd tot voormelde gronden. &#13;
3.9 Bij brief van 9 maart 2011 heeft de advocaat van Reijm de buitengerechtelijke vernietiging ingeroepen van de pach­tontbindingsovereenkomst van medio 2001 wegens mis­bruik van omstandigheden, althans dwaling. &#13;
4 De motivering van de beslissing in hoger beroep &#13;
4.1 In dit geding heeft Reijm vernietiging gevorderd van de pachtbeëindigingsovereenkomst van medio 2001 op grond van dwaling dan wel misbruik van omstandigheden, al­thans een verklaring voor recht dat die overeenkomst is ver­nietigd. Tevens heeft hij, kort gezegd, een verklaring voor recht gevorderd dat alsdan de (reguliere) pachtovereenkomst van 11 augustus 1995 herleeft, veroordeling van Landschap Noord-Holland tot het aan Reijm verlenen van toegang tot het gepachte op straffe van een dwangsom, veroordeling van Landschap Noord-Holland tot schadevergoeding nader op te maken bij staat ter zake van de schade die Reijm lijdt en heeft geleden doordat hij vanaf najaar 2009 geen toegang tot de pachtgronden had en veroordeling van Landschap Noord- Holland tot vergoeding van door Reijm aangebrachte ver­beteringen aan het gepachte, nader op te maken bij staat. In voorwaardelijke reconventie heeft Landschap Noord-Hol­land ontbinding van de pachtovereenkomst gevorderd. &#13;
4.2 Bij het vonnis van 7 december 2011 heeft de pachtka­mer in eerste aanleg de vorderingen in conventie afgewezen. Op de vordering in reconventie heeft de pachtkamer in eer­ste aanleg niet beslist, omdat de voorwaarde waaronder die vordering was ingesteld, niet was vervuld. De grieven rich­ten zich tegen de afwijzing van de vorderingen in conven­tie. Het hof zal die grieven zoveel mogelijk gezamenlijk be­spreken. &#13;
4.3 Aan zijn beroep op dwaling legt Reijm ten grondslag dat hij nimmer tot het ondertekenen van de pachtbeëindigings­overeenkomst zou zijn overgegaan, indien hem was meege­deeld dat hem in de volgende jaren kortdurende pachtover­eenkomsten zouden worden aangeboden. Volgens Reijm is hij akkoord gegaan met pachtbeëindiging omdat hem was meegedeeld dat met hem een nieuwe langdurige pachtover­eenkomst zou worden gesloten. Aan zijn beroep op misbruik van omstandigheden legt Reijm dezelfde feiten ten grond­slag, met toevoeging van de omstandigheid dat hij ten op­zichte van het Landschap Noord-Holland in een afhankelijke positie verkeerde, mede omdat hij voor zijn bedrijfsvoering voor een belangrijk deel afhankelijk was (en is) van de per­celen van het Landschap Noord-Holland. &#13;
4.4 Aldus beroept Reijm zich in feite op de niet-nakoming door Landschap Noord-Holland van tussen partijen bij gele­genheid van de pachtbeëindiging medio 2001 gemaakte af­spraken. De wijze waarop hij zijn vordering heeft ingericht, sluit daar echter niet bij aan. Reijm vordert geen nakoming van gemaakte afspraken, maar beroept zich in plaats daar­van op wilsgebreken. De niet-nakoming van de volgens Re­ijm gemaakte afspraken lag medio 2001 nog geheel in de toekomst en betreft dus een uitsluitend toekomstige omstan­digheid in de zin van het tweede lid van artikel 6:228 Bur­gerlijk Wetboek. Het beroep op dwaling stuit daarop af. Misbruik van omstandigheden veronderstelt dat de partij die het misbruik heeft gemaakt, de totstandkoming van de rechtshandeling (hier de pachtbeëindigingsovereenkomst) in verband met bijzondere omstandigheden niet had mogen bevorderen. Dat dit het geval is geweest, is door Reijm toe­gelicht met de stelling dat Landschap Noord-Holland hem erop had moeten wijzen “dat het wellicht goed zou zijn om een deskundige te raadplegen” (memorie van grieven on­der 23), maar hij stelt geen (concrete) feiten die een zoda­nige gehoudenheid met zich brengen. Ook voert hij aan dat Landschap Noord-Holland op de gevolgen van het sluiten van kortdurende pachtovereenkomsten had moeten wijzen (memorie van grieven t.a.p.), maar ook die stelling heeft hij onvoldoende toegelicht. Voor het overige richt hij zich ook in het verband van misbruik van omstandigheden niet tegen de handelwijze van Landschap Noord-Holland medio 2001, maar tegen die in de periode daarna. Het beroep op misbruik van omstandigheden faalt dus evenzeer. &#13;
4.5 Uit hetgeen is overwogen, volgt dat de grieven 1, 2 en 3 falen. Bij een bespreking van grief 4 heeft Reijm geen be­lang, omdat die grief zich richt tegen een overweging ten overvloede. &#13;
4.6 Met grief 6 beklaagt Reijm zich erover dat de pachtka­mer in eerste aanleg zonder motivering zijn vordering ter zake van door hem aangebrachte verbeteringen heeft afge­wezen. In zoverre behoeven de gronden van het bestreden vonnis inderdaad aanvulling. &#13;
4.7 Landschap Noord-Holland heeft er terecht op gewe­zen dat het lichaam van de inleidende dagvaarding over aangebrachte verbeteringen niets vermeldt; het petitum is in zoverre in het geheel niet toegelicht. De conclusie van antwoord in voorwaardelijke reconventie tevens akte over­legging producties onder 7 vermeldt alleen dat Reijm voor­zieningen op het (voormalige) gepachte heeft aangebracht zonder dat Landschap Noord-Holland ter zake daarvan aan Reijm een vergoeding heeft voldaan. Op welke grondslag aan Reijm een aanspraak op vergoeding toekomt, maakt Re­ijm echter niet duidelijk. In de pleitaantekeningen van de ad­vocaat van Reijm van 29 september 2011 (bij gelegenheid van de comparitie van partijen in eerste aanleg) wordt onder 2 en 3 gesproken over de aanleg van dammen, maar volgens die aantekeningen was het de afspraak dat Reijm deze dam­men “op eigen kosten” zou aanleggen. Ook daarmee blijft dus geheel onduidelijk wat de feitelijke grondslag van dit deel van de vordering van Reijm is. De toelichting op grief 6 bevat evenmin een begrijpelijke uiteenzetting van die grond­slag. Als zodanig kan niet dienen dat niet in geschil is dat Reijm een nieuwe brug heeft aangelegd en dat vervanging noodzakelijk was (memorie van grieven onder 32). Die fei­ten bieden immers op zichzelf nog geen grondslag voor een aanspraak op Landschap Noord-Holland. Voor zover Re­ijm het oog heeft op een aanspraak uit hoofde van het zo­genaamde melioratierecht van artikel 7:350 Burgerlijk Wet­boek geldt bovendien de vervaltermijn van het zesde lid van dat artikel. &#13;
4.8 Bij memorie van grieven onder 32 slot spreekt Reijm nog summier en terloops over afspraken over werkzaamhe­den met betrekking tot een brug. Hij verwijst daarbij naar productie 5 bij de conclusie van antwoord in conventie. Die productie betreft een notitie van een medewerker van Land­schap Noord-Holland van 20 juli 2001 en bevat de aankon­diging van een bezoek om te bezien of Reijm de afspraken is nagekomen “die wij hebben gemaakt”. Als al juist is dat hier gerefereerd wordt aan afspraken over de aanleg van de brug, geldt dat Reijm niet heeft toegelicht dat die afspraken mede inhielden dat Reijm een vergoeding van Landschap Noord-Holland zou ontvangen. Voor zover Reijm naar aan­leiding van vragen van het hof bij gelegenheid van de pleit­zitting daarover alsnog concreter is geweest, helpt hem dat niet. Voor zover een nadere onderbouwing in dat stadium van de procedure niet afstuit op de zogenaamde tweeconclu­sieregel, is zij in strijd met de goede procesorde, omdat het Landschap Noord-Holland zich niet op een inhoudelijke re­actie op die nadere onderbouwing heeft kunnen voorberei­den. &#13;
4.9 De vordering tot veroordeling van Landschap Noord- Holland tot vergoeding van door Reijm aangebrachte ver­beteringen aan het gepachte is aldus onvoldoende on­derbouwd. De grief kan dus niet tot vernietiging van het bestreden vonnis leiden. &#13;
4.10 In het verlengde van het voorgaande faalt ook grief 5, die ziet op het passeren van Reijms bewijsaanbod. &#13;
4.11 De slotsom is dat de grieven falen. Het hof zal het be­streden vonnis bekrachtigen, naar volgt uit hetgeen is over­wogen met aanvulling van de gronden. &#13;
4.12 Als de in het ongelijk gestelde partij zal het hof Reijm veroordelen in de kosten van het hoger beroep. De kosten aan de zijde van het Landschap Noord-Holland zal het hof begroten op € 666,- voor griffierecht en op € 2.682,- voor salaris overeenkomstig het liquidatietarief (tarief II, één punt voor de memorie van antwoord en twee punten voor het pleidooi). &#13;
5 De beslissing &#13;
Het hof, recht doende in hoger beroep: &#13;
bekrachtigt het vonnis van de pachtkamer van de rechtbank Alkmaar, sector kanton, locatie Alkmaar, van 7 december 2011; &#13;
veroordeelt Reijm in de kosten van het hoger beroep, tot op deze uitspraak aan de zijde van Landschap Noord-Holland begroot op € 666,- voor griffierecht en op € 2.682,- voor sa­laris overeenkomstig het liquidatietarief. &#13;
Noot &#13;
Aanvankelijk heeft tussen partijen een reguliere pachtover­eenkomst bestaan inzake los land. Medio 2001 kwam een beëindigingsovereenkomst tot stand, waarbij partijen afstand deden van alle uit de reguliere overeenkomst voortvloei­ende rechten en verplichtingen. Met ingang van 1 januari 2001 werd een aantal opeenvolgende eenmalige pachtover­eenkomsten gesloten, en vervolgens met ingang van 4 ja­nuari 2008 nog een geliberaliseerde overeenkomst, alle met een duur van twee jaren. Bij brief van 28 oktober 2009 liet de verpachter de pachter weten dat per 1 januari 2010 geen land meer aan hem zou worden verpacht. Hierop riep pach­ter bij brief van 9 maart 2011 de buitengerechtelijke vernie­tiging van de beëindigingsovereenkomst in wegens misbruik van omstandigheden, althans dwaling. In de procedure stond de vraag centraal of het inroepen van de vernietiging terecht had plaatsgevonden. &#13;
In rechtsoverweging 4.3 heeft het hof de grondslag van de vordering nader uiteengezet. Pachter stelde zich op het standpunt dat hij nimmer tot het ondertekenen van de pacht­beëindigingsovereenkomst was overgegaan, indien hem was meegedeeld dat hem in de volgende jaren kortdurende pachtovereenkomsten zouden worden aangeboden. Hij zou met de beëindiging van de reguliere overeenkomst hebben ingestemd, omdat hem was meegedeeld dat met hem een nieuwe langdurige pachtovereenkomst zou worden gesloten. Bovendien verkeerde hij ten opzichte van verpachter in een afhankelijke positie. &#13;
Volgens rechtsoverweging 4.4 beroept pachter zich in fei­te op de niet-nakoming door verpachter van bij de pachtbe­ëindiging gemaakte afspraken, maar heeft hij in plaats van een beroep op nakoming beroep gedaan op wilsgebreken. De niet-nakoming van de afspraak dat een nieuwe langdu­rige pachtovereenkomst zou worden gesloten, lag volgens het hof medio 2001 ‘nog geheel in de toekomst’. In verband hiermee oordeelde het hof dat het beroep op dwalingwas ge­grondvest op een ‘uitsluitend toekomstige omstandigheid’, terwijl een degelijke omstandigheid gelet op het bepaalde in art. 6:228 lid 2 niet tot vernietiging kan leiden. &#13;
Kennelijk heeft zich iets bijzonders voorgedaan. Normaal gesproken had de pachter medio 2001 kunnen en moeten weten dat hem slechts een kortdurende overeenkomst was aangeboden; met ingang van 1 januari 2001 was tussen par­tijen immers een eenmalige pachtovereekomst voor twee ja­ren van kracht. Uit het gebruik van het woord ‘Vervolgens’ in rechtsoverweging 3.5 kan echter worden opgemaakt dat deze overeenkomst eerst ná de beëindiging medio mei is ge­sloten. &#13;
Het arrest roept de vraag op of in elk geval de vordering tot vernietiging wegens dwaling niet was verjaard. We mogen aannemen dat pachter bij het einde van de eerste eenmalige pachtovereenkomst – op 31 december 2002 – op de hoog­te was van het feit dat hem ondanks de door hem gepreten­deerde afspraak in aansluiting op de beëindigde reguliere pacht geen nieuwe langdurige overeenkomst was aangebo­den. Het valt dan ook niet goed voor te stellen dat hij niet ui­terlijk in de loop van het jaar 2002 – maar waarschijnlijk al in een eerder stadium – heeft ontdekt dat sprake was van de dwaling waarop hij zijn vordering meende te kunnen base­ren. Gelet op het bepaalde in art. 3:52 BW valt dan ook nau­welijks aan te nemen dat de vordering tot vernietiging drie jaren later, per uiterlijk 1 januari 2006, niet was verjaard. Dat de verjaring begin 2011 nog altijd geen feit was, acht ik ondenkbaar; drie jaren voordien was de vierde eenmalige pachtovereenkomst met en duur van twee jaren in werking getreden. Het laat zich dan ook niet begrijpen dat de pach­ter nadien nog met droge ogen kon blijven beweren dat hij de dwaling niet had ontdekt. Zelfs het vereiste dat van een feitelijk ontdekken sprake moet zijn geweest, behoort haar grens te vinden in de redelijkheid. &#13;
Desondanks komt het woord verjaring niet eenmaal in het arrest voor. Mijns inziens kan de enige verklaring hiervoor zijn dat de verpachter heeft nagelaten om de verjaring in te roepen; de rechter kan het middel van verjaring niet ambts­halve toepassen (art. 3:322 lid 1 BW). &#13;
G.M.F. Snijders &#13;
&#13;
&#13;
</content><legacyfootnotes/><footnotes><footnote/></footnotes><auteurs>mrs. mrs. W.L. Valk, J.H. Lieber en Th.C.M. Willemse en de deskundige leden mr. ing. J.A. Jansens van Gel­licum en ir. H.B.M. Duenk</auteurs><published>2013-04-01 00:00:00</published><modified>2013-04-01 00:00:00</modified><editiondate>2013-04-01</editiondate><htmlpath>https://denhollander.info/artikel/10471</htmlpath></article>
</articles></edition>