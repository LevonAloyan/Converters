<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2004</searchword><id>3503</id><udhid>UDH:TvAR/3503</udhid><titel>Verplaatsing van pachtbedrijven en toepassing van de herinvesteringsreserve</titel><searchwords><searchword>TvAR 1/2004</searchword><searchword>UDH:TvAR/3503</searchword></searchwords><attachments><attachment><name>2004_nr 1_Artikel_Hoog.pdf</name><extention>pdf</extention><url>https://denhollander.info/download/3506/ci</url></attachment></attachments><inleiding>De afgelopen jaren is in Nederland een groot aantal infrastructurele werken gerealiseerd, terwijl tevens de nodige herstructurering van gebieden plaatsvindt, zoals de reallocatie van tuinbouwgebieden. In het kader daarvan hebben de nodige onteigeningen en vrijwillige grondoverdrachten plaatsgevonden en zijn agrarische bedrijven verplaatst naar andere locaties. Qua schadeloosstelling levert dit doorgaans geen problemen op: de schadeloosstelling is zowel voor eigenaren-grondgebruikers als pachters in deze gevallen op reconstructie afgestemd. Voor eigenaren-grondgebruikers levert verplaatsing en reconstructie in fiscaal opzicht eveneens meestal geen probleem op: zij kunnen zonder fiscaal over de schadeloosstelling te behoeven af te rekenen, herinvesteren in een nieuw bedrijf.&#13;
&#13;
Pachters die hun bedrijf op een andere locatie reconstrueren, zullen dit in verreweg de meeste gevallen doen door aankoop van een vervangend bedrijf. Vervangende reguliere pacht is immers nagenoeg niet beschikbaar. Fiscaal blijkt dit in de praktijk problemen op te leveren, in die zin dat de pachter zal dienen af te rekenen over de ontvangen schadeloosstelling alvorens hij tot herinvestering zal kunnen overgaan. Het gevolg daarvan is dat onvoldoende kapitaal beschikbaar blijft om daadwerkelijk te herinvesteren.&#13;
&#13;
Naar aanleiding van de nota Landbouw en fiscaliteit  is door de Tweede Kamer hierover een aantal vragen gesteld en heeft overleg met de staatssecretaris van financiën plaatsgevonden.  Uit de discussie blijkt dat de problematiek deels onjuist benaderd is en voor een deel ook niet aan de orde is geweest. Beziet men de problematiek van herinvestering en de fiscale gevolgen daarvan, dan blijkt dat de uitleg van twee begrippen daarin centraal staat: het begrip ‘vervangend bedrijfsmiddel’ en het begrip ‘overheidsingrijpen’.&#13;
</inleiding><content>2.	De situatie voor 2001&#13;
&#13;
De herinvesteringspraktijk in fiscale zin werd voor 2001 bepaald door twee zaken: de ruilarresten en een tweetal resoluties betreffende het hardheidsclausulebeleid met betrekking tot de toepassing van de vervangingsreserve en de ruilarresten.&#13;
&#13;
Onder de ruilarresten wordt verstaan een aantal arresten van de Hoge Raad die betrekking hebben op winstrealisatie als gevolg van ruil van bedrijfsmiddelen, waarbij het begrip ‘ruil’ in ruime zin moet worden opgevat in die zin dat daaronder ook wordt begrepen de vervreemding van het oude bedrijfsmiddel en het in dezelfde periode aanschaffen van het nieuwe bedrijfsmiddel. De aldus gerealiseerde stille reserve van het oude bedrijfsmiddel kon wanneer aan de vereiste criteria was voldaan, worden doorgeschoven naar het nieuwe bedrijfsmiddel. De daarachter liggende gedachte was dat het verworven bedrijfsmiddel economisch gezien de voortzetting is van het oude bedrijfsmiddel, zodat in wezen geen winstrealisatie heeft plaatsgevonden.  De continuïteit van de onderneming, die bij belastingheffing in een dergelijk geval in gevaar zou kunnen komen, zou daarmee niet worden aangetast. Het belangrijkste criterium dat door de Hoge Raad werd gehanteerd bij de beoordeling of er sprake is van ruil, is dat het nieuwe bedrijfsmiddel van dezelfde aard is als het oude bedrijfsmiddel en economisch-functioneel dezelfde plaats inneemt.&#13;
&#13;
In 1954  kwam het Hoge Raad tot het oordeel dat de ruil van een perceel - niet agrarische - grond van ƒ 12.000 tegen een perceel met een waarde van ƒ 57.000, derhalve met een bijbetaling van ƒ 45.000, er geen sprake was van ruil. Daarbij overwoog de Hoge Raad het volgende:&#13;
&#13;
dat hieruit blijkt dat door belanghebbende enerzijds een naar verhouding minderwaardig bedrijfsmiddel is afgestaan en anderzijds een naar verhouding meerderwaardig bedrijfsmiddel is aangeschaft;&#13;
&#13;
dat, al zouden deze bedrijfsmiddelen van gelijken aard zijn, het, gezien het aanmerkelijk waardeverschil en het feit, dat perceel B-weg werd aangeschaft in verband met de uitbreiding van belanghebbendes zaken, duidelijk is, dat dit perceel in belanghebbendes bedrijf economisch niet dezelfde plaats inneemt als het afgestane daarin innam;&#13;
&#13;
In 1982  deed de Hoge Raad uitspraak in een zaak van een pachter die een schadevergoeding ontving in verband met onteigening van 2.33.90 ha gepacht land. Ter vervanging van de pachtgrond kocht hij door tussenkomst van de onteigenende gemeente 3.63.50 ha grond aan. Hij wenste het ontvangen bedrag fiscaal te reserveren en te investeren in de vervangende grond. De Hoge Raad bevestigde het oordeel van het Hof, dat de reservering had afgewezen, met de volgende overwegingen:&#13;
&#13;
dat het Hof terecht heeft geoordeeld, dat artikel 14 van de Wet op de inkomstenbelasting 1964 reeds hierom niet kan worden toegepast omdat voormelde vergoeding niet is een vergoeding voor een lichamelijk bedrijfsmiddel als bedoeld in evengenoemd artikel;&#13;
&#13;
dat het recht van pacht naar zijn aard zozeer verschilt van een recht van eigendom dat het Hof terecht, wat er zij van de daartoe gebezigde gronden, heeft geoordeeld dat met betrekking tot de door belanghebbende verkregen vergoeding voor toepassing van de ruilgedachte geen plaats is;&#13;
&#13;
In 1987 vaardigde de staatssecretaris van financiën een resolutie  uit met betrekking tot de toepassing van de vervangingsreserve en de ruilarresten. De belangrijkste passage uit de resolutie had betrekking op het begrip ‘overheidsingrijpen’. Artikel 14 Wet Inkomstenbelasting 1964 bepaalde dat de vervangingsreserve kon worden toegepast bij verlies, beschadiging of vervreemding van lichamelijke bedrijfsmiddelen. Voor belastingplichtigen bestond de mogelijkheid een beroep op de hardheidsclausule te doen indien zij door strikte toepassing van de wettelijke regeling in ernstige financiële moeilijkheden zouden komen. Het feit dat in geval van overheidsingrijpen de belastingplichtige in een dwangpositie verkeerde, was voor de staatssecretaris aanleiding het hardheidsclausulebeleid te heroverwegen en de uitvoering daarvan te delegeren aan de betrokken inspecteurs. Daarbij werd het begrip overheidsingrepen als volgt omschreven:&#13;
&#13;
Onder overheidsingrijpen dient in dit verband te worden verstaan het handelen van de overheid als de instantie die de bevoegdheid heeft over te gaan tot onteigening als bedoeld voor de toepassing van artikel 57, eerste lid, letter c, van de Wet.&#13;
&#13;
Wordt bij vervreemding van een bedrijfsmiddel ten gevolge van overheidsingrijpen een boekwinst gerealiseerd, dan keur ik goed dat deze desgewenst wordt afgeboekt op de kostprijs van het vervangende bedrijfsmiddel ook indien:&#13;
-	het vervreemde of vervangende bedrijfsmiddel onlichamelijk is òf&#13;
-	sprake is van een bedrijfsmiddel dat voor een uitbreiding wordt aangeschaft, dan wel van een bedrijfsmiddel dat niet een zelfde economische functie vervult als het vervreemde bedrijfsmiddel òf&#13;
-	sprake is van staking van de onderneming en het opnieuw voor eigen rekening gaan drijven van een onderneming.&#13;
&#13;
In 1990 werd de wettelijke regeling van de vervangingsreserve gewijzigd in die zin, dat aan bedrijfsmiddelen niet langer de eis van lichamelijkheid werd gesteld. Het vereiste van een (bedrijfs)economisch gelijke functie bleef onverkort gelden.&#13;
&#13;
In 1992 werd de resolutie van 1987 vervangen door een nieuwe resolutie.  Daarin werd opnieuw het begrip overheidsingrijpen uitgebreid:&#13;
&#13;
Onder overheidsingrijpen dient in dit verband te worden verstaan het handelen van de overheid als de instantie die de bevoegdheid heeft over te gaan tot onteigening als bedoeld voor de toepassing van artikel 57, eerste lid, onderdeel a, van de Wet. Tevens wordt in dit verband onder overheidsingrijpen verstaan de totstandkoming van een bestemmingsplan waarbij de nieuwe bestemming er toe leidt dat de onderneming uiteindelijk niet langer op de oorspronkelijke plaats kan worden uitgeoefend. Bijvoorbeeld een bestemmingsplan dat voorziet in woningbouw, zodat agrarische aanwending van de grond uiteindelijk niet meer mogelijk is.&#13;
&#13;
Ook ten aanzien van het begrip ‘zelfde economische functie’ werd een verruimd standpunt ingenomen:&#13;
&#13;
Wordt bij vervreemding van een bedrijfsmiddel ten gevolge van overheidsingrijpen een boekwinst gerealiseerd, dan keur ik goed dat de inspecteur toestaat dat deze desgewenst wordt afgeboekt op de kostprijs van het vervangende bedrijfsmiddel ook indien:&#13;
-	sprake is van een bedrijfsmiddel dat voor een uitbreiding wordt aangeschaft, dan wel een bedrijfsmiddel dat niet eenzelfde economische functie vervult als het vervreemde bedrijfsmiddel òf&#13;
-	sprake is van staking van de ondernemingen het opnieuw voor eigen rekening gaan drijven van een onderneming.&#13;
&#13;
Geconcludeerd kan worden dat onder de Wet op de Inkomstenbelasting 1964 het voor eigenaren-gebruikers mogelijk was bij verplaatsing van hun bedrijven bij de aankoop van nieuwe gronden gebruik te maken van de vervangingsreserve. Voor pachters bestond die mogelijkheid oorspronkelijk niet, nu pacht niet beschouwd kan worden als een lichamelijk bedrijfsmiddel en volgens de rechtspraak pacht en eigendom niet kunnen worden beschouwd als bedrijfsmiddelen met een gelijke economische functie. Met de resolutie van 1987 kwam hierin verandering doordat in geval van overheidsingrijpen ook de vervanging van onlichamelijke bedrijfsmiddelen als pacht onder de regeling van de vervangingsreserve kwam te vallen en bovendien het vereiste van dezelfde economische functie verviel. Bij vervanging van pacht door eigendom zonder dat er sprake was van overheidsingrijpen als bedoeld in de resoluties kon niet van de vervangingsreserve gebruikt gemaakt worden.&#13;
&#13;
3.	De wijzigingen in 2001&#13;
&#13;
a.	algemeen&#13;
&#13;
Met de invoering van de Wet op de Inkomstenbelasting 2001 is ook de systematiek van de vervangingsreserve herzien, waarbij de vervangingsreserve werd omgezet in een herinvesteringsreserve.&#13;
&#13;
De nieuwe wettelijke regeling onderscheidt twee categorieën bedrijfsmiddelen: niet-duurzame en duurzame. Van niet-duurzame bedrijfsmiddelen is sprake indien daarop in een periode van maximaal tien jaren wordt afgeschreven. De faciliteit van de herinvesteringsreserve kan worden toegepast wanneer een niet-duurzaam bedrijfsmiddel wordt vervangen door een ander niet-duurzaam bedrijfsmiddel. In dit geval geldt niet het vereiste dat het nieuwe bedrijfsmiddel dezelfde economische functie vervult als het oude.&#13;
&#13;
Duurzame bedrijfsmiddelen zijn bedrijfsmiddelen waarop in meer dan tien jaren wordt afgeschreven, zoals bedrijfspanden, vliegtuigen of (zee)schepen en bedrijfsmiddelen waarop niet wordt afgeschreven, zoals grond en immateriële activa zoals merken en octrooien. In het geval een duurzaam bedrijfsmiddel wordt vervangen door een ander duurzaam bedrijfsmiddel kan uitsluitend van de herinvesteringsreserve gebruik worden gemaakt indien het nieuwe bedrijfsmiddel dezelfde economische functie vervult als het oude. De ratio van deze door de wetgever aangebrachte beperking was te voorkomen dat een bedrijfsmiddel waarop werd afgeschreven zou worden vervangen door een bedrijfsmiddel waarop niet wordt afgeschreven, waardoor realisatie van aanwezige stille reserves voor onbepaalde tijd zou worden uitgesteld. Dezelfde reden ligt ten grondslag aan het niet kunnen aanwenden van de herinvesteringsreserve bij vervanging van een niet-duurzaam bedrijfsmiddel door een duurzaam bedrijfsmiddel.&#13;
&#13;
b.	overheidsingrijpen&#13;
&#13;
Vervanging van individuele bedrijfsmiddelen geschiedt doorgaans binnen het kader van de bestaande onderneming. Er kunnen zich evenwel situaties voordoen waarbij de vervanging van bedrijfsmiddelen de gehele onderneming betreft, zoals in het geval een bedrijf verplaatst moet worden in verband met dorps- of stadsuitbreiding of in verband met de aanleg van infrastructurele werken. Het probleem dat zich daarbij voordoet is dat in fiscale zin in een dergelijke situatie sprake is van staking van de onderneming. Het (her)starten van de onderneming op een andere locatie doet hieraan niet af.  Het gevolg daarvan is dat in dergelijke gevallen in beginsel niet gebruik gemaakt kan worden van de herinvesteringsreserve. Het onvrijwillige karakter van dit soort bedrijfsverplaatsingen was aanleiding hiervoor een voorziening te creëren. Dezelfde problematiek deed zich al voor onder het oude systeem, en werd hier gecorrigeerd door de resolutie van 25 augustus 1992. In de nieuwe Wet IB 2001 werd een voorziening opgenomen. Kort samengevat houdt de regeling in dat in geval van overheidsingrijpen op dezelfde wijze als bij gewone vervanging van bedrijfsmiddelen van de herinvesteringsreserve gebruik kan worden gemaakt.&#13;
&#13;
De vraag is wanneer er sprake is van overheidsingrijpen. Ten eerste is dat formele onteigening. Daarnaast is er sprake van overheidsingrijpen in geval van een andere formele rechterlijke maatregel, het opleggen van een gedoogplicht in het kader van de Belemmeringenwet Privaatrecht. Daarnaast noemt de wet minnelijke onteigening en aankoop ter voorkoming van onteigening.  De vraag is in dit geval op welk moment er sprake is van een dreigende onteigening op grond waarvan de belastingplichtige een beroep op de wettelijke regeling kan doen. Aangenomen mag worden dat dat het geval is op het moment dat er sprake is van een concreet plan van de overheid, zoals een door de gemeente gepubliceerd maar nog niet goedgekeurd bestemmingsplan. Ook andere EU- of nationale regelgeving die leidt tot herstructurering van bedrijfstakken of wijziging van functie van gronden, zoals de realisatie van de ecologische hoofdstructuur, vallen onder de regeling.&#13;
&#13;
4.	Knelpunten in de huidige systematiek&#13;
&#13;
Zoals aangegeven kon de eigenaar-gebruiker van een agrarisch bedrijf onder het oude systeem bij verplaatsing van zijn bedrijf zonder problemen gebruik maken van de vervangingsreserve. De pachter kon dat bij aankoop van vervangende grond en/of gebouwen niet, tenzij er sprake was van overheidsingrijpen.&#13;
&#13;
In het nieuwe systeem zijn de rechten van zowel de eigenaar-gebruiker als de pachter in hoge mate beperkt. De eigenaar-gebruiker kan slechts van de herinvesteringsreserve gebruik maken indien er sprake is van overheidsingrijpen. De pachter heeft onder het huidige regime geen enkele mogelijkheid meer bij vervangende aankoop gebruik te maken van de herinvesteringsreserve, althans uitgaande van de huidige regelgeving en de op dit moment geldende jurisprudentie  waarin is bepaald dat pacht en eigendom niet dezelfde economische functie hebben en de visie dat voor pacht en grond een verschillend afschrijvingsregime geldt.&#13;
&#13;
Samenvattend kan worden gesteld dat de knelpunten op dit moment gelegen zijn in drie dingen: de mate van afschrijfbaarheid van het pachtrecht, de economisch-functionele beoordeling van pacht en eigendom en de inhoud van het begrip overheidsingrijpen.&#13;
&#13;
5.	De afschrijfbaarheid van het pachtrecht&#13;
&#13;
Uit het voorgaande blijkt dat de wijze van afschrijving van bedrijfsmiddelen bij de toepassing van de herinvesteringsreserve centraal staat. In de discussies over de positie van de pachter daarin komt dit element voortdurend terug.  Waar het hierbij om gaat is of pacht een bedrijfsmiddel is waarop pleegt te worden afgeschreven.  Of er sprake is van afschrijving in individuele gevallen doet niet terzake.&#13;
&#13;
De eerste vraag is of pacht moet worden beschouwd als een bedrijfsmiddel. Het Hof Arnhem  beantwoordt deze vraag bevestigend. In overeenstemming daarmee is dat pacht een property is in de zin van artikel 1 lid 1 van het Eerste Protocol bij het Europese Verdrag ter Bescherming van de Mens, en dat de pachter is opgenomen als derde-belanghebbende in artikel 3 lid 2 Onteigeningswet.&#13;
&#13;
De volgende vraag is of op pacht als recht pleegt te worden afgeschreven. Vast staat dat de meeste reguliere pachtovereenkomsten - mede dankzij het recht van indeplaatsstelling - al vele - soms tientallen - jaren bestaan. Voor de verkrijging van het pachtrecht heeft eveneens doorgaans geen opoffering van de zijde van de pachter plaatsgevonden. Een dergelijke opoffering - insteekgeld - is ook wettelijk verboden.  Wanneer geen sprake is van opoffering, kan ook niet worden afgeschreven.&#13;
&#13;
Is er wel sprake van opoffering - dat kan bijvoorbeeld het geval zijn bij verkoop van eigendomsgrond onder voorbehoud van voortgezet eigen gebruik - dan kan in beginsel wel afschrijving plaatsvinden. De vraag is evenwel waarop. In een tweetal arresten  gaf de Hoge Raad daarop zijn visie:&#13;
&#13;
Vooropgesteld dient te worden dat een belastingplichtige die onroerende zaken verkoopt en overdraagt en in samenhang met die verkoop van de koper een gebruiksrecht bedingt of zich voorbehoudt, niet in strijd met goed koopmansgebruik handelt indien hij hetgeen hij voor het verkrijgen van het gebruiksrecht heeft opgeofferd, als aanschaffingskosten van dat recht activeert op de balans en op het gebruiksrecht afschrijft gedurende de jaren waarin dit recht voor de onderneming nut afwerpt (Hoge Raad 9 februari 2000, nr. 34 910, V-N 2000110.12).&#13;
&#13;
Het voor het gebruiksrecht opgeofferde bedrag kan in het algemeen worden gesteld op het verschil tussen de koopsom die voor de onroerende zaken had kunnen worden verkregen indien daarop geen gebruiksrecht zou zijn voorbehouden, en de contante waarde van de vordering.&#13;
&#13;
Het is de vraag of deze visie dogmatisch juist is: wordt werkelijk op het recht zelf afgeschreven of op de aanschaffingskosten?  De beantwoording van deze vraag is hier niet relevant, omdat het hier gaat om een hoge uitzondering wat betreft het totstandkomen van een pachtovereenkomst. Zou de koper van de (agrarische) onroerende zaak immers een substantieel lagere prijs voor de onroerende zaak betalen en de vervreemder aldus een bedrag opofferen voor het mogen gebruiken van de onroerende zaak, dan zou een pachtovereenkomst tot stand komen met alle daaraan verbonden gevolgen, zoals het recht op verlenging of indeplaatsstelling. Een koper zal ter voorkoming daarvan òf de vervreemder de onroerende zaak werkelijk om niet laten gebruiken, òf met hem een bijzonder kortdurende pachtovereenkomst op grond van artikel 70f Pachtwet afsluiten, waarvoor de vervreemder dan gewoon een pachtprijs betaalt.&#13;
&#13;
De conclusie moet zijn dat pachtrecht in ieder geval geen recht is waarop pleegt te worden afgeschreven.&#13;
&#13;
6.	De economisch-functionele beoordeling van pacht en eigendom&#13;
&#13;
Het tweede knelpunt is de beoordeling van de economische functies van pacht en eigendom. In het hiervoor genoemde arrest besliste de Hoge Raad dat pacht en eigendom zozeer van elkaar verschillen dat geen sprake is van dezelfde economische functie. De vraag is of die visie - meer dan twintig jaren na het gewezen arrest - houdbaar is. Het kan moeilijk worden ontkend dat de principiële kenmerken zowel van grond als van pacht binnen de agrarische sector het gebruik en de exploitatie van grond en/of gebouwen is. Dat de juridische gerechtigdheid tot de grond in beide gevallen verschillend is, doet daaraan niet af. Nog duidelijker wordt dat wanneer niet pacht en eigendom worden vergeleken, doch pacht en erfpacht. In geval van pacht betaalt de pachter voor het - duurzaam - gebruik van het gepachte, in geval van erfpacht gebeurt exact hetzelfde, zij het dat erfpacht formeel een zakelijk recht is. Waarin de economische functies van deze drie rechtsfiguren van elkaar zouden verschillen, is geheel onduidelijk.&#13;
&#13;
Merkwaardigerwijs heeft de Hoge Raad zich in geval van onteigening zelf - dus los van de fiscale gevolgen - op het standpunt gesteld dat eigendom kennelijk wel qua economische functie vergelijkbaar is met eigendom, getuige het feit dat verwerving van eigendom een adequate schadeloosstelling in geval van onteigening werd beschouwd. In de zaak Schijndel/Hellings  overwoog de Hoge Raad in een geval bij onteigening waarbij zelfs vervangende pachtgrond beschikbaar was, het volgende:&#13;
&#13;
dat de Rb. heeft vastgesteld: dat Hellings het melkveehoudersbedrijf uitoefent op een boerderij, welke hij met ongeveer 9.47 ha bijbehorend weiland in pachtheeft, alsmede op ongeveer 3.93 ha weiland, waarvan hij eigenaar is; dat een gedeelte van het gepachte weiland, groot 6.80 ha, in de onteigening is begrepen; dat dit gedeelte van 6.80 ha aansluit aan zijn boerderij;&#13;
&#13;
dat de Rb. in navolging van deskundigen het aanbod van de Gemeente tot pacht van enige percelen weiland buiten aanmerking heeft gelaten om de hierop neerkomende reden, dat het melkveehoudersbedrijf, na vervanging van de 6.80 ha van de onmiddellijk aan de boerderij aansluitende percelen door de aangeboden pachtpercelen, die verspreid op ettelijke kilometers zijn gelegen, en met goedmaking van de verminderde inkomsten door een desbetreffende schadeloosstelling, zodanig gemutileerd en ten dode opgeschreven zou zijn, dat hier van een economisch verantwoord geheel geen sprake meer is en het van een goede boer in de kracht van zijn jaren als Hellings niet kan worden gevergd, dat hij zijn doodvonnis als agrariër tekent;&#13;
&#13;
dat dit oordeel van de Rb. in cassatie niet is bestreden;&#13;
&#13;
dat de Rb. voorts, ook hierin deskundigen volgende, de voortzetting van het melkveehoudersbedrijf op geen andere wijze mogelijk heeft geoordeeld dan doordat de pachter Hellings een vergoeding ontvangt, welke hem in staat zal stellen een vervangende hoeve van 13.50 ha in eigendom te verwerven, zulks op grond dat niet waarschijnlijk is, dat hij zal slagen in het pachten van een dergelijke hoeve;&#13;
&#13;
dat dit oordeel van de Rb., als zijnde van feitelijke aard, in cassatie moet worden geëerbiedigd;&#13;
&#13;
en voorts:&#13;
&#13;
dat in het vijfde onderdeel van het middel wordt voorbijgezien, dat, nu naar het oordeel van de Rb. in de gegeven omstandigheden de aankoop van een boerderij met 13.50 ha weiland de enige redelijke en mogelijke oplossing ter voorkoming van het algeheel verlies van bedrijfsinkomen is gebleken, het gehele tot deze verplaatsing van het bedrijf benodigde bedrag moet worden uitgekeerd, ook al mogen voor Hellings aan het zijn van eigenaar voordelen zijn verbonden, welke hij als pachter niet had;&#13;
&#13;
dat toch, indien dit bedrag niet in zijn geheel zou worden uitgekeerd, de bedrijfsverplaatsing niet mogelijk zou zijn;&#13;
&#13;
dat ook dit vijfde onderdeel van het middel derhalve faalt;&#13;
&#13;
Met name uit deze laatste overweging blijkt dat de Hoge Raad vervanging van pacht door eigendom een adequate vorm van schadeloosstelling acht, waarbij niet terzake doet dat eigendom juridisch anders is dan pacht, en zelfs niet dat in eigendom en vermogenspotentieel zit dat niet in pacht aanwezig is. De onteigende heeft recht op volledige schadeloosstelling; vervanging van pacht door eigendom is een adequate vorm van schadeloosstelling juist omdat eigendom (bedrijfs)economisch dezelfde functie als pacht heeft. Daarmee staat ook het rechtskarakter van de schadeloosstelling als vergoeding voor het pachtrecht als bedrijfsmiddel vast: de schadeloosstelling is gebaseerd op de aankoopkosten van een vervangend bedrijfsmiddel en niet gerelateerd aan het door de pachter op het gepachte gerealiseerde inkomen.  Schijndel/Hellings is inmiddels vaste jurisprudentie geworden.&#13;
&#13;
7.	Overheidsingrijpen&#13;
&#13;
Hiervoor gaf ik al aan wat onder de huidige wetgeving als overheidsingrijpen wordt aangemerkt. Kort samengevat moet er sprake zijn van een reële kans op onteigening. Op zich is dit een redelijk ruim begrip, maar desondanks kan het tot problemen leiden. Ten eerste is het begrip niet scherp begrensd, zodat de belastingplichtige in voorkomende gevallen geen zekerheid heeft wat de fiscale gevolgen van zijn handelen zijn. Belangrijker is evenwel dat zich een aantal situaties voordoet waarin verplaatsing van agrarische bedrijven aan de orde is zonder dat de formele mogelijkheid van onteigening zich voordoet. Een voorbeeld is een agrarisch gebied, waarbij de bestemming agrarisch is met de mogelijkheid van glastuinbouw, terwijl de overheid in samenwerking met de bedrijfstak een glastuinbouwgebied wil realiseren. Formeel kan de overheid in dat geval de bestaande agrarische akkerbouwbedrijven niet onteigenen. De betreffende pachtbedrijven zijn in beginsel bereid aan verplaatsing mee te werken, doch kunnen dat feitelijk niet omdat zij over de ontvangen vergoeding voor de afstand van het pachtrecht fiscaal moeten afrekenen en geen gebruik kunnen maken van de herinvesteringsreserve.&#13;
&#13;
Deze situatie zou kunnen worden opgelost door wijziging van het bestemmingsplan, wat echter een langdurige en kostbare zaak is. Een praktischer oplossing zou kunnen zijn overheidsingrijpen aanwezig te achten wanneer de gemeente of andere betrokken overheid een verklaring afgeeft dat sprake is van een realisatie van overheidsbeleid in verband waarmee het wenselijk is dat het betrokken bedrijf wordt verplaatst. Het werken met een verklaring van overheidswege is niet nieuw: een dergelijk systeem is reeds te vinden in artikel 56f Pachtwet, waarin wordt bepaald dat burgemeester en wethouders van een gemeente een verklaring met betrekking tot de (toekomstige) bestemming kunnen afgeven indien de verpachter een andere dan landbouwkundige bestemming aan het gepachte wenst de geven en om die reden het voorkeursrecht van de pachter wenst te passeren.&#13;
&#13;
Zijdelings is in de parlementaire behandeling de vraag aan de orde geweest of fiscale facilitering geen Europeesrechtelijk ongeoorloofde staatssteun zou zijn. Het antwoord van de minister &#13;
daarop was dat voor de faciliteit van de herinvesteringsreserve geen goedkeuring van de Europese Commissie is vereist. &#13;
&#13;
8.	Conclusies en aanbevelingen&#13;
&#13;
Verplaatsing van pachtbedrijven met gebruikmaking van de herinvesteringsreserve wanneer ter vervanging van de pacht eigendom wordt aangekocht, levert thans problemen op. Deels komt dat door een onjuiste visie op de (bedrijfs)economische functies van pacht en eigendom en deels door een onjuiste visie op de afschrijfbaarheid van pachtrechten. Daarnaast levert een beperkte uitleg van het begrip overheidsingrijpen in voorkomende gevallen problemen op. Het gevolg van deze situatie is dat allerlei structurele plannen -  ik verwijs naar het hiervoor genoemde voorbeeld van het realiseren van een glastuinbouwgebied - worden geblokkeerd. In feite blokkeert de overheid hiermee door haarzelf gewenst ontwikkelingen in het landelijk gebied.&#13;
&#13;
De thans bestaande situatie zou op vrij eenvoudige wijze kunnen worden gecorrigeerd door het uitvaardigen van een resolutie waarin wordt bepaald dat vervanging van pacht door eigendom geacht wordt te zijn een investering in een bedrijfsmiddel met economisch dezelfde functie, terwijl overheidsingrijpen mede aanwezig wordt geacht indien de betrokken overheidsinstantie een verklaring afgeeft dat verplaatsing in verband met het door de overheid gevoerde beleid, wenselijk is.&#13;
&#13;
Met een dergelijke wijziging zou niet alleen het overheidsbeleid gediend zijn, maar ook de landbouw nu een reallocatie van agrarische bedrijven gemakkelijker zal worden.&#13;
</content><legacyfootnotes>Mr. drs. P.A. de Hoog is agrarisch-juridisch adviseur te Amsterdam en plv. voorzitter van de pachtkamer van de rechtbank te ‘s-Hertogenbosch, locaties ‘-Hertogenbosch en Boxmeer.&#13;
&#13;
 .	TK 2001-2002, 28 207, nr. 1.&#13;
 .	TK 2001-2002, 28 207, nrs. 3 en 5.&#13;
 .	Zie L.W. Sillevis / F.H. Lugt: Cursus Belastingrecht, onderdeel inkomstenbelasting, nr. 3.2..16.B.c. (Kluwer).&#13;
&#13;
HR 27 oktober 1954, BNB 1954, 354.&#13;
 .	HR 3 maart 1982, BNB 1982, 101.&#13;
 .	Resolutie 5 augustus 1987, nr. DB 87/3354, BNB 1987, 259.&#13;
 .	Resolutie 25 augustus 1992, nr. DB 92/3157, BNB 1992, 313.&#13;
&#13;
Aldus Sillevis / Lugt: Cursus Belastingrecht, onderdeel inkomstenbelasting nr. 3.2.32.D. onder a. Denissen en Seegers maken wel onderscheid tussen staking en verplaatsing van een bedrijf, zonder dit overigens nader uit te werken. Zie noot 11.&#13;
&#13;
 .	Men kan zich afvragen wat de ratio van het onderscheid tussen beide omschrijvingen is.&#13;
 .	Zie noot 6.&#13;
 .	Zie: P.J.J.M. Denissen en P.L.F. Seegers, ‘Pachtontbindingsvergoeding en herinvesteringsreserve’, Land- en Tuinbouw Bulletin 2003, p. 12.&#13;
 .	Zie de tekst van artikel 3.54 Wet IB 2001, alsook de beantwoording door de staatssecretaris van kamervragen betreffende de toepassing van de herinvesteringsreserve bij melkquotum, Vakstudie Nieuws 2003, 50.9. Zie voor betreft de opmerkingen van de staatssecretaris betreffende de afschrijfbaarheid van pachtrechten TK 2003-2004, 28 207 nr. 5, p. 25, linker kolom.&#13;
 .	Hof Arnhem 6 juni 1995, Vakstudie Nieuws 1996, p. 928 e.v.&#13;
 .	Artikel 71 Pachtwet (opgenomen in Hoofdstuk III: Verbodsbepalingen) luidt als volgt:&#13;
1.	Een beding waarin een verpachter, indien de grondkamer onderscheidenlijk de Centrale Grondkamer de pachtovereenkomst of een of een overeenkomst tot wijziging van een pachtovereenkomst heeft vastgesteld, een hogere tegenprestatie bedingt dan ingevolge deze wet is geoorloofd, is nietig. Onder de tegenprestatie worden prestaties, bedongen of genoten krachtens andere met de pachtovereenkomst verband houdende overeenkomsten, mede begrepen.&#13;
2.	Een beding in een overeenkomst tussen een afgaande en een opgaande pachter, verband houdende met de overgang van het bedrijf, waarin meer is bedongen dan een redelijke vergoeding voor de verrichte prestatie, is nietig.&#13;
3.	Een beding in een overeenkomst van het verlenen van bemiddeling of andere diensten bij het sluiten van een pachtovereenkomst tot wijziging van een pachtovereenkomst waarin meer is bedongen dan een redelijke vergoeding, is nietig.&#13;
 .	HR 9 februari 2000, BNB 200, 277 en HR 6 december 2000, BNB 2001, 85.&#13;
 .	Het is de vraag of de formulering van de Hoge Raad niet gewoon een kwestie van onzorgvuldigheid is. In een arrest van 6 december 1989 (BNB 1990, 90) oordeelde de Hoge Raad reeds dat de belastingplichtige op het opgeofferde bedrag mocht afschrijven.&#13;
 .	HR 12 februari 1975, NJO 1976, 3.&#13;
&#13;
 .	Deze constatering staat los van het feit dat de onteigeningsrechter wel toetst of de rentabiliteit van het bedrijfsmiddel pacht van dien aard is dat aankoop van een vervangend bedrijfsmiddel, de maatschappelijke omstandigheden daarbij in aanmerking nemend, gerechtvaardigd is.&#13;
 .	TK 2003-2004, 28 207 nr. 5, p. 17, middelste kolom. De minister spreekt hier overigens van ‘doorschuiffaciliteit’ waar hij naar aangenomen mag worden herinvesteringsreserve bedoelt.&#13;
&#13;
</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>2004-01-01 00:00:00</published><modified>2004-01-01 00:00:00</modified><editiondate>2004-01-01</editiondate><htmlpath>https://denhollander.info/artikel/3503</htmlpath></article>
</articles></edition>