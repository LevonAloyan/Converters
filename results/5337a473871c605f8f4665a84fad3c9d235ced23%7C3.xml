<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1987</searchword><id>6327</id><udhid>UDH:TvAR/6327</udhid><titel>Grenzen aan de uitvoerbaarheid van het gemeenschappelijk landbouwbeleid</titel><searchwords><searchword>TvAR 5/1987</searchword><searchword>UDH:TvAR/6327</searchword></searchwords><attachments><attachment><name>1987_nr 5_Artikel_Thunnissen.pdf</name><extention>pdf</extention><url>https://denhollander.info/download/6110/ci</url></attachment></attachments><inleiding>1. INLEIDING&#13;
De besturen van de Verenigingen voor Europees recht en voor Agrarisch recht hebben&#13;
gevraagd naar een schildering van de effecten van de groei - in aantal en in&#13;
ingewikkeldheid - van de communautaire landbouwreguleringen op de rechtspraak en&#13;
op het rechterlijk apparaat in ons land. Die vraag lijkt bij voorbaat gerechtvaardigd,&#13;
daar het gemeenschapsrecht, dat diep ingrijpt in onze samenleving, door de organen&#13;
van de lidstaat Nederland moet worden uitgevoerd en toegepast. De invloed ervan doet&#13;
zich gevoelen in alle rechtsgebieden die in enigerlei vorm te maken hebben met de&#13;
regulering van het economische leven, uiteenlopend van de ordening van het&#13;
handelsverkeer in industriële en agrarische produkten, het recht van vestiging en&#13;
dienstverrichting, het vreemdelingenrecht en het sociale zekerheidsrecht (migrerende&#13;
werknemers), het arbeidsrecht (gelijke behandeling van mannen en vrouwen, ontslagrecht),&#13;
tot het mededingingsrecht, het belastingrecht en het vervoerrecht.&#13;
Onder alle sectoren in onze samenleving is er echter geen die langer en vollediger&#13;
wordt beheerst, geordend en gestuurd door het communautaire recht dan de landbouwsector.&#13;
Het aan de orde gestelde thema geeft allereerst aanleiding tot enige opmerkingen&#13;
over de belasting van het rechterlijk apparaat, die voortvloeit uit de communautaire&#13;
regelgeving op het gebied van de landbouw, en voorts tot signalering van enkele processuele&#13;
en juridische problemen waarvoor met name de op dit terrein bevoegde administratieve&#13;
rechter zich gesteld ziet.&#13;
</inleiding><content>2. DE KWANTITATIEVE BELASTING VAN DE RECHTER EN ARTIKEL 177 EEG&#13;
Procedures die aanleiding geven tot het stellen van prejudiciële vragen op de grondslag&#13;
van artikel 177 EEG-Verdrag, kunnen betrekking hebben op zuiver nationale&#13;
voorschriften of op nationale uitvoeringsvoorschriften van communautaire regelingen&#13;
dan wel op communautaire voorschriften die rechtstreeks van toepassing zijn. De&#13;
zaken vallend in deze categorie, hoe ingewikkeld en belangrijk deze ook zijn, kunnen&#13;
nationaal gezien geen ernstige problemen opleveren voor het functioneren van het&#13;
rechterlijk apparaat. Van 1961 tot 1 januari 1986 zijn door de Nederlandse rechters in&#13;
totaal 241 verzoeken gedaan om een prejudiciële beslissing door het Hof te&#13;
Luxemburg. Die verzoeken hadden betrekking op alle sectoren. Inzake de landbouwmarkt zijn bij het Hof in dezelfde periode in totaal 507 verzoeken binnengekomen&#13;
van de rechters uit alle lidstaten, met het Bundesverwaltungsgericht en het College&#13;
van Beroep voor het bedrijfsleven als koplopers; van de ruim vijftig tot dusver&#13;
door het College naar het Hof verwezen zaken had een goed veertigtal betrekking&#13;
op de landbouw en de visserij. Laatstgenoemde verhouding lijkt veelbetekenend,&#13;
maar zij wordt mede bepaald door de specifieke toedeling van bevoegdheden aan&#13;
het College.&#13;
Daarbij dient wel in aanmerking te worden genomen dat de betekenis van artikel&#13;
177 van het verdrag niet uitsluitend kan worden afgemeten aan het aantal procedures&#13;
waarin prejudiciële vragen zijn gesteld. Immers artikel 177 van het verdrag dwingt&#13;
ook niet zelden tot tijdrovend onderzoek en beraad in zaken waarin uiteindelijk toch&#13;
geen vragen worden gesteld. Dit neemt echter niet weg dat deze categorie zaken vergelijkenderwijs&#13;
niet een aanzienlijke belasting van de rechterlijke organisatie teweegbrengt.&#13;
De meeste zaken met betrekking tot beslissingen genomen op grond van de&#13;
nationale uitvoering van communautaire landbouwvoorschriften, leiden niet tot verwijzing&#13;
naar het Hof van de Europese Gemeenschappen. Het aantal op grond van&#13;
die regelingen en beslissingen bij de rechter aangebrachte zaken is tot 1984 niet bijzonder&#13;
hoog geweest en bood geen titel tot de inzet van meer personeel en materieel om te&#13;
kunnen voldoen aan de plicht die het lidmaatschap van de EEG meebrengt.&#13;
3. DE SUPERHEFFING EN DE KWANTITATIEVE BELASTING&#13;
De Verordening (EEG) nr. 856/84 van de Raad van 31 maart 1984 tot wijziging van&#13;
de regeling van de gemeenschappelijke ordening van de markten in de sector melk&#13;
en zuivelprodukten heeft het beeld ingrijpend veranderd. In de considerans van die&#13;
verordening is overwogen dat de toestand op de zuivelmarkt wordt gekenmerkt door&#13;
structurele overschotten als gevolg van een gebrek aan evenwicht tussen vraag en&#13;
aanbod hetgeen noopt tot een quoteringsregeling om te voorkomen dat het bestaan&#13;
zelf van het gemeenschappelijk landbouwbeleid in gevaar wordt gebracht. Geen uitbreiding&#13;
meer, maar een quotering op verlaagd historisch niveau. De uitvoering&#13;
daarvan bij de Beschikking Superheffing en daarop volgende nationale voorschriften,&#13;
heeft bij het College van Beroep voor het bedrijfsleven, als daartoe bij artikel&#13;
46 van de Landbouwwet aangewezen rechter, geleid tot meer dan 8000 beroepen tegen&#13;
beslissingen gegrond op deze nationale uitvoeringsvoorschriften.&#13;
Die effecten voor het College zijn in dit geval niet in alle opzichten onontkoombaar&#13;
en dwingend een gevolg van de communautaire quoteringsregeling, doch zijn mede&#13;
toe te schrijven aan een drietal bijkomende factoren.&#13;
In de eerste plaats kan in een marktsector waarin de produktie jaarlijks is gegroeid&#13;
en de bedrijfsopvolging in de familie een grote rol speelt, bij het vaststellen van de&#13;
uitvoeringsregelen getracht worden zoveel mogelijk tegemoet te komen aan de omstandigheden&#13;
van het individuele geval. Beslissingen gebaseerd op regelingen die dat&#13;
mogelijk maken zijn meer vatbaar voor beroep dan beslissingen op grond van strakke&#13;
regelingen die slechts beperkte duidelijk omschreven mogelijkheden bevatten om&#13;
tegemoet te komen. In ons land is voor het eerstgenoemde instrumentarium gekozen. Een tweede bijdrage tot het rijp maken van de geesten om beroep in te stellen&#13;
wordt gevormd door de jarenlange adviezen en steun aan de melkveehouders tot&#13;
modernisering en uitbreiding van hun bedrijven met het doel hun produktie te verhogen.&#13;
Te denken valt hierbij aan de consulentschappen, de bedrijfsvoorlichters, het&#13;
borgstellingsfonds en de banken. In de derde plaats is de neiging om beroep aan te&#13;
tekenen ook toe te schrijven aan uitlatingen van overheidszijde waaraan men verwachtingen&#13;
van een tegemoetkoming meende te kunnen ontlenen.&#13;
In het licht van deze factoren en gezien de beperkte ruimte die de Gemeenschapsverordeningen,&#13;
de Nederlandse uitvoeringsregeling en het op basis daarvan gevoerde&#13;
beleid laten voor daadwerkelijke tegemoetkoming in individuele gevallen, kan licht&#13;
de indruk ontstaan dat in een politiek moeilijke situatie van inkrimping en beperking&#13;
als de onderhavige aan de rechter naast zijn zuivere rechtsbeschermingsfunctie een&#13;
sociaalpolitieke bufferfunctie is toebedeeld.&#13;
Wat daarvan ook zij, de gelijktijdigheid en het aantal van deze beroepen hebben&#13;
een sterk effect gehad op het apparaat van de rechter, in dit geval in het bijzonder&#13;
op de organisatie en de personele en materiële behoeften van het College. Bovendien&#13;
dwingen de gedetailleerde regelingen met in beginsel verschillende - doch sterk geclausuleerde&#13;
- mogelijkheden voor een gunstige beschikking veelal tot een diepgaand&#13;
onderzoek van de feiten, terwijl de gecompliceerdheid van die regelingen ook&#13;
juridische problemen meebrengt. Een en ander heeft ook geleid tot een soms aanzienlijke&#13;
verlenging van de procesduur.&#13;
Toch moet daarbij onmiddellijk worden opgemerkt dat, gelet op de belasting die&#13;
de autonoom-nationale, formele en materiële wetgeving voor het rechterlijk apparaat&#13;
betekent, het effect van de communautaire melkquotering op het rechterlijk&#13;
apparaat, in dit geval van het College, niet als een onevenredige of te zware last aan&#13;
de communautaire instellingen kan worden tegengeworpen. Dit kan met een enkel&#13;
cijfer worden toegelicht. In 1985 hebben zuiver autonome, nationale voorschriften&#13;
de grondslag gevormd voor de volgende aantallen ingekomen zaken: 1.150.000&#13;
strafzaken 138.935 civiele zaken 76.000 administratieve zaken (excl. superheffing).&#13;
Tegen die achtergrond mag van de lidstaat Nederland worden verlangd dat de relatief&#13;
bescheiden prijs wordt betaald voor de verwerking door de rechter van de uit&#13;
het lidmaatschap van de EEG voortvloeiende beroepen. Hier is geen sprake van een&#13;
overschrijding van de grenzen aan de uitvoerbaarheid van het EEG-landbouwbeleid.&#13;
Blijkens het regeringsstandpunt ten aanzien van het rapport nr. 28 van de Wetenschappelijke&#13;
Raad voor het Regeringsbeleid 'De onvoltooide Europese integratie'&#13;
(Stcrt. 238 van december 1986) vormt het gemeenschappelijk landbouwbeleid voor&#13;
de regering een cruciaal onderdeel van de Europese samenwerking. In deze beschouwingen&#13;
van de regering wordt aandacht besteed aan een aantal maatregelen om de&#13;
landbouwsector meer op de markt te richten. Daarbij wordt ervan uitgegaan dat in&#13;
samenwerking met de andere lidstaten niet zal kunnen worden ontkomen aan ingrijpende&#13;
regels en beslissingen. Ook hier zal rechtsbescherming zijn vereist en zal die&#13;
rechtsbescherming zijn eisen stellen. Degenen die de knip beheren van de Nederlandse overheidsbeurs en instemmen met de rechtsbescherming als sluitstuk op de sanering&#13;
zullen de middelen moeten verschaffen - relatief zeer bescheiden middelen -&#13;
om die rechtsbescherming op kwalitatief aanvaardbaar niveau en binnen redelijke&#13;
tijd mogelijk te maken.&#13;
4. DE TOERUSTING VAN HET RECHTERLIJK APPARAAT&#13;
Een explosieve groei van het aantal te behandelen beroepen stelt in de eerste plaats&#13;
eisen aan de administratieve verwerkingscapaciteit van de betrokken gerechten. In&#13;
het geval van de superheffing loopt de plotselinge toevloed van zaken enigszins&#13;
vooruit op de, thans nog in een experimenteel stadium verkerende, automatisering&#13;
van de griffie-administraties in het kader van meer omvattende plannen tot reorganisatie&#13;
van de gerechtelijke ondersteuning in Nederland. Dit brengt mee dat, evenzeer&#13;
als op bestuurlijk niveau, ad hoc voorzieningen moeten worden getroffen en&#13;
dat daaraan inherente, organisatorische, aanloopmoeilijkheden onvermijdelijk zijn.&#13;
Voor de fase van voorbereiding en beslissing van zaken heeft de toeneming van het&#13;
aantal landbouwzaken zeker bijgedragen tot de noodzaak van personele uitbreiding&#13;
in de rechtsprekende functie. Overeenkomstig de meer algemene inzichten op dit&#13;
punt, is dat echter geen panacee voor alle groeistuipen. Met het oog op een doelmatige&#13;
verwerking van grote aantallen dossiers, is de behoefte aan ondersteuning&#13;
door gekwalificeerde juristen minstens even groot gebleken.&#13;
Een en ander levert echter, behoudens kwantitatieve uitschieters, uit het oogpunt&#13;
van de rechtspleging in communautaire landbouwzaken geen specifieke gezichtspunten&#13;
op. Soortgelijke verschijnselen en behoeften doen zich immers met meer of minder&#13;
grote intensiteit, evenzeer voor in de gewone rechtspraak en meer in het bijzonder&#13;
in de administratieve rechtspraak in Azob-zaken, sociale verzekeringzaken en&#13;
belastingzaken.&#13;
Uit de aard der zaak stelt de toepassing van het communautaire landbouwrecht&#13;
wel specifieke eisen aan de bibliotheek- en documentatievoorzieningen. De ingewikkelde&#13;
aard en de frequente wijziging van de landbouwregelgeving vergemakkelijkt&#13;
de toegankelijkheid ervan niet, juist ook ten aanzien van technische details die in&#13;
concrete geschillen dikwijls van groot belang zijn. Daarbij komt dat de omvangrijke&#13;
rechtspraak van het Hof van Justitie op dit terrein van essentiële betekenis is. Een&#13;
gespecialiseerde documentatie en gekwalificeerde assistentie op dit gebied lijken dan&#13;
ook geen overbodige luxe. Anders dan een jaar of tien geleden zijn daarvoor tegenwoordig&#13;
bij verschillende onderzoeksinstituten en bij de diensten van de Commissie&#13;
en het Hof al dan niet geautomatiseerde systemen beschikbaar, die overigens&#13;
meestal het gehele gemeenschapsrecht bestrijken. Bij een toenemend aantal zaken&#13;
is telkens een hernieuwde afweging nodig van de vraag of dergelijke voorzieningen&#13;
niet tot de gewone equipering van de rechter dienen te behoren. In het College is&#13;
thans begonnen met de opzet van een meer gespecialiseerde bibliotheek; met een&#13;
doelmatiger documentatiesysteem van de eigen rechtspraak moet nog een aanvang&#13;
worden gemaakt.&#13;
Overigens mag met name van de verweervoerende overheidsorganen, ook in landbouwzaken, wel verwacht worden dat zij een, ook wat betreft wetgeving en jurisprudentie,&#13;
compleet dossier overleggen, en dat gebeurt in de praktijk soms ook wel.&#13;
Evenwel mag de rechter, ook daarvoor, niet afhankelijk zijn van partijen.&#13;
5. DE PROCESTECHNISCHE KANT&#13;
De voorgaande opmerkingen preluderen op de kanttekening dat landbouwzaken,&#13;
maar deze niet alleen, dikwijls nopen tot een uitvoerig onderzoek van soms ingewikkelde&#13;
feitencomplexen en een reconstructie van de aan de bestuurspraktijk ten&#13;
grondslag liggende regelgeving. De procedure van de Wet Arbo, die - voorzover&#13;
niet zonder meer van toepassing - in zaken op grond van de Landbouwwet en de&#13;
op het onderhavig terrein eveneens belangrijke In- en Uitvoerwet nagenoeg geheel&#13;
van overeenkomstige toepassing is, kent een voor het administratief procesrecht gebruikelijke&#13;
soepelheid voor wat betreft het onderzoek in de instructiefase en ter terechtzitting.&#13;
Bij de wijziging van de Wet Arbo in 1986 is bovendien voorzien in de&#13;
mogelijkheid een lid-commissaris uit een meervoudige kamer van het College te belasten&#13;
met instructiemaatregelen. Van de gebruikelijke technieken als het vragen van&#13;
inlichtingen en deskundigenopinie wordt naar onze ervaring in landbouwzaken niet&#13;
significant meer gebruik gemaakt dan in andere zaken; zulks hangt ook samen met&#13;
de afwikkeling van de administratieve voorprocedure, die tot het bestreden besluit&#13;
heeft geleid, en de voorbereiding van de dossiers door partijen.&#13;
Een voorbeeld van een geval waarin kon worden gesteund op bevindingen van deskundigen,&#13;
die al in de administratieve procedure waren verzameld, geeft een voorlopige&#13;
voorziening van de Voorzitter van het College van 11 november 1986 inzake analysemethoden&#13;
ter controle van de aanwezigheid van weipoeder in karnemelkpoeder,&#13;
verwerkt in mengvoeders overeenkomstig Verordening (EEG) nr. 1725/79.&#13;
Bij gebreke van communautaire of Nederlandse voorschriften omtrent de toe te&#13;
passen methode, had het met deze controle belaste instituut de methode aangewend&#13;
die bij Verordening (EEG) nr. 625/78 is voorgeschreven voor de weipoederanalyse&#13;
van gewone melkpoeder bestemd voor openbare opslag, en in de monsters inderdaad&#13;
weipoeder aangetroffen. Uit een verslag van overleg tussen het verweervoerend&#13;
orgaan en deskundigen, bleek dat de gehanteerde methode weliswaar geschikt is&#13;
voor de weipoederanalyse van gewone melkpoeder, maar (nog) niet wetenschappelijk&#13;
verantwoord voor die van karnemelkpoeder. Ingevolge artikel 15 van de Beschikking&#13;
denaturatie- en verwerkingssteun magere melkpoeder 1980 wordt de steun verleend&#13;
onder meer aan de hand van de ontvangen analyseresultaten, voor zover deze&#13;
aanwezig zijn.&#13;
Naar het voorlopig oordeel van de Voorzitter brengt een redelijke uitleg van die&#13;
bepaling, gezien verweerders eigen verantwoordelijkheid bij ontbreken van voorschriften&#13;
omtrent de toe te passen methode, mee dat de beslissing over steuntoekenning&#13;
uitsluitend mag worden gebaseerd op analyseresultaten, die zijn verkregen op&#13;
grond van een methode waarvan in redelijkheid mag worden aangenomen dat deze&#13;
wetenschappelijk verantwoord is.&#13;
De aangehaalde verwijzing naar verweerders eigen verantwoordelijkheid illustreert overigens een processituatie die, met name in geval van gedelegeerde bevoegdheidsuitoefening&#13;
door PBO-organen in communautaire landbouwzaken, met enige regelmaat&#13;
voorkomt. In casu erkende verweerder dat de gebruikte methode niet tot verantwoorde&#13;
resultaten kon leiden, doch achtte hij zich, gelet op de regeling voor de&#13;
verwerkingssteun, niet gerechtigd zelfstandig de ontvangen analyseresultaten naast&#13;
zich neer te leggen. Varianten op deze gang van zaken zijn de situaties, waarin een&#13;
verweerder met een beroep op niet nader toegelichte ministeriële of Brusselse interpretaties&#13;
het voeren van een substantieel verweer vrijwel achterwege laat, of zelfs,&#13;
zij het onder handhaving van het bestreden besluit, impliciet te kennen geeft de opvatting&#13;
van verzoeker te delen. Uit een oogpunt van goede rechtspleging zijn zulke&#13;
situaties niet onbedenkelijk. Bij de rechter berust de verantwoordelijkheid voor de&#13;
rechtmatigheidscontrole op de keuze van een bepaalde gedragslijn door het bestuur.&#13;
Voor een goede uitoefening daarvan is het debat tussen partijen van wezenlijk belang;&#13;
dit geldt ook voor zaken waarin aanleiding bestaat een prejudiciële verwijzing&#13;
te overwegen, teneinde tot een relevante vraagstelling te komen.&#13;
6. GEDEELD BESTUUR EN RECHTSBESCHERMING&#13;
De voormelde processuele situaties zijn wellicht ten dele terug te voeren op de gedeelde&#13;
communautaire en nationale bestuursverantwoordelijkheden, die kenmerkend&#13;
zijn voor de uitvoering van het gemeenschappelijk landbouwbeleid. Daarmee&#13;
zijn wij aangeland bij een kernpunt van het thema uit de gezichtshoek van de rechtsbescherming.&#13;
Voor de tenuitvoerlegging van het landbouwbeleid beschikt de Gemeenschap&#13;
niet over een eigen uitvoerend apparaat, doch maakt zij op de algemene&#13;
grondslag van het beginsel van gemeenschapstrouw verwoord in artikel 5 EEG, gebruik&#13;
van de bestuurlijke organisaties van de lidstaten, die zelf de bevoegde organen&#13;
aanwijzen. Deze opzet brengt mee dat de aangewezen nationale organen voor hun&#13;
optreden ter uitvoering van de gemeenschappelijke regels steunen op een nationale&#13;
bevoegdheidsgrondslag, terwijl de omvang van hun bevoegdheden in beginsel telkens&#13;
wordt bepaald door de toepasselijke regels van gemeenschapsrecht. In het kader&#13;
van de gemeenschappelijke marktordeningen kunnen deze bevoegdheden, al&#13;
naar het geval, uiteenlopen van een begrensde ruimte om, bij ontbreken van gemeenschappelijke&#13;
voorschriften, eigen kwaliteits- en handelsnormen te stellen1 tot&#13;
een opdracht met geringe discretie om uitvoeringsmaatregelen te treffen, zoals in het&#13;
geval van de superheffing, en aan strikte regels gebonden bevoegdheden tot toepassing,&#13;
bijvoorbeeld van de heffingen- en restitutiestelsels. De behandeling van uit deze&#13;
systematieken voortvloeiende uitvoeringsproblemen overlatend aan de beide andere&#13;
inleiders, kan hier worden volstaan met de vaststelling dat de beslissing in individuele&#13;
gevallen in landbouwzaken steeds bij de bevoegde nationale bestuursorganen&#13;
berust. In beginsel neemt het communautaire bestuur dus geen besluiten ten&#13;
aanzien van een individuele marktdeelnemer en heeft deze laatste, behoudens het&#13;
uitzonderlijke geval van aansprakelijkheid van de communautaire regelgever, geen&#13;
rechtstoegang tot de Gemeenschapsinstellingen. Voor de rechtsbescherming is de individuele marktdeelnemer derhalve primair&#13;
aangewezen op nationale procedures en instanties als sluitstuk op de bestuurlijke organisatie.&#13;
Ook hier legt artikel 5 EEG de lidstaten de verplichting op de bevoegde&#13;
rechter aan te wijzen, voor geëigende procedures zorg te dragen en gepaste sancties&#13;
op te leggen. Via het prejudiciële mechanisme van artikel 177 EEG vervult het Hof&#13;
van Justitie een spilfunctie met betrekking tot de eenvormige uitlegging en rechtmatigheidstoetsing&#13;
van Gemeenschapsregels en -besluiten. Is aan de voormelde verplichting&#13;
voldaan, dan is daarmee een coherent stelsel van rechtsbescherming gegeven.&#13;
Het Hof zelf gaat daarvan uit, bijvoorbeeld bij de beoordeling van aansprakelijkheidsacties&#13;
tegen de communautaire regelgever op grond van de artikelen 178 j°&#13;
215 EEG. Wanneer de uitvoering van een communautaire regeling, die door een particulier&#13;
onrechtmatig wordt geacht, aan de nationale autoriteiten is toevertrouwd,&#13;
beschikt deze - aldus het Hof - over de mogelijkheid terzake van die uitvoering&#13;
de geldigheid van die maatregel voor de nationale rechter te betwisten. Deze laatste&#13;
kan zich op de voet van artikel 177 tot het Hof wenden. Aldus kan reeds een doeltreffende&#13;
rechtsbescherming verzekerd worden.2&#13;
Het centrale probleem in dit verband is niet zozeer gesitueerd in de nationale uitvoering,&#13;
maar veeleer in een gebrek aan unificatie van de nationale rechtsbeschermingsvoorwaarden&#13;
op Gemeenschapsniveau. Uiteenlopende uitgangssituaties in onderling&#13;
verschillende nationale stelsels kunnen immers leiden tot ongelijke resultaten&#13;
bij de toepassing op nationaal vlak en zo in de weg staan aan wat de oud-president&#13;
van het Hof, Mertens de Wilmars, heeft gekenschetst als '1'effet utile de 1'effet direct'&#13;
van het gemeenschapsrecht.3 Een bekend voorbeeld daarvan zijn de uiteenlopende&#13;
nationale proces- en verjaringstermijnen.&#13;
In de rechtspraak van het Hof zijn wel enkele algemene criteria ontwikkeld voor&#13;
nationale rechtsbeschermingsprocedures ter zake van de toepassing van gemeenschapsrecht.&#13;
Deze vloeien voort uit de noodzaak van uniforme toepassing van het&#13;
gemeenschapsrecht ter voorkoming van ongelijke behandeling van de marktdeelnemers.&#13;
Zij betreffen met name de eis dat de in het nationale stelsel, bij ontbreken van&#13;
communautaire voorschriften, voorziene modaliteiten de uitvoering van de betrokken&#13;
gemeenschapsregeling niet onmogelijk mogen maken en dat bij de toepassing&#13;
van nationaal recht niet mag worden gediscrimineerd vergeleken met procedures ter&#13;
beslissing van soortgelijke, zuiver nationale geschillen. Daarmee lijken echter de globale&#13;
grenzen van de rechterlijke unificatiemogelijkheden op dit terrein getrokken.&#13;
Zo richt volgens een arrest van 21 september 1983 over de terugvordering van onverschuldigd&#13;
uitgekeerde communautaire melkpoedersteun4, artikel 8, lid 1, van&#13;
Verordening (EEG) nr. 729/70 betreffende de financiering van het gemeenschappelijk&#13;
landbouwbeleid, zich alleen tot de bevoegde nationale organen. Deze bepaling&#13;
draagt de lidstaten op 'overeenkomstig de nationale wettelijke en bestuursrechtelijke&#13;
bepalingen' de nodige maatregelen te nemen om onregelmatigheden, die het werk&#13;
van het communautaire landbouwfonds ongunstig kunnen beïnvloeden, te voorkomen en te vervolgen, en dientengevolge verloren gegane bedragen terug te vorderen.&#13;
Hieruit volgt weliswaar de verplichting alle noodzakelijke controles te verrichten&#13;
en in geval van schending van de toepasselijke gemeenschapsregeling terug te&#13;
vorderen c.q. strafrechtelijk te vervolgen; aan deze bepaling als zodanig kan echter&#13;
geen rechtsgrondslag voor terugvordering van onverschuldigd betaalde steun worden&#13;
ontleend, gezien de verwijzing naar het nationale recht. Het Hof erkent dat, als&#13;
gevolg van deze verwijzing, de terugvorderingsvoorwaarden binnen de eerder aangegeven&#13;
grenzen per lidstaat kunnen verschillen, maar acht dit bij de huidige stand van&#13;
het gemeenschapsrecht onvermijdelijk. Ongelijke behandeling van marktdeelnemers&#13;
in verschillende lichtstaten als gevolg van dispartiteiten tussen nationale wetgevingen&#13;
kan immers alleen worden verholpen door voorschriften van de bevoegde Gemeenschapsinstellingen.&#13;
Interessant in dit verband is de signalering, in dezelfde uitspraak,&#13;
dat het hanteren van aan het nationale recht ontleende beginselen als het vertrouwensbeginsel&#13;
en het rechtszekerheidsbeginsel, in bepaalde terugvorderingssituaties&#13;
niet op bezwaren behoeft te stuiten, omdat deze beginselen ook deel uitmaken van&#13;
de communautaire rechtsorde en de toepassing ervan als correctie op het legaliteitsbeginsel&#13;
een gemeenschappelijk element is van de rechtsstelsels van alle lidstaten.5&#13;
Voor de gelijkschakeling van meer technische rechtsbeschermingsmodaliteiten op&#13;
het gebied van de landbouw lijkt tussenkomst van de Gemeenschapswetgever echter&#13;
onontbeerlijk. Op het gebied van de terugbetaling of kwijtschelding en de navordering&#13;
van o.m. landbouwheffingen is daarmee een begin gemaakt bij Vorderingen&#13;
(EEG) nrs. 1430/79 resp. 1697/79. Een uitbreiding van die aanpak naar andere onderdelen&#13;
van de landbouwsector ligt in de rede.&#13;
In dit bestek kan slechts terloops worden aangestipt dat, voor wat betreft de materiële&#13;
rechtsbescherming, in samenhang met de voorhoedepositie die de landbouwintegratie&#13;
steeds heeft ingenomen, juist in de landbouwrechtspraak van het Hof van&#13;
Justitie een bestuursrechtelijk instrumentarium is ontwikkeld voor de rechtmatigheidstoetsing&#13;
van de communautaire maatregelen op dit gebied. Een belangrijke rol&#13;
is daarbij weggelegd voor het gelijkheidsbeginsel, het evenredigheidsbeginsel en het&#13;
rechtszekerheidsbeginsel.6&#13;
7. HANDHAVING EN SANCTIONERING&#13;
De bovengenoemde Verordening (EEG) nr. 729/70 draagt de lidstaten niet alleen op&#13;
onregelmatigheden bij de tenuitvoerlegging van de financiële instrumenten van het&#13;
landbouwbeleid door middel van geëigende controles te voorkomen, maar ook deze&#13;
strafrechtelijk te vervolgen. Een korte opmerking over dit aspect, waarvan de praktijk&#13;
zich overigens buiten ons gezichtsveld bevindt, is op zijn plaats.&#13;
Mulder heeft in 1973 al gewezen op de moeilijkheden die de toepassing van het nationale strafrecht in dit verband oplevert, vanwege de omstandigheid dat de nationaalrechtelijke&#13;
delictsomschrijvingen niet zijn toegesneden op de overtreding van&#13;
communautaire voorschriften en vanwege het dikwijls grensoverschrijdende karakter&#13;
van de onregelmatigheden.7&#13;
Daarentegen bevatten de communautaire landbouwvoorschriften zelf gewoonlijk&#13;
administratieve sancties, meestal in de vorm van cautieregelingen, die de nakoming&#13;
van specifieke verplichtingen beogen ie waarborgen. Bij aanwezigheid van voldoende&#13;
controlemiddelen kunnen deze een hanteerbaar instrument tegen financiële manipulaties&#13;
met Gemeenschapsmiddelen vormen. Barents wijst erop, dat de waarborgverplichtingen&#13;
niet zonder meer kunnen worden vergeleken met een contractueel&#13;
boetebeding of de oplegging van een geldboete. Op grond van, samengevat, de praktische&#13;
toepasbaarheid van het stelsel en de bestuursrechtelijk georiënteerde rechtsbescherming&#13;
van de belanghebbenden, moeten deze verplichtingen naar zijn oordeel,&#13;
ongeacht hun potentieel 'punitieve effect', veeleer worden gezien als een afzonderlijke&#13;
figuur, die - in de woorden van het Hof - een noodzakelijk en passend middel vormt&#13;
om de bevoegde gezagsorganen in staat te stellen tot een zo efficiënt mogelijk&#13;
(interventie-)beleid. Wel meent hij dat samenloop van deze voorziening met strafrechtelijke&#13;
sanctionering tot disproportionele effecten kan leiden.8&#13;
Wat er ook zij van de betekenis van de strafrechtelijke handhaving van het communautaire&#13;
landbouwrecht, de ervaring leert dat, ook in gecompliceerde feitelijke&#13;
situaties waarin strafvervolging niet steeds succes oplevert, de administratiefrechtelijke&#13;
afdoening van onregelmatigheden tot bevredigende resultaten kan leiden. Illustratief&#13;
daarvoor is een recente serie uitspraken inzake onregelmatigheden bij de&#13;
heffingvrije invoer van bevroren rundvlees in het kader van de zgn. Regeling-b.&#13;
Daarin overwoog het College onder meer dat zelfs indien ervan moet worden uitgegaan&#13;
dat de onderhavige regeling (in andere gevallen) aanleiding heeft gegeven tot&#13;
oneigenlijk gebruik ('zgn. loslaten van de identiteit'), ja zelfs tot misbruik, en daarenboven&#13;
zou moeten worden aangenomen dat verweerder daarvan op de hoogte is&#13;
geweest en dat hem het verwijt zou treffen dat hij onvoldoende tegen onjuist gebruik&#13;
is opgetreden, daaruit nog geenszins volgt dat de bedrijfsgenoten, als verzoekster,&#13;
van die verplichtingen zoals zij die op zich hebben genomen zouden zijn ontslagen;&#13;
zeker kan dit niet leiden tot de conclusie dat geen importheffing verschuldigd zou&#13;
zijn, indien geen enkele produktie van rundvleesconserven (als voorgeschreven) is&#13;
aangetoond (CBB 2-12-1986).&#13;
Het aantal terugvorderings-, naheffings- c.q. verval van waarborg-zaken is recentelijk&#13;
geleidelijk toegenomen. De activiteit van de Commissie ten opzichte van de&#13;
lidstaten, met name terzake van de eerst in de zeventiger jaren goed op gang gekomen&#13;
procedures ter verevening van de EOGFL-rekeningen, en de groeiende jurisprudentie&#13;
van het Hof dienaangaande zullen daaraan niet vreemd zijn. 8. BESLUIT&#13;
Terugkomend op het beeld van een eerder aangehaalde voorlopige voorziening, zijn&#13;
de voorgaande kanttekeningen geenszins gebaseerd op een enigermate wetenschappelijk&#13;
verantwoorde methode voor de analyse van het vergaderthema. Zij beogen&#13;
slechts enige steun te bieden bij de verwerking van de volgende slotopmerkingen.&#13;
De uitvoering van het gemeenschappelijk landbouwbeleid geeft in termen van belasting&#13;
van het nationale rechterlijke apparaat geen wezenlijk andere problemen te&#13;
zien dan die welke zich in andere sectoren van de rechtspraak voordoen. Deze belasting&#13;
is in aanzienlijke mate afhankelijk van de op nationaal vlak gekozen uitvoeringsmechanismen.&#13;
Het vermogen van de rechter zijn rechtsbeschermingsfunctie te&#13;
vervullen hangt zeker samen met zijn kwantitatieve en kwalitatieve bewerktuiging,&#13;
en derhalve met de bereidheid van de justitiële beleidsmakers daarin te voorzien.&#13;
Op de essentiële grondslag van de samenwerking tussen de nationale rechter en&#13;
het Hof overeenkomstig artikel 177 EEG is een coherent stelsel van rechtsbescherming&#13;
in communautaire landbouwzaken tot stand gekomen. Uit het oogpunt van&#13;
nationale uitvoering zijn de gebreken, inherent aan een tussen de Gemeenschap en&#13;
de lidstaten gedeelde bestuursverantwoordelijkheid, van beperkte betekenis. Bezien&#13;
vanuit het gezichtspunt van een gelijke rechtstoegang en -bescherming in de gehele&#13;
Gemeenschap lijkt de communautaire rechter, bij ontbreken van communautaire&#13;
voorschriften op dit punt, de grens van zijn rechterlijk uitvoeringsvermogen te hebben&#13;
bereikt met de ontwikkeling van enkele algemene criteria. Wat betreft de gelijkschakeling&#13;
van de uiteenlopende nationale rechtsbeschermingsmodaliteiten, hangt&#13;
de begrenzing van de rechterlijke mogelijkheden ten opzichte van een achterblijvende&#13;
wetgever hier, evenals in de materiële integratiesectoren, samen met het verschil&#13;
tussen negatieve en positieve integratie.9&#13;
Bij aanwezigheid van een toereikend controlesysteem kan de administratiefrechterlijke&#13;
rechtspleging een belangrijke rol spelen bij de handhaving van het communautaire&#13;
landbouwrecht.</content><legacyfootnotes>1. Gevoegde zaken 47 en 48/83, Pluimveeslachterij Midden-Nederland BV, Jur. 1984, blz. 1721.&#13;
2. Gevoegde zaken 116 en 124/77, Amylum, Jur. 1979, blz. 3497.&#13;
3. L'efficacité des différentes techniques nationales de protection juridique contre les violations du droit&#13;
communautaire par les autorités nationales et les particuliers, Algemeen rapport voor het Fide-congres,&#13;
Londen 1980, Cahiers de droit européen 1981, blz. 379.&#13;
4. Gevoegde zaken 205-215/82, DMK, Jur. 1983, blz. 2633.&#13;
5. Vgl. S. Préchal en T. Heukels, Algemene beginselen in het Nederlandse recht en het Europese recht:&#13;
rechtsvergelijking en interactie, SEW 1986, blz. 287.&#13;
6. Zie voor een systematische analyse van belangrijke onderdelen van het materiële landbouwrecht de bij&#13;
dragen van Barents in SEW 1986, blz. 116 over de hervorming van het GLB en blz. 710 over het&#13;
heffingen- en subsidierecht, alsmede die genoemd in noot 8.&#13;
7. Mulder, Handhaving van Europees economisch recht, in Speculum Langemeijer, blz. 345.&#13;
8. R. Barents, The system of deposits in Community agricultural law: efficiency v. proportionality, European&#13;
Law Review 1985, blz. 239.'&#13;
9. Vgl. het eerder genoemde WRR-rapport nr. 28/1986, De onvoltooide Europese integratie, blz. 161.&#13;
</legacyfootnotes><footnotes><footnote/></footnotes><auteurs>Mr H.O. Thunnissen &#13;
mr A.W.H. Meij</auteurs><published>1987-05-01 00:00:00</published><modified>1987-05-01 00:00:00</modified><editiondate>1987-05-01</editiondate><htmlpath>https://denhollander.info/artikel/6327</htmlpath></article>
</articles></edition>