<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2005</searchword><id>4301</id><udhid>UDH:TvAR/4301</udhid><titel>Beun de Haas verlost een vaars; bespreking van een uitspraak van het Veterinair Tuchtcollege</titel><searchwords><searchword>TvAR 9/2005</searchword><searchword>UDH:TvAR/4301</searchword></searchwords><attachments><attachment><name>2005_nr 9_Artikel_Exter.pdf</name><extention>pdf</extention><url>https://denhollander.info/download/4259/ci</url></attachment></attachments><inleiding>1 Inleiding&#13;
Dierenwelzijn, diergezondheid en volksgezondheid zijn wezenlijke uitgangspunten&#13;
die ten grondslag liggen aan het handelen van veehouders én dierenartsen. Dergelijke&#13;
beginselen zijn onder meer vastgelegd en uitgewerkt in de Gezondheids- en welzijnswet&#13;
voor dieren, alsmede de Wet op de uitoefening van de diergeneeskunde 1990&#13;
(WUD).1 Daarnaast is het welzijn van dieren tevens een van de leidende principes van&#13;
het Europese (landbouw- en visserij)beleid, zoals tot uitdrukking komt in de Europese&#13;
Grondwet.2&#13;
Naast vastlegging in wettelijke normen is toezicht op de naleving daarvan onontbeerlijk,&#13;
juist met betrekking tot het functioneren van de dierenarts. Het daartoe ingestelde&#13;
Veterinair Tuchtcollege toetst diens functioneren aan bovenstaande (beroeps)normen en&#13;
beoogt daarmee de kwaliteit van zorg alsmede het vertrouwen in de beroepsgroep te&#13;
waarborgen. De diversiteit van voorgelegde onderwerpen is groot en de ernst van de&#13;
tekortkomingen bevestigt het bestaansrecht van een dergelijk college.3 Afhankelijk van&#13;
de aard en de ernst van tuchtrechtelijk verwijt besluit het College tot publicatie.&#13;
In het onderhavige geval moet een dierenarts rekenschap afleggen voor het uitvoeren&#13;
van een keizersnede zonder bijbehorende narcose bij een drachtige koe.4 Volgens het&#13;
College is een dergelijke nefaste beslissing in flagrante strijd met de beroepsnorm, het&#13;
beschermen van het gezondheidsbelang van het dier. Afgezien van de bizarre casus&#13;
betreft een opmerkelijk aspect de door de dierenarts gemaakte belangenafweging, waarbij&#13;
het individuele (economische) belang van de veehouder kennelijk doorslaggevend is&#13;
gebleken voor de uiteindelijke beslissing, met deerniswekkende gevolgen voor de koe.</inleiding><content>2 De feiten&#13;
Op een vroege decembermorgen wordt beklaagde, dierenarts te A., door een veehouder&#13;
opgeroepen voor een spoedbevalling bij een drachtige koe. Na een mislukte&#13;
proeftrekking heeft de dierenarts bij de koe een keizersnede verricht zonder narcose&#13;
toe te passen. Het kalf is levend ter wereld gekomen, waarna beklaagde de wond provisorisch&#13;
heeft gehecht.&#13;
Op het moment dat beklaagde arriveerde was de koe niet meer in staat te staan. Dit&#13;
was tevens het geval toen beklaagde het bedrijf verliet. Rond de middag echter bleek&#13;
de koe weer te kunnen lopen, waarna het dier naar het slachthuis werd vervoerd. Daar&#13;
aangekomen bleek dat de wond open was gegaan en dat de ingewanden naar buiten&#13;
stulpten. De keuringsdierenarts van de Rijksdienst voor Vee en Vlees (RVV) heeft de&#13;
Algemene Inspectiedienst (AID) ingeschakeld welke de zaak heeft onderzocht en&#13;
zich vervolgens heeft gewend tot het Veterinair Tuchtcollege met een klacht tegen de&#13;
betrokken dierenarts.&#13;
3 De klacht&#13;
Beklaagde wordt verweten dat hij ‘niet voldoende zorg heeft gegeven aan een dier&#13;
waarvoor zijn hulp was ingeroepen, en zich daarnaast in het algemeen niet heeft&#13;
gedragen zoals van een dierenarts mag worden verwacht, zodat voor de gezondheidszorg&#13;
voor dieren ernstige schade kon ontstaan.’ Bovendien zou beklaagde ten onrechte&#13;
een verklaring voor speciale noodslachting hebben afgegeven. Beide gedragingen&#13;
zouden in strijd zijn met de Wet op de uitoefening van de diergeneeskunde 1990,5 alsmede&#13;
de Gezondheids- en welzijnswet voor dieren, aangezien het verboden is om&#13;
zonder redelijk doel of met overschrijding van hetgeen ter bereiking van het doel toelaatbaar&#13;
is, bij een dier pijn of letsel te veroorzaken dan wel de gezondheid of het&#13;
welzijn van een dier te benadelen,6 aldus de klachtambtenaar.&#13;
4 Beoordeling Tuchtcollege&#13;
Volgens het Veterinair Tuchtcollege (hierna, het College) staat de vraag centraal of&#13;
beklaagde tekort is geschoten in de zorg die hij als dierenarts had behoren te betrachten&#13;
ten opzichte van de koe, waarvoor zijn hulp was ingeroepen, dan wel dat beklaagde&#13;
op een andere wijze zodanig tekort is geschoten in hetgeen van hem als beoefenaar&#13;
van de diergeneeskunde mocht worden verwacht (artikel 14 WUD).&#13;
Met betrekking tot het eerste klachtonderdeel, de keizersnede zonder narcose,&#13;
hoort het College een getuige-deskundige, een hoogleraar Veterinaire Anesthesiologie,&#13;
die onder meer verklaart: “Het uitvoeren van chirurgische handelingen, en zeker&#13;
het uitvoeren van invasieve chirurgie waartoe ook een buikoperatie zoals een keizersnede&#13;
moet worden gerekend, dient te allen tijde onder adequate verdoving te&#13;
geschieden.” Ook in het onderhavige geval had de operatie op adequate wijze (lokaal&#13;
of plaatselijk) verdoofd moeten worden, aangezien dit behoort tot de algemene veterinaire&#13;
praktijkvoering, aldus de deskundige. Tenslotte: “aangezien in het onderhavige&#13;
geval elke vorm van pijnstilling of anesthesie achterwege is gebleven, moet dit tot&#13;
ernstig lijden van het dier hebben geleid”.7&#13;
Het College neemt met betrekking tot dit klachtonderdeel het oordeel van de deskundige&#13;
over en concludeert dat het uitvoeren van een keizersnede zonder enige&#13;
vorm van verdoving aan te merken is als dierenmishandeling.8 Weliswaar heeft&#13;
beklaagde betoogd dat hij het kalf heeft willen redden en er onvoldoende tijd zou zijn&#13;
geweest om vijf minuten te wachten op de inwerking van het narcosemiddel, maar&#13;
daarmee heeft de dierenarts volgens het College een verkeerde keuze gemaakt. Hij&#13;
had onder deze omstandigheden moeten kiezen voor het welzijn van de koe door de&#13;
koe bijvoorbeeld eerst te bedwelmen en doen verbloeden alvorens het kalf te halen.&#13;
Het verweer dat de arts werd geconfronteerd met een spoedeisende situatie, die&#13;
geen ruimte liet voor een rustige belangenafweging, kortom, dat beklaagde handelde&#13;
onder de druk van de omstandigheden, treft geen doel. Juist van een professional mag&#13;
worden verwacht dat hij bestand is tegen een zekere druk en onder dergelijke&#13;
omstandigheden een voor het dier juiste afweging maakt.&#13;
Daarnaast neemt het College beklaagde ernstig kwalijk dat hij tevens rekening&#13;
wilde houden met het (economisch) belang van de veehouder. Immers, indien de voor&#13;
de narcose vereiste medicatie zou worden toegediend, dan had de veehouder het dier&#13;
niet meer voor noodslachting kunnen aanbieden. Economische motieven kunnen&#13;
nimmer een rechtvaardiging zijn voor dierenmishandeling en ook op dit punt had de&#13;
dierenarts het belang van de koe moeten laten prevaleren.&#13;
Het College is van oordeel dat de dierenarts gelet op het voorgaande, in hoge mate&#13;
onzorgvuldig heeft gehandeld ten aanzien van de koe. Daarnaast heeft beklaagde het&#13;
vertrouwen in de beroepsgroep als zodanig ernstig beschaamd en daarmee schade&#13;
toegebracht aan de gezondheidszorg voor dieren in het algemeen.&#13;
Met betrekking tot de provisorische wondhechting acht het College het onmogelijk&#13;
dat beklaagde in staat kan zijn geweest de wond, waaronder de baarmoeder, goed&#13;
te kunnen hechten. Primo gezien de beperkte tijdsduur waarbinnen het gehele voorval,&#13;
de proeftrekking incluis, zich heeft afgespeeld (30 minuten sic!). Secundo, wondhechting&#13;
bij niet verdoofde dieren is niet aannemelijk en derhalve constateert het&#13;
College dat de wond niet voldoende is gehecht. Daarmee heeft beklaagde de koe achtergelaten&#13;
met een provisorisch gedichte wond zonder volledige zekerheid te hebben&#13;
dat het dier zonder risico’s vervoerd zou kunnen worden. Ofschoon de bepalingen&#13;
van het Besluit dierenvervoer 1994 primair gericht zijn tot de eigenaren en vervoerders,&#13;
kan niet worden ontkend dat de dierenarts in deze een eigen verantwoordelijkheid&#13;
heeft, zijnde mede verantwoordelijk voor de beslissing of het betrokken dier al&#13;
dan niet vervoerd kan worden.9 Afgezien van dieren met botbreuken is het volgens het&#13;
College aannemelijk dat tevens een koe met een provisorische gehechte buikwond&#13;
onder de categorie ‘niet te vervoeren dieren’ zou kunnen vallen. Ook op dit punt is&#13;
beklaagde tekort geschoten, aldus het College.&#13;
Ten slotte, het klachtonderdeel met betrekking tot het onjuist opmaken van de&#13;
Verklaring, een officieel certificaat dat borg staat voor bepaalde garanties en die alleen&#13;
mag worden afgegeven indien het dier volgens de geldende regels is geslacht en gedood.&#13;
Ondanks het feit dat beklaagde niet de intentie had te frauderen, heeft de arts onmiskenbaar&#13;
een onjuist gebruik gemaakt van de Verklaring nu het dier niet in nood op de&#13;
boerderij is gedood. Volgens vaste jurisprudentie schaadt het op oneigenlijke gronden&#13;
afgeven van de Verklaring het aanzien van de diergeneeskunde.10 Daarmee acht het&#13;
College ook dit onderdeel van de klacht gegrond.&#13;
5 Oordeel&#13;
Gezien de ernst van het tuchtrechtelijk vergrijp, acht het College een maatregel noodzakelijk.&#13;
Echter, een onvoorwaardelijke schorsing over de periode van een jaar zou&#13;
voor beklaagde betekenen dat de maatschapsovereenkomst wordt ontbonden. Het&#13;
College beperkt de onvoorwaardelijke schorsing tot 6 weken, mede in aanmerking&#13;
nemend het verkregen inzicht van beklaagde dat hij ernstig tekort is geschoten in de&#13;
uitoefening van zijn beroep en de toezegging dat hij niet in herhaling zal vallen.&#13;
Tevens legt het College beklaagde een boete op van € 2250.&#13;
6 Slot&#13;
Achteraf is het beklaagde duidelijk dat hij de keizersnede niet lege artis heeft uitgevoerd&#13;
en derhalve verantwoordelijk is voor ernstig dierenleed. In eerste instantie&#13;
lijkt het alsof de arts ‘slechts’ een verkeerde keuze heeft gemaakt tussen het belang&#13;
van de koe en die van het kalf. In dit duivels dilemma van conflicterende belangen&#13;
kiest het College terecht voor het welzijn van de koe ten koste van het op dat&#13;
moment nog ongeboren kalf. Iedere andere beslissing zou immers leiden tot het toebrengen&#13;
van letsel bij dieren.&#13;
Echter, het conflict van plichten wordt vertroebeld door een oneigenlijk derdebelang,&#13;
dat van de veehouder. Beklaagde heeft immers bevestigd dat hij naast het&#13;
belang van het kalf, tevens het belang van de veehouder – zijnde het niet meer in aanmerking&#13;
komen voor noodslacht – heeft meegewogen in diens overweging om geen&#13;
medicatie toe te dienen. Kennelijk kan volgens het College een dergelijk verweer als&#13;
zodanig wel betrokken worden bij de belangenafweging, alleen kan het nooit doorslaggevend&#13;
zijn in de uiteindelijke besluitvorming.&#13;
Een dergelijke afweging tussen het gezondheids- c.q. welzijnsbelang én het economisch&#13;
(financieel) belang van de veehouder is onzuiver en ongewenst aangezien dergelijke&#13;
belangen niet gelijkwaardig zijn. Een conflict van plichten bestaat slechts tussen&#13;
hogere belangen, zijnde gezondheid, welzijn, geluk, etc. Slechts in uitzonderlijke&#13;
gevallen wordt een dergelijk conflict van (rechts)plichten door de (tucht)rechter geaccepteerd.&#13;
Reeds eerder heeft het Veterinair Beroepscollege geconcludeerd dat er geen&#13;
sprake van een conflict van normen kan zijn indien een niet bevoegde dierverloskundige,&#13;
in een door hemzelf gecreëerde situatie, zijn bevoegdheden overschrijdt.11 In het&#13;
betreffende geval kwam het College gezien de omstandigheden niet eens toe aan een&#13;
dergelijke belangenafweging. Anders oordeelde de Hoge Raad in een klassiek arrest&#13;
uit 1923, waarin een opticien buiten de toegestane openingstijden van zijn winkel een&#13;
klant had geholpen, die met een kapotte bril bij hem aanklopte.12 De Hoge Raad oor-&#13;
deelde in dit geval dat de sociale plicht om de slechtziende burger te helpen, mocht&#13;
prevaleren boven het gehoorzamen van de wet. De belangenafweging betrof het&#13;
(gezondheids)belang van de man die zonder bril in hulpeloze toestand verkeerde versus&#13;
de wettelijke plicht betreffende het handhaven van winkeltijden. Ofschoon dat&#13;
laatste belang onmiskenbaar een economisch aspect omvat, stond de wetgever, ten&#13;
tijde van de invoering van de regeling, primair het gezondheidsbelang van de werknemer&#13;
(i.c. arbeidsomstandigheden) voor ogen.&#13;
Welbeschouwd is er in het onderhavige geval van de dierenarts sprake van een oneigenlijk&#13;
conflict van plichten. Daarom had het Tuchtcollege om principiële redenen&#13;
er beter aan gedaan dit oneigenlijke financiële belang uit te sluiten van de belangenafweging&#13;
en elke suggestie daaromtrent moeten vermijden.</content><legacyfootnotes>* Mr. dr. A.P. den Exter is als universitair docent gezondheidsrecht verbonden aan de Erasmus Universiteit&#13;
Rotterdam. Correspondentie: Denexter@bmg.eur.nl.&#13;
1. Wet op de uitoefening van de Diergeneeskunde 1990, (WUD), Stb. 1990, 215; Gezondheids- en welzijnswet&#13;
voor dieren, Stb. 1992, 422.&#13;
2. Zie daaromtrent art. III-121 Europese Constitutie.&#13;
3. Voor publicatie daaromtrent, zie de Rubriek rechtspraak in het Tijdschrift voor Diergeneeskunde (TvD).&#13;
Tevens I. Boissevain, Recht uit de dierenartsenpraktijk. Sdu Den Haag, 2004.&#13;
4. Uitspraak Veterinair Tuchtcollege (VT) 2004/14, gepubliceerd in Stcrt. 12 april 2005, nr. 70.&#13;
5. Art 14 WUD.&#13;
6. Art. 36 Gezondheids- en welzijnswet voor dieren.&#13;
7. Onderdeel 4.5.&#13;
8. Onderdeel 5.2.&#13;
9. Overweging 5.3.&#13;
10. Zie onder meer de uitspraken met nummers VT 94/0034, VB 98/07 (Stcrt. 1999, 36); VB 02/07 (Stcrt.&#13;
2004, 179).&#13;
11. VB 02/18, Stcrt. 2004, 179.&#13;
12. HR 15 oktober 1923 NJ 1923, blz. 1329.&#13;
</legacyfootnotes><footnotes><footnote/></footnotes><auteurs>mr. dr. A.P. den Exter</auteurs><published>2005-09-01 00:00:00</published><modified>2005-09-01 00:00:00</modified><editiondate>2005-09-01</editiondate><htmlpath>https://denhollander.info/artikel/4301</htmlpath></article>
</articles></edition>