<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2012</searchword><id>10117</id><udhid>UDH:TvAR/10117</udhid><titel>Vergunningvrij bouwen</titel><searchwords><searchword>TvAR 10/2012</searchword><searchword>UDH:TvAR/10117</searchword></searchwords><attachments><attachment><name>TvAR2012_10_03_Vergunningvrij.pdf</name><extention>pdf</extention><url>https://denhollander.info/download/8712/ci</url></attachment></attachments><inleiding>1. Inleiding&#13;
Op 1 oktober 2010 is de Wet algemene bepalingen omge­vingsrecht ingevoerd.&#13;
Volgens de hoofdregel van de Wabo is bouwen vergunning­plichtig. De uitzondering op deze hoofdregel is het vergun­ningvrij bouwen.1 De vergunningvrije activiteiten staan vermeld op een tweetal lijsten in bijlage II van het Besluit omgevingsrecht, een lijst waarop kleinere vergunningvrije activiteiten worden vermeld en een lijst waarop grotere ver­gunningvrije activiteiten worden vermeld. Vergunningvrij bouwen houdt in dat geen omgevingsvergunning voor bou­wen is vereist. Voor de kleinere vergunningvrije activiteiten komt daar nog bij dat ook ingeval van gebruik in strijd met het geldende planologische regime hiervoor eveneens geen omgevingsvergunning is vereist.2&#13;
Met de invoering van de Wabo zijn de wettelijke mogelijk­heden voor vergunningvrij bouwen verruimd, ook voor de agrarische sector. In deze bijdrage wordt daarom in het bij­zonder op de consequenties voor de landbouw ingegaan. Vergunningvrij bouwen is niet langer beperkt tot zij - en achtererven van woningen en woongebouwen, maar is te­vens toegestaan op zij – en achtererven van andere gebou­wen zoals agrarische bedrijfsgebouwen.3 En ook tijdens nieuwbouw kan al vergunningvrij worden gebouwd.4 Tevens kan de nieuwe categorie bijbehorende bouwwerken het mo­gelijk maken dat een grote loods vergunningvrij wordt ge­bouwd op het achtererf bij een hoofdgebouw.5 Voor de agra­rische sector is zelfs een extra vergunningvrije categorie aan de lijst van vergunningvrije activiteiten toegevoegd name­lijk een bouwwerk met agrarische functie.6 Daarnaast geldt voor bedrijfspercelen, dus ook voor agrarische bedrijfsper­celen, nog een bijzondere regeling die het mogelijk maakt dat het vergunningvrije bouwen van met name bijbehoren­de bouwwerken bij bedrijfswoningen niet teveel wordt be­perkt.7 Sedert 1 januari 2012 zijn ook de mogelijkheden van vergunningvrij bouwen bij monumenten en door het Rijk aangewezen stads – of dorpsgezichten verruimd.8 Naar ver­wachting zal met ingang van 1 januari 2013 ook het vergun­ningvrije bouwen van mantelzorgwoningen mogelijk wor­den.&#13;
Hoewel de mogelijkheden van vergunningvrij bouwen zijn verruimd is de regelgeving niet eenvoudiger geworden. In het algemeen is de regelgeving gedetailleerd en moeilijk te doorgronden.9 Daar komt nog bij dat de verantwoordelijk­heid voor het vergunningvrije bouwen bij de initiatiefnemer ligt. Deze dient te onderzoeken of het bouwplan kan worden gerealiseerd. Het bouwplan wordt door het bevoegde gezag niet preventief getoetst aan het Bouwbesluit 2012, bouwver­ordening etc. De initiatiefnemer is voorts verantwoordelijk voor de uitvoering en de kwaliteit van het bouwwerk.10&#13;
In dit artikel wordt het vergunningvrije bouwen in het alge­meen behandeld. Daarbij krijgen de vergunningvrije bouw­werken die voor de agrarische sector van belang zijn in het bijzonder de aandacht. De indeling is als volgt: in paragraaf 2 zal de hoofdregel van de Wabo worden besproken: bou­wen van een bouwwerk is vergunningplichtig. In paragraaf 3 komt de uitzondering op de hoofdregel aan de orde: het vergunningvrije bouwen. Deze paragraaf is onderverdeeld in 9 subparagrafen. In paragraaf 3.1 wordt in zijn algemeen­heid ingegaan op vergunningvrij bouwen. Paragraaf 3.2 be­handelt de reikwijdte van het vergunningvrije bouwen. In paragraaf 3.3 komen de kleine vergunningvrije bouwwerken van art. 2 bijlage II van het Bor aan de orde en in paragraaf 3.4 worden de grotere vergunningvrije bouwwerken van art. 3 bijlage II van het Bor besproken. Tevens zal in deze para­graaf aandacht worden besteed aan de afwijkingsmogelijk­heden van het planologische regime waarbij met name de planologische kruimellijst van art. 4 van bijlage II van het Bor zal worden behandeld. Paragraaf 3.5 behandelt het ver­gunningvrij bouwen bij monumenten en door het Rijk aan­gewezen beschermde stads – of dorpsgezichten en in para­graaf 3.6 komen de uitzonderingen op het vergunningvrije bouwen aan de orde zoals omschreven in art. 5 bijlage II van het Bor. In Paragraaf 3.7 wordt de bijzondere regeling voor (agrarische) bedrijventerreinen behandeld van art. 6 bijla­ge II van het Bor. In paragraaf 3.8 komt het overgangsrecht aan de orde. Paragraaf 3.9 beantwoord de vraag: worden de vergunningvrije activiteiten in de nabije toekomst nog uitge­breid ? Tot slot volgt een samenvatting.&#13;
</inleiding><content>2. Bouwen van een bouwwerk is vergunningplichtig&#13;
De Wabo onderscheidt twee categorieën bouwwerken: bouwwerken waarvoor een omgevingsvergunning is ver­eist en bouwwerken waarvoor geen omgevingsvergunning is vereist. De hoofdregel staat in art. 2.1 lid 1 sub a Wabo: het is verboden zonder omgevingsvergunning een project uit te voeren voor zover dat geheel of gedeeltelijk bestaat uit het bouwen van een bouwwerk.11 Wanneer is een omgevings­vergunning voor bouwen vereist ? Allereerst dient dan de vraag beantwoord te worden: wat is een project? Ingevolge art. 1.1 lid 1 Wabo wordt onder project verstaan een pro­ject als bedoeld in art. 2.1 lid 1 en 2.2 Wabo. Dit zijn door het Rijk en lokale overheden aangewezen vergunningplich­tige activiteiten zoals het bouwen van een bouwwerk, het uitvoeren van werken of werkzaamheden geen bouwwer­ken zijnde, slopen van een bouwwerk, aanleg of veranderen van een weg etc..12 Ook wordt onder wel project verstaan een samenstel van activiteiten als bedoeld in art. 2.1 lid 1 en 2.2 Wabo waarvoor één omgevingsvergunning wordt aange­vraagd.13 Het begrip project heeft echter geen zelfstandige betekenis en is dus verder niet relevant.14 Terugkomend op de vraag: wanneer is een omgevingsvergunning voor bou­wen vereist, mag worden verwacht dat het antwoord op de deze vraag dan te vinden zou zijn in de Wabo en wel in de definities van bouwen en bouwwerk. De Wabo geeft in art. 1.1 aan wat onder bouwen wordt verstaan namelijk bou­wen is plaatsen, geheel of gedeeltelijk oprichten, vernieu­wen veranderen of vergroten. Het is de bedoeling dat dit ar­tikel wordt gelezen in samenhang met de verbodsbepaling van art. 2.1 lid 1 sub a Wabo. Het gaat dus om het plaat­sen van een bouwwerk, het geheel of gedeeltelijk oprichten van een bouwwerk etc. Wanneer is dan sprake van het plaat­sen van een bouwwerk of het geheel of gedeeltelijk oprich­ten van een bouwwerk? Het begrip bouwwerk wordt in de Wabo niet gedefinieerd. Daarvoor moet worden teruggeval­len op de jurisprudentie zoals deze zich voor de inwerking­treding van de Wabo onder de Woningwet heeft gevormd.15 Ook de Woningwet definieerde het begrip bouwwerk niet. Toegepast werd de definitie van bouwwerk uit de Model­bouwverordening van de Vereniging voor Nederlandse Ge­meenten: een bouwwerk is een constructie van enige om­vang van hout, steen, metaal of ander materiaal, die op de plaats van bestemming hetzij direct of indirect met de grond verbonden is, hetzij direct of indirect steun vindt in of op de grond. In de jurisprudentie is deze definitie verder uitgekris­talliseerd. De discussie spitst zich vooral toe op drie criteria van de voornoemde definitie zijnde constructie, omvang en plaatsgebondenheid, omdat deze criteria de grenzen afbake­nen van het begrip bouwwerk.16 Wordt aan de voornoemde definities van bouwen en bouwwerk voldaan dan is in begin­sel een omgevingsvergunning voor bouwen vereist. &#13;
3. Vergunningvrij bouwen &#13;
3.1 Algemeen &#13;
De grondslag voor het vergunningvrij bouwen is art. 2.1 lid 3 Wabo. Dit artikel bepaalt dat bij algemene maatregel van bestuur (hierna: amvb) categorieën bouwwerken kunnen worden aangewezen waarvoor het verbod te bouwen zonder omgevingsvergunning niet geldt. Deze algemene maatregel van bestuur is het Besluit omgevingsrecht.(hierna: Bor) Art. 2.3 Bor wijst de categorieën gevallen aan waarvoor geen omgevingsvergunning is vereist. Deze categorieën worden nader uitgewerkt in bijlage II van het Bor.17 Bijlage II telt een tweetal lijsten waarop de vergunningvrije categorieën staan vermeld. Het betreft de kleine bouwwerken van art. 2 en de grotere bouwwerken van art. 3.18 &#13;
Voor de inwerkingtreding van de Wabo werden de vergun­ningvrije activiteiten opgesomd in art. 43 van de Woning­wet. Het betrof bouwen ter uitvoering van een handha­vingsbesluit, gewoon onderhoud en bouwen van beperkte betekenis. Deze laatste categorie was nader uitgewerkt in een algemene maatregel van bestuur zijnde het Besluit bouwvergunningvrije en lichte bouwvergunningplichtige bouwwerken (Bblb). De vergunningvrije activiteiten moch­ten zonder bouwvergunning en eventueel in strijd met het bestemmingsplan worden gebouwd. (art. 3.25 Wet Ruimte­lijke Ordening, WRO).19 Het Bblb is vervallen en daarvoor is het vergunningvrije bouwen zoals omschreven in het Bor in de plaats getreden. &#13;
a. Wat houdt vergunningvrij bouwen in? &#13;
Vergunningvrij bouwen houdt in dat geen omgevingsver­gunning voor bouwen is vereist als bedoeld in art. 2.1 lid 1 onder a Wabo. Voor de vergunningvrije activiteiten van art. 2 van bijlage II Bor komt daar nog bij dat ingeval van ge­bruik in strijd met het geldende planologische regime hier­voor eveneens geen omgevingsvergunning als bedoeld in art. 2.1 lid 1 onder c Wabo nodig is.20 Art. 2.3 lid 2 Bor be­paalt dat voor de kleinere bouwactiviteiten van art. 2 van bijlage II van het Bor geen omgevingsvergunning voor bou­wen is vereist ingeval sprake is van strijdig planologisch ge­bruik. In die gevallen is dus evenmin een omgevingsvergun­ning voor gebruik in strijd met het geldend planologische regime vereist. Er mag dan wel geen sprake zijn van een uit­zondering genoemd in art. 5 van bijlage II van het Bor en er mag geen sprake zijn van overgangsrecht op grond van art. 8 van bijlage II van het Bor. Dit is anders voor de grote­re bouwactiviteiten van art. 3 van bijlage II van het Bor. Art. 2.3 lid 1 Bor bepaalt dat geen omgevingsvergunning voor bouwen is vereist voor de grotere bouwactiviteiten van art. 3 van bijlage II Bor. Deze bouwactiviteiten moeten echter wel voldoen aan het geldende planologische regime. Voorts mag er geen sprake zijn van een uitzondering als bedoeld in art. 5 van bijlage II van het Bor. Ingeval de bouwactiviteit niet voldoet aan het geldende planologische regime dan is welis­waar geen omgevingsvergunning voor bouwen vereist, maar wel een omgevingsvergunning voor gebruik in strijd met het geldende planologische regime.21 &#13;
b. Vergunningvrij bouwen is niet regelvrij bouwen &#13;
Het vergunningvrije bouwwerk dient niet alleen te voldoen aan de voorwaarden en maatvoering zoals art. 2 of 3 van bij­lage II van het Bor dit vereisen, maar ook aan andere gel­dende, publiekrechtelijke regelgeving zoals bijvoorbeeld het Bouwbesluit 2012 en de bouwverordening.22 Een vergun­ningvrij bouwwerk dient bovendien niet alleen te voldoen aan de publiekrechtelijke regelgeving maar ook aan de ci­vielrechtelijke maatstaven. Wat dit laatste betreft is vooral het burenrecht van belang. Het burenrecht regelt zaken zo­als hinder, waterafvoer, afsluiten en afbakenen van een per­ceel, het plaatsen van ramen, balkons etc. Als bijvoorbeeld een vergunningvrij bouwwerk wordt gebouwd op minder dan twee meter afstand van de tuin van de buren en in het vergunningvrije bouwwerk worden, zonder toestemming van de buren, doorzichtige ramen geplaatst die uitzicht bie­den op hun tuin dan is het bouwwerk in strijd met het bu­renrecht. Het kan dan naar de regels van het burenrecht niet rechtmatig op die wijze worden gerealiseerd.23 Vergunning­vrij bouwen is dus niet regelvrij bouwen. &#13;
c. Overige vereiste vergunningen &#13;
Ook al is geen omgevingsvergunning voor bouwen vereist, dan betekent dit nog niet dat het vergunningvrije bouwwerk daadwerkelijk kan worden gerealiseerd. Mogelijk is dat an­dere vergunningen en/of toestemmingen nodig zijn zoals een vergunning voor brandveiligheid, gebruik, aanleg, wa­ter, inrit, reclame, flora en fauna, slopen etc.24 Ook kan het voorkomen dat ten gevolge van het vergunningvrije bouw­werk, vergunningen gewijzigd dienen te worden of andere vergunningen nodig zijn. Als bijvoorbeeld een agrariër door zijn vergunningvrije aanbouw en/of bijgebouw meer melk­koeien kan houden dan ingevolge het Besluit landbouw mi­lieubeheer is toegestaan dan heeft hij weliswaar geen om­gevingsvergunning nodig voor bouwen maar dan heeft hij wel een omgevingsvergunning nodig voor het oprichten van een inrichting op grond van art. 2.1 lid 1 sub e onderdeel 1 Wabo.25 &#13;
d. Worden vergunningvrije bouwwerken aan art. 2.10 Wabo getoetst? &#13;
Als een omgevingsvergunning voor bouwen is vereist dan is voorafgaande toestemming van het college van burgemees­ter en wethouders nodig om te mogen bouwen. Deze toe­stemming wordt pas verleend als de aanvraag voldoet aan de toetsingscriteria van art. 2.10 Wabo (voorheen art. 44 Wo­ningwet). Is dit niet het geval dan moet de omgevingsver­gunning worden geweigerd en wordt geen toestemming ver­leend voor het bouwen. De omgevingsvergunning wordt geweigerd indien de bouwaanvraag niet voldoet aan voor­schriften van: het Bouwbesluit 2012 ( art. 2.10 lid 1 onder a Wabo jo. art. 2 Woningwet) of de gemeentelijke bouwver­ordening ( art. 2.10 lid 1onder b Wabo jo. 8 Woningwet). Daarnaast moet de omgevingsvergunning voor bouwen wor­den geweigerd als het bouwplan in strijd is met het planolo­gische regime, zoals het bestemmingsplan, de beheersveror­dening, het exploitatieplan en de inpassingsplannen van Rijk en provincie art. 2.10 lid 1 onder c Wabo, jo. art. 1 lid 1 on­der f Woningwet, alsmede ingeval sprake is van strijd met de algemene regels van Rijk en provincie als bedoeld in art. 4.1 lid 3 en 4.3 lid 3 Wro of een voorbereidingsbesluit voor zover toepassing is gegeven aan art. 3.7, vierde lid, tweede volzin Wro. Tevens dient de omgevingsvergunning te wor­den geweigerd als sprake is van strijd met redelijke eisen van welstand (art. 2.10 lid 1 onder d Wabo), of een advies van de Commissie voor de tunnelveiligheid ( art. 2.10 lid 1 onder e Wabo).26 &#13;
Als geen omgevingsvergunning voor bouwen is vereist dan is vooraf geen toestemming nodig om te mogen bouwen. Het grote verschil met het vergunningplichtig bouwen is dat het bouwplan niet meer preventief wordt getoetst door het bevoegde gezag. Dit betekent echter niet dat de vergunning­vrije bouwwerken niet hoeven te voldoen aan de criteria van art. 2.10 Wabo. Zo zijn de voorschriften uit het Bouwbesluit 2012 en de bouwverordening in beginsel rechtstreeks bin­dend voor de burger hetgeen betekent dat niet in strijd met het Bouwbesluit 2012 en bouwverordening mag worden ge­bouwd, ook als niet aan art. 2.10 Wabo wordt getoetst (art. 1b en 7b van de Woningwet).27 &#13;
Daarnaast moet het uiterlijk en de plaatsing van het bouw­werk formeel voldoen aan redelijke eisen van welstand. Er vindt echter geen welstandsbeoordeling plaats en het be­voegde gezag kan niet handhavend optreden. Dit is alleen anders ingeval een bouwwerk ingevolge art. 12 lid 1 Wo­ningwet in ernstige mate in strijd is met redelijke eisen van welstand. Op grond van deze bepaling kunnen excessen op het gebied van welstand worden aangepakt, mits in de wel­standsnota een excessenregeling is opgenomen. Een exces is ‘een evidente en ook voor niet deskundige duidelijk kenba­re buitensporigheid van het uiterlijk van een bouwwerk.’ De welstandsnota dient criteria te bevatten van een exces. Als is geconstateerd dat aan deze criteria is voldaan en dus spra­ke is van een exces kan het bevoegde gezag handhavend op­treden.28 &#13;
Ook al wordt niet op grond van art. 2.10 Wabo getoetst aan het geldende planologische regime, toch dienen de vergun­ningvrije activiteiten van art. 3 van bijlage II van het Bor te voldoen aan het geldende planologische regime op grond van art. 2.3 lid 1 Bor. De vergunningvrije activiteiten van art. 2 bijlage II van het Bor mogen in strijd met art. 2.1 eer­ste lid onder c Wabo worden gebouwd. &#13;
e. De initiatiefnemer is verantwoordelijk voor het vergunningvrije bouwen &#13;
De opdrachtgever/initiatiefnemer hoeft dus voor aanvang van de bouw geen tekening en berekening meer bij de ge­meente in te dienen, waaruit blijkt dat het bouwwerk vol­doet aan de voor bouwen geldende regelgeving bijvoor­beeld (brand)- veiligheid, gezondheid, energiezuinigheid etc. De verantwoordelijkheid voor het vergunningvrije bou­wen ligt volledig bij de initiatiefnemer/opdrachtgever. Deze dient te onderzoeken of het bouwplan kan worden gereali­seerd.29 Tevens is hij verantwoordelijk voor de uitvoering en de kwaliteit van het bouwwerk. De taak van het bevoeg­de gezag is beperkt tot het houden van toezicht, controleren (achteraf) en eventueel handhavend optreden. De gemeen­te heeft namelijk de wettelijke taak tot het houden van toe­zicht en het controleren van alle bouwwerken, dus ook van de vergunningvrije bouwwerken.30 Blijkt tijdens een contro­le dat bijvoorbeeld sprake is van strijdigheid met het Bouw­besluit 2012 dan kan door het bevoegde gezag handhavend worden opgetreden en eventueel direct een bouwstop wor­den opgelegd.31 &#13;
f. De verruimde mogelijkheden van het vergunningvrije bouwen &#13;
Sedert de invoering van de Wabo zijn de mogelijkheden van het vergunningvrije bouwen verruimd. Het vergunningvrije bouwen is namelijk niet langer beperkt tot zij – en achter­erven van woningen en woongebouwen, maar is ook mo­gelijk op zij – en achtererven van andere gebouwen zoals stallen, scholen, supermarkten, kantoren winkels etc.32 Het vergunningvrije bouwen is uitgebreid tot bijna alle gebruiks­functies. Het maakt dus niet meer uit of er sprake is van een woning, winkel, stal, kerk, restaurant bedrijfspand etc. De regeling van het vergunningvrije bouwen is voor al deze functies gelijk.33 &#13;
g. Vergunningvrij bouwen tijdens nieuwbouw &#13;
Vergunningvrij bouwen tijdens nieuwbouw was onder het Bblb verboden. Pas na oplevering van een woning mocht bijvoorbeeld de aanbouw vergunningvrij worden gebouwd. De gevel van de nieuwe woning kon dan weer afgebroken worden om een aanbouw te realiseren. Met inwerkingtre­ding van bijlage II van het Bor is aan deze praktijk een ein­de gekomen en is vergunningvrij bouwen tijdens nieuw­bouw mogelijk geworden. Vergunningvrij bouwen tijdens nieuwbouw houdt in dat tijdens de bouw aan een bouw­werk, waarvoor een omgevingsvergunning voor bouwen is verleend, een vergunningvrij bouwwerk mag worden toege­voegd, bijvoorbeeld een dakkapel of aanbouw aan een wo­ning.34 &#13;
3.2 De reikwijdte van het vergunningvrije bouwen &#13;
Hiervoor is reeds vermeld dat bijlage II een tweetal lijsten telt waarop de vergunningvrije activiteiten staan vermeld. Dit zijn: de kleine bouwactiviteiten van art. 2 en de grotere bouwactiviteiten van art. 3. Beide lijsten zijn limitatief.35 De reikwijdte van bijlage II van het Bor wordt onder meer be­paald door de definities van de verschillende begrippen die in bijlage II van het Bor worden gehanteerd en die in art. 1 lid 1 van bijlage II van het Bor worden gedefinieerd. Daar­naast wordt de reikwijdte bepaald door het begrip oorspron­kelijk hoofdgebouw dat niet in art. 1 lid 1 van bijlage II van het Bor wordt gedefinieerd, maar wel in art. 2 van bijlage II wordt toegepast. Tevens wordt de reikwijdte van het vergun­ningvrije bouwen bepaald door de uitzonderingen van art. 5 van bijlage II van het Bor (zie § 3.6).36 Hierna worden de begrippen die het meeste van belang zijn toegelicht. &#13;
a. Bijbehorend bouwwerk &#13;
De ‘bijbehorende bouwwerken’ zijn van belang omdat deze in de praktijk veel voorkomen. Bovendien staan de bijbeho­rende bouwwerken vermeld op de beide lijsten van vergun­ningvrije activiteiten van art. 2 en 3 van bijlage II van het Bor. In vergelijking met het Bblb is het bijbehorend bouw­werk een nieuw begrip.37 De definitie van bijbehorende bouwwerken wordt in art. 1 lid 1 van bijlage II bij het Bor als volgt geformuleerd: ‘uitbreiding van een hoofdgebouw dan wel functioneel met een zich op hetzelfde perceel bevin­dend hoofdgebouw verbonden, daar al dan niet tegen aan­gebouwd gebouw, of ander bouwwerk, met een dak.’38 Uit deze definitie kan een vijftal voorwaarden worden gedestil­leerd: &#13;
––het bijbehorende bouwwerk moet zijn voorzien van een dak. &#13;
––Het bijbehorende bouwwerk moet op de begane grond worden gebouwd.39 Hieruit volgt dat kelders of verdiepingen niet vergunningvrij mogen worden gebouwd. Een vergunningvrij bouwwerk mag wel worden voorzien van een fundering en/of een kruip­ruimte.40 &#13;
––Het bijbehorende bouwwerk kan tegen een ander bouwwerk worden aangebouwd dat als hoofdgebouw kan worden gekwalificeerd, maar het bijbehorende bouwwerk kan ook los van het hoofdgebouw worden gebouwd. &#13;
––Het bijbehorende bouwwerk moet functioneel zijn verbonden met het hoofdgebouw. Een bijbehorend bouwwerk kan dus alleen bestaan in combinatie, functionele verbondenheid, met een hoofdgebouw. Dit houdt in dat het gebruik van het bijbehorende bouw­werk in planologisch opzicht gerelateerd dient te zijn aan het gebruik van het hoofdgebouw. Activiteiten die op grond van de bestemming woondoeleinden zijn toegestaan voor het hoofdgebouw zijn in beginsel ook toegestaan voor het bijbehorende bouwwerk. Bijvoor­beeld ingeval van de bestemming woning mag in de aanbouw een keuken of kamer worden gerealiseerd. &#13;
––Het bijbehorende bouwwerk moet worden gebouwd op hetzelfde perceel waar ook het hoofdgebouw is gebouwd. De betekenis van het begrip perceel is in de definitie van het van het bijbehorende bouwwerk niet duidelijk. Is dit het kadastrale perceel of is dit het bouwperceel zoals dit in het bestemmingsplan is bepaald?41 &#13;
b. Hoofdgebouw &#13;
Uit het voorgaande blijkt dat een bijbehorend bouwwerk al­leen kan bestaan in combinatie, functionele verbondenheid, met een hoofdgebouw.42 Het begrip hoofdgebouw wordt dus gebruikt in relatie met het begrip bijbehorend bouwwerk. Daarom is het begrip hoofdgebouw van belang.43 In ver­gelijking met het Bblb is ook hoofdgebouw een nieuw be­grip. Hoofdgebouw wordt als volgt gedefinieerd: ‘ gebouw, of gedeelte daarvan, dat noodzakelijk is voor de verwezen­lijking van de geldende of toekomstige bestemming van een perceel en, indien meer gebouwen op het perceel aanwe­zig zijn, gelet op die bestemming het belangrijkste is.’ 44 Uit deze definitie volgt dat niet alleen een gebouw, maar ook een gedeelte van een gebouw hoofdgebouw kan zijn. Aan een hoofdgebouw kunnen namelijk ook andere ruimten zijn aangebouwd die qua functie en qua vorm als ondergeschikt kunnen worden aangemerkt.45 Hoofdgebouw is dan dat ge­deelte van het gebouw waarin primair het gebruik overeen­komstig de bestemming wordt gerealiseerd.46 Een aan een woning gebouwde garage is bijvoorbeeld een bijbehorend bouwwerk en geen onderdeel van een hoofdgebouw. De oorspronkelijke vergunning geeft aan welke delen van een gebouw als hoofdgebouw gekwalificeerd kunnen worden.47 &#13;
Staat op een agrarisch bouwperceel een woning en een be­drijfspand, bijvoorbeeld een stal, dan dient de stal te worden aangemerkt als hoofdgebouw. De stal is namelijk het ge­bouw waarin de bedrijfsactiviteiten plaatsvinden en is daar­door voor de verwezenlijking van de geldende bestemming noodzakelijk. De woning daarentegen is voor de verwezen­lijking van de bestemming niet noodzakelijk. In beginsel mogen bij deze woning dan geen bijbehorende bouwwerken vergunningvrij worden gebouwd. Echter, voor de (agrari­sche) bedrijfspercelen geldt een bijzondere regeling die hier­na in par. 3.7 wordt besproken.48 &#13;
Met bestemming wordt bedoeld de bestemming zoals om­schreven in het bestemmingsplan en niet het feitelijke ge­bruik.49 Behalve van geldende bestemming wordt in de de­finitie ook gesproken over toekomstige bestemming. Een toekomstige bestemming is een bestemming waarvoor op grond van art. 2.1 lid 1 onder c Wabo weliswaar een omge­vingsvergunning is verleend, maar die nog niet is verwerkt in het bestemmingsplan.50 &#13;
In sommige gevallen is niet duidelijk welk gebouw als hoofdgebouw dient te worden aangemerkt. Hiervan is bij­voorbeeld sprake ingeval van een groot agrarisch bedrijf­sterrein waarop meerdere bedrijfsgebouwen staan. Als op een perceel diverse gebouwen staan dan mag het gebouw dat gelet op de bestemming het belangrijkste is worden aan­gemerkt als hoofdgebouw. Het betreft het gebouw dat plano­logisch het meeste van belang is.51 Dit is het gebouw waar de meest kenmerkende bedrijfsactiviteiten plaatsvinden.52 Uitgangspunt is dat slechts één hoofdgebouw op het perceel aanwezig is. Bijvoorbeeld: een agrarisch bedrijfsterrein met drie dezelfde varkensstallen. De drie varkensstallen vormen dan samen het hoofdgebouw. Bij de varkensstallen mogen dan vergunningvrij ‘bijbehorende bouwwerken’ worden ge­bouwd. Het is ook mogelijk dat op een perceel verschillen­de gebouwen staan waarvan geen gebouw als hoofdgebouw kan worden aangemerkt omdat geen van de gebouwen nood­zakelijk is voor de verwezenlijking van de geldende of toe­komstige bestemming. Bijvoorbeeld in een weiland staat een schuilstal voor vee. Hoewel de schuilstal met vergunning kan zijn gerealiseerd, is deze voor de verwezenlijking van de bestemming ondergeschikt en niet noodzakelijk en kan dus niet worden gekwalificeerd als hoofdgebouw. Bij deze schuilstal mogen dan geen bijbehorende bouwwerken ver­gunningvrij worden gebouwd.53 &#13;
c. Oorspronkelijk hoofdgebouw &#13;
Een ander nieuw begrip is het begrip ‘oorspronkelijk hoofd­gebouw’. Het wordt in art. 1 lid 1 van bijlage II van het Bor niet gedefinieerd. Het begrip is wel van belang omdat het in art. 2 van bijlage II van het Bor wordt toegepast. Het begrip oorspronkelijk hoofdgebouw dient als anti- cumulatierege­ling voor het vergunningvrije bouwen van bijvoorbeeld de bijbehorende bouwwerken van art. 2 onderdeel 3 van bijla­ge II van het Bor. Voorkomen moet worden dat vergunning­vrije bijbehorende bouwwerken meerdere malen achter el­kaar worden gebouwd.54 Het oorspronkelijke hoofdgebouw is het hoofdgebouw zoals dat ten tijde van de afronding van de bouwwerkzaamheden overeenkomstig de voor het hoofd­gebouw verleende vergunning is opgeleverd.55 &#13;
d. Achtererf &#13;
Een van de belangrijkste begrippen is ‘achtererf’, omdat aan de achterkant de mogelijkheden van vergunningvrij bouwen groter zijn dan aan de voorkant. Aan de voorkant mogen al­leen zonwering, tuinmeubilair, speeltoestellen, vlaggenmas­ten en overige kleine bouwwerkjes worden gebouwd. Aan de voorkant van een bouwwerk is weinig toegestaan en aan de achterkant van een bouwwerk is dus veel toegestaan. De re­den hiervoor is dat de voorkant van een bouwwerk meest­al grenst aan het publieke domein en van invloed is op de pu­blieke ruimte, terwijl de achterkant meer een privé- karakter heeft. Dit is de zogenaamde voor –en achterkant benadering die is overgenomen uit het Bblb.56 Het begrip achtererf wordt in art. 1 lid 1 van bijlage II van het Bor gedefinieerd als ach­tererfgebied en erf. De definities luiden als volgt: ‘ achtererf­gebied is het erf aan de achterkant en de niet naar openbaar toegankelijk gebied gekeerde zijkant, op meer dan 1 meter van de voorkant van het hoofdgebouw.’ 57 Aan de hand van deze definitie wordt de ligging van het erf bepaald. Uit de de­finitie volgt dat het achtererf bestaat uit twee delen. Het erf aan de achterkant van een hoofdgebouw en de erven aan de zijkant van een hoofdgebouw. Het deel achter het hoofdge­bouw behoort tot het achtererfgebied. Of de zij-erven tot het achtererfgebied gerekend mogen worden hangt af van het ant­woord op de vraag of de grond die naast het zij-erf is gelegen openbaar toegankelijk gebied is. Is dit het geval dan mag het zij erf niet tot het achtererfgebied worden gerekend. Is dit niet het geval dan behoort het zij-erf tot het achtererfgebied. Het achtererfgebied begint dan 1 meter achter de voorgevel van het hoofdgebouw.58 Gelet op het voorgaande is de definitie van het begrip ‘openbaar toegankelijk gebied’ eveneens van belang. Openbaar toegankelijk gebied wordt in art. 1 lid 1 van bijlage II van het Bor als volgt gedefinieerd: weg als bedoeld in art. 1, eerste lid onder b, van de Wegenverkeerswet 1994, alsmede pleinen, parken, plantsoenen, openbaar water en an­der openbaar gebied dat voor publiek algemeen toegankelijk is, met uitzondering van wegen uitsluitend bedoeld voor de ontsluiting van percelen door langzaam verkeer. &#13;
De definitie van ‘erf’ luidt: ‘erf is het al dan niet bebouwde perceel, of een gedeelte daarvan, dat direct is gelegen bij een hoofdgebouw en dat in feitelijk opzicht is ingericht ten dien­ste van het gebruik van dat gebouw, en, voor zover een be­stemmingsplan of een beheersverordening van toepassing is, deze die inrichting niet verbieden.’59 Deze definitie is onge­wijzigd overgenomen uit het Bblb en heeft zich in de juris­prudentie uitgekristalliseerd. In beginsel kan het gehele per­ceel bij een hoofdgebouw als erf worden aangemerkt. Het planologische regime is ingevolge de jurisprudentie mede maatgevend voor wat onder erf wordt verstaan. Uit het planologische regime kan dus voortvloeien dat delen van een perceel niet als erf kunnen worden aangemerkt. Waar dan precies de grens ligt tussen het erf en de overige delen van een perceel volgt niet in absolute zin uit de jurisprudentie. Het betreft in beginsel uitsluitend percelen van een aanzien­lijke omvang die veelal zijn gelegen buiten de bebouwde kom.60 Een agrariër heeft bijvoorbeeld een agrarisch be­drijf bestaande uit een woning en diverse bedrijfsgebouwen. In het bestemmingsplan heeft een dergelijk bedrijf meest­al de bestemming agrarisch bouwblok. De agrariër heeft vaak rondom het agrarisch bouwblok percelen gras en/of ak­kerland in eigendom. Deze percelen worden dan niet aan­gemerkt als erf. Veelal hebben die percelen de bestemming agrarisch gebied zonder bebouwing. Zij hebben dan een be­stemming die niet is gerelateerd aan het hoofdgebouw. Het erf wordt dan niet bepaald door de eigendomsverhoudingen, kadastrale grenzen, maar door de grenzen tussen de bestem­mingen in het bestemmingsplan. &#13;
Dit is anders voor woningen die gelegen zijn binnen de be­bouwde kom. Veelal rusten op het perceel verschillende be­stemmingen zoals wonen, erf met bijgebouwen en tuin. In dit geval wordt wel uitgegaan van het kadastrale perceel. Het ge­deelte met de bestemming tuin wordt dan tot het erf gerekend. Afhankelijk van de ligging kan dit ook het achtererf zijn. Deze bestemming is dan gerelateerd aan het hoofdgebouw.61 &#13;
Voorts mag het bestemmingsplan of de beheersverordening de inrichting als erf niet verbieden. Volgens de jurispruden­tie is het gebruik als erf verboden als de bestemmingsplanre­gels bepalen dat bebouwing niet is toegestaan en de normale bij een hoofdgebouw behorende buiteninrichting niet is toe­gestaan. Bijvoorbeeld: een verbod op bestrating, terrassen, parkeerterrein, vijvers, siertuin, plantenbakken etc. Enkel een bebouwingsverbod betekent dus nog niet dat geen spra­ke kan zijn van een erf.62 &#13;
3.3 De kleinere vergunningvrije bouwwerken. (art. 2 bijlage IIvan het Bor) &#13;
Voor de in art. 2 bijlage II van het Bor genoemde activitei­ten is geen omgevingsvergunning voor bouwen vereist als deze voldoen aan de in dit artikel genoemde voorwaarden en maatvoering. Het artikel formuleert een lijst met 21 ver­gunningvrije activiteiten. Deze zijn: categorie 1: gewoon on­derhoud; categorie 2: werkzaamheden als bedoeld in art. 13, 13a of 14 van de Woningwet, ofwel bouwen naar aanleiding van handhaving; categorie 3 vormen de bijbehorende bouw­werken; de categorieën 4 tot en met 20 zijn de specifiek om­schreven bouwwerken zoals dakkapellen, dakramen, zon­nepanelen, zonweringen, tuinhuisjes, erfafscheidingen etc. De laatste categorie 21 is een restcategorie van kleine bouw­werkjes ter grootte van 1 meter hoog en een oppervlakte van 2 m2 het zogenaamde kleine bouwwerk op een erf dat in geen enkele andere categorie wordt genoemd.63 De ver­gunningvrije bouwwerken van art. 2 Bijlage II van het Bor zijn grofweg dezelfde bouwwerken als die welke voor de in­werkingtreding van de Wabo vergunningvrij mochten wor­den gebouwd. Ook onder huidig recht mag in strijd met het geldende planologische regime worden gebouwd. Voor deze bouwwerken geldt dus geen omgevingsvergunningplicht op grond van art. 2.1 lid 1 onder a Wabo en op grond van art. 2.1 lid 1 onder c Wabo.64 &#13;
a. De kleinere bijbehorende bouwwerken &#13;
De vergunningvrije bouwwerken die in de praktijk veel voorkomen zijn de kleine bijbehorende bouwwerken van art. 2 onderdeel 3 van bijlage II van het Bor.65 Tot deze ca­tegorie behoren vele bouwwerken. Bijna alle bouwwer­ken met een dak die in het achtererfgebied aan of bij een hoofdgebouw worden gebouwd zijn bijbehorende bouwwer­ken.66 Deze categorie is een nieuwe regeling voor de bijge­bouwen, overkappingen en de aan -en uitbouwen van het Bblb.67 Voor wat betreft bijgebouwen gaat het dan veelal om schuurtjes, garages, carports en voor wat betreft aan- en uit­bouwen gaat het dan meestal om keukens, serres etc.68 Te­vens behoren ook kleine bouwwerken zoals een tuinkast of ombouw voor rolcontainers tot deze categorie. Bouwwerken die in de overige categorieën van art. 2 worden genoemd voldoen soms eveneens aan de definitie van bijbehorende bouwwerken. Dit zijn echter geen ‘bijbehorende bouwwer­ken’ omdat ze apart worden benoemd, zoals categorie 21: een klein bouwwerk op een erf.69 &#13;
Het begrip bijbehorend bouwwerk is in art. 1 lid 1 van bij­lage II van het Bor gedefinieerd. Dit betekent dat deze klei­nere bijbehorende bouwwerken aan de vereisten van art. 1 lid 1 van bijlage II van het Bor dienen te voldoen.70 Deze vereisten zijn hiervoor behandeld. De kleine bijbehorende bouwwerken worden in art. 2 onderdeel 3 van bijlage II van het Bor als volgt gedefinieerd: ‘een op de grond staand bij­behorend bouwwerk in het achtererfgebied.’ Uit deze defi­nitie volgt dat deze bijbehorende bouwwerken in het ach­tererfgebied gebouwd moeten worden. Deze bouwwerken worden in twee groepen verdeeld:71 &#13;
– De bijbehorende bouwwerken op een afstand van niet meer dan 2,5 meter van het oorspronkelijke hoofdge­bouw. Het oorspronkelijke hoofdgebouw is het hoofd­gebouw zoals dat ten tijde van de afronding van de bouwwerkzaamheden overeenkomstig de voor het hoofdgebouw verleende vergunning is opgeleverd (zie § 3.2). De hoogte van het bijbehorende bouwwerk dient te voldoen aan drie vereisten: het mag niet hoger zijn dan 4 meter, het mag niet hoger zijn dan 0,3 me­ter boven de vloer van de eerste verdieping en het bij­behorende bouwwerk mag niet hoger dan het hoofd­gebouw. Daarnaast moet het bijbehorende bouwwerk functioneel zijn verbonden met het hoofdgebouw.72 Verder mag het bijbehorende bouwwerk niet worden gebouwd binnen een afstand van 1 meter van open­baar toegankelijk gebied als voor dat gebied wel­standseisen gelden. Tevens mag het geen dakterras of balkon hebben.73 Voorts mag het bijbehorende bouw­werk niet tot gevolg hebben dat het achtererfgebied bij het oorspronkelijke hoofdgebouw voor meer dan de helft wordt bebouwd.74 Vergunningvrije bijbeho­rende bouwwerken mogen niet worden gebouwd bij een woonwagen, een tijdelijk bouwwerk en een recre­atieverblijf ten behoeve van recreatief nachtverblijf voor één huishouden.75 Van belang is nog dat onder het Bblb de hoek tussen een aanbouw aan de zijgevel en de aanbouw aan de achtergevel niet vergunning­vrij mocht worden gebouwd. Onder het Bor mag deze hoek wel vergunningvrij worden gebouwd.76 &#13;
––De bijbehorende bouwwerken op een afstand van meer dan 2,5 meter van het oorspronkelijke hoofd­gebouw (art. 2 onderdeel 3 onder b van bijlage II Bor). Deze bijbehorende bouwwerken mogen worden gebouwd buiten de zone van 2,5 meter van het oorspronkelijke hoofdgebouw. (Zie voor het begrip oorspronkelijk hoofdgebouw § 3.2.) Het bijbehorende bouwwerk mag maximaal 3 meter hoog zijn. De op­pervlakte van het bijbehorende bouwwerk mag niet meer dan 30 m2 bedragen.77 Daarnaast moet het bijbe­horende bouwwerk functioneel ondergeschikt zijn aan het hoofdgebouw. Dit betekent dat het bijbehorende bouwwerk niet gebruikt mag worden voor dezelfde functies als het hoofdgebouw. Ingeval sprake is van een woning als hoofdgebouw is een woonkamer of slaapkamer niet toegestaan maar een berging/garage of bijkeuken is wel toegestaan.78 Bij bedrijfsmatig gebruikte bijbehorende bouwwerken valt het onder­scheid wel of geen ondergeschikt gebruik niet altijd even gemakkelijk te maken. Uitgangspunt is dat het primaire proces niet mag plaatsvinden in het vergun­ningvrije bouwwerk. Bijvoorbeeld hoofdgebouw is een stal voor melkvee. Het bijbehorend bouwwerk waarvan de functie ondergeschikt dient te zijn mag dan dienen als opslag voor voer.79 Daarnaast mag de strook binnen een meter van een naburig erf voor maximaal 10m2 bebouwd worden met vergunning­vrije bijbehorende bouwwerken. Het gaat hier dus om de oppervlakte voor zover gelegen binnen een afstand van 1 meter vanaf een aan de zij- of achterkant gele­gen naburig erf. Het totale bouwwerk mag wel groter zijn dan 10 m2. Onder het Bblb mocht dit niet.80 Als bijvoorbeeld een garage van 8 meter diep en 4 meter breed wordt gebouwd op de erfgrens met een naburig erf en de garage voor een gedeelte van 8 m2 wordt ge­bouwd binnen de strook met het naburig erf dan wordt voldaan aan de bijzondere voorwaarde dat voor maxi­maal 10m2 per naburig erf bebouwd mag worden. Heeft het perceel een naburig erf aan de rechterzijde, linkerzijde of achterzijde dan geldt de voorwaarde van maximaal 10 m2 bebouwing per naburig erf.81 Verder mag het bijbehorende bouwwerk niet worden ge­bouwd binnen een afstand van 1 meter van openbaar toegankelijk gebied als voor dat gebied welstandseisen gelden. Tevens mag het bijbehorende bouwwerk geen dakterras of balkon hebben.82 Voorts mag het bijbeho­rende bouwwerk niet tot gevolg hebben dat het achter­erfgebied bij het oorspronkelijke hoofdgebouw voor meer dan de helft wordt bebouwd.83Vergunningvrije bijbehorende bouwwerken mogen niet worden ge­bouwd bij een woonwagen, tijdelijk bouwwerk en een recreatieverblijf ten behoeve van recreatief nachtver­blijf voor één huishouden.84 &#13;
b. Klein bouwwerk op een erf &#13;
Het kleine bouwwerk op een erf is de laatste categorie van art. 2 van bijlage II van het Bor en is een restcategorie. Deze kleine bouwwerken worden veelal gebouwd op boerener­ven vandaar dat ze worden besproken. Aan de volgende voorwaarden dient te worden voldaan. De kleine bouwwer­ken mogen zowel in de voor – als in de achtererfgebieden worden gebouwd. Om te voorkomen dat het hele erf met deze vergunningvrije bouwwerken wordt volgebouwd, mag het voor- en/of achtererfgebied als gevolg van het bouw­werk slechts voor 50 % worden bebouwd. De kleine bouw­werken moeten voldoen aan de volgende maatvoering: het bouwwerk mag niet hoger zijn dan 1 meter en de oppervlak­te mag niet meer bedragen dan 2m2.85 Het betreft allerlei kleine bouwwerken zoals hondenhokken, kippenrennen ko­nijnenhokken, kweekkassen, plantenkassen etc. Deze kleine bouwwerken zijn een aanvulling op de bijbehorende bouw­werken. In tegenstelling tot de bijbehorende bouwwerken mogen de kleine bouwwerken in voorerfgebieden (voortuin) en naar openbaar gebied gekeerde achtererfgebieden worden gebouwd. De omvang van deze bouwwerken is namelijk zo gering dat deze nauwelijks van invloed zijn op de ruimtelij­ke kwaliteit van een gebied.86 &#13;
Met name de regeling van de kleine bijbehorende bouwwer­ken van art. 2 onderdeel 3 bijlage II van het Bor is een vrij gedetailleerde regeling, die niet makkelijk is te doorgron­den.87 Zoals hiervoor reeds werd opgemerkt ligt de verant­woordelijkheid voor het vergunningvrije bouwen bij de op­drachtgever/initiatiefnemer waardoor voorzichtigheid is geboden. Ter voorkoming van discussies achteraf zal in sommige gevallen vooroverleg met de gemeente gewenst zijn. &#13;
3.4 De grotere vergunningvrije bouwwerken. (art. 3 bijlage IIvan het Bor) &#13;
In vergelijking met het oude recht introduceert art. 3 Bij­lage II van het Bor een nieuwe lijst met vergunningvrije bouwwerken. Het betreft veelal wat grotere bouwactiviteiten die passen in het ter plaatse vigerende planologische regi­me.88 Op deze lijst staan 8 vergunningvrije activiteiten ver­meld. Deze zijn: categorie 1: de bijbehorende bouwwerken in het achtererfgebied; categorie 2: de bouwwerken ten be­hoeve van een recreatief nachtverblijf; categorie 3: dakka­pellen in het voordakvlak of een naar openbaar toegankelijk gebied gekeerd zijdakvlak; categorie 4: sport- of speeltoe­stellen voor publiek gebruik; categorie 5: zwembad, vijver, whirlpool en jacuzzi; categorie 6: bouwwerken voor agrari­sche doeleinden; 7: een buisleiding als bedoeld in art. 1 lid 1 van het Besluit externe veiligheid buisleidingen; categorie 8: veranderingen aan een bestaand bouwwerk.89 &#13;
De vergunningvrije activiteiten die voor de agrarische sector het meeste van belang zijn worden hierna besproken. &#13;
a. De grotere bijbehorende bouwwerken &#13;
Ook voor de grotere vergunningvrije bouwwerken van art. 3 geldt dat de bijbehorende bouwwerken veel voorkomen. Evenals de bijbehorende bouwwerken van art. 2 vallen ook deze bijbehorende bouwwerken onder het begrip bijbeho­rend bouwwerk zoals dit in art. 1 lid 1 van bijlage II van het Bor is gedefinieerd. Dit betekent dat de bijbehorende bouw­werken van art. 3 onderdeel 1 van bijlage II van het Bor aan de vereisten van art. 1 lid 1 van bijlage II van het Bor dienen te voldoen.90 De grotere bijbehorende bouwwerken worden in art. 3 onderdeel 1 van bijlage II van het Bor als volgt ge­definieerd:’ een op de grond staand bijbehorend bouwwerk in achtererfgebied, mits niet hoger dan 5 meter. ‘Uit deze definitie volgt dat de grotere bijbehorende bouwwerken van art. 3 in het achtererfgebied gebouwd moeten worden en dat voor wat betreft de maatvoering enkel de eis geldt dat de bijbehorende bouwwerken maximaal 5 meter hoog mogen zijn. Voor de bijbehorende bouwwerken van art. 3 komt daar nog bij dat deze in overeenstemming met het ter plaatse gel­dende planologische regime dienen te worden gebouwd en dus niet in strijd mogen zijn met het verbod van art. 2.1 lid 1 sub c Wabo.91 &#13;
Het is mogelijk dat bestemmingsplanregels afwijken van bijvoorbeeld de maatvoering van art. 3 onderdeel 1 van Bij­lage II Bor. Stel dat ingevolge het bestemmingsplan een maximale bouwhoogte van 4 meter geldt, terwijl op grond van art. 3 onderdeel 1 maximaal 5 meter hoog mag wor­den gebouwd. In dit geval blijft de gemeentelijke regelge­ving buiten toepassing. De maat van het Bor blijft dus gel­den omdat dit hogere regelgeving is.92 &#13;
Een voorbeeld. Een bedrijf ter grootte van 400 m2 en 8 me­ter hoog is gevestigd op een ruime kavel op een bedrijven­terrein. Het heeft een achtererfgebied van 800 m2. Het be­stemmingsplan laat een bebouwingspercentage toe tot 80 % en een maximale bouwhoogte van 8 meter. De eigenaar is voornemens het bedrijf uit te breiden met een aangebouwde loods van 350 m2. Het bouwplan past in het bestemmings­plan. Deze loods is vergunningvrij als de hoogte niet hoger is dan 5 meter.93 &#13;
In beginsel mag een agrariër op de gronden die bestemd zijn als bouwblok opstallen bouwen. Daarbuiten mag dat in beginsel niet.94 Als de bebouwingsmogelijkheden van het agrarisch bouwblok nog niet zijn benut, kan in het achter­erfgebied een bijbehorend bouwwerk, bijvoorbeeld een be­drijfsloods, met een maximale bouwhoogte van 5 meter ver­gunningvrij worden gerealiseerd. &#13;
Hiervoor werd opgemerkt dat de regeling van de kleine bij­behorende bouwwerken van art. 2 categorie 3 van bijlage II van het Bor een vrij ingewikkelde regeling is doordat deze zo gedetailleerd is. In vergelijking met de regeling van de kleine bijbehorende bouwwerken van art. 2 is de regeling van de grotere bijbehorende bouwwerken van art. 3 catego­rie 1 van bijlage II van het Bor eenvoudiger omdat aan min­der voorwaarden voldaan hoeft te worden. &#13;
b. Het combineren van vergunningvrije ruimten van bijbehorende bouwwerken &#13;
De bijbehorende bouwwerken, of anders gezegd de vergun­ningvrije ruimten van de bijbehorende bouwwerken van art. 2 en 3 mogen gecombineerd worden. Een aantal mogelijke combinaties zijn: &#13;
––de combinatie van art. 2 onderdeel 3 onder a met art. 2 onderdeel 3 onder b. Bijvoorbeeld een aanbouw bin­nen de 2,5 meter zone gecombineerd met een bijbe­horend bouwwerk ter grootte van 30 m2 buiten de 2, 5 meter zone van het oorspronkelijke hoofdgebouw.95 In beginsel zou er een verschil in gebruik moeten zijn tussen de vergunningvrije ruimte binnen de zone van 2,5 meter en het gebruik buiten de zone van 2,5 meter van het oorspronkelijke hoofdgebouw. Het gebruik binnen de 2,5 meter-zone mag ten dienste staan van het oorspronkelijke hoofdgebouw en het gebruik bui­ten de 2,5 meter zone mag uitsluitend ondergeschikt zijn aan het gebruik van het oorspronkelijke hoofd­gebouw.96 Bevindt zich op de grens van de 2,5 meter zone geen inwendige scheidingsconstructies dan is art. 7 van bijlage II van het Bor van toepassing. Dit artikel bepaalt dat ingeval een gedeelte van het bijbehorende bouwwerk buiten de 2,5 meter zone wordt gebouwd en zich op de grens van de 2,5 meter zone geen inwen­dige scheidingsconstructie bevindt, het gehele bijbe­horende bouwwerk functioneel ondergeschikt dient te zijn aan het hoofdgebouw.97 Rekening moet wel gehouden worden met de voorwaarde dat het achtererf voor niet meer dan de helft bebouwd mag worden.98 &#13;
––De combinatie van het vergunningvrije deel van art. 2 onderdeel 3 onder a met het vergunningvrije deel van art. 3 onderdeel 1. Dit laatste vergunningvrije deel moet dan wel passen in het bestemmingsplan. Bij deze combinatie is de regel van art. 7 van bijlage II van het Bor niet van toepassing. &#13;
– De combinatie van de vergunningvrije ruimten van art. 2 onderdeel 3 onder a en b met art. 3 onderdeel 1. Ook voor deze combinatie geldt dat indien zich op de grens van de 2, 5 meter zone geen inwendige schei­dingsconstructie bevindt art. 7 van bijlage II van het Bor van toepassing is. Dit betekent dat het vergun­ningvrije deel van art. 2 onderdeel 3 onder a en b functioneel ondergeschikt dient te zijn aan het hoofd­gebouw. Voor het vergunningvrije deel van art. 3 on­derdeel 1 geldt dit niet. Dit vergunningvrije deel moet wel passen in het bestemmingsplan. &#13;
Ingeval van een combinatie van vergunningvrije ruimten van de bijbehorende bouwwerken dient ieder vergunningvrij deel aan zijn eigen voorwaarden en maatvoering te voldoen. Een probleem kan bijvoorbeeld ontstaan met de hoogte om­dat voor de verschillende bijbehorende bouwwerken andere maximale hoogtes gelden. Zo mag het bijbehorende bouw­werk van art. 2 onderdeel 3 onder b maximaal 3 meter hoog zijn en het bijbehorende bouwwerk van art. 3 mag niet ho­ger zijn dan 5 meter.99 &#13;
c. Bouwwerk met agrarische functie &#13;
Een agrarisch bedrijf is voor zijn agrarische bedrijfsvoering aangewezen op verschillende typen bouwwerken zoals si­lo’s, mestplaten etc.. Voor de inwerkingtreding van de Wabo was voor deze bouwwerken een omgevingsvergunning voor bouwen nodig.100 Op verzoek van een aantal plattelands­gemeenten zijn de mogelijkheden van vergunningvrij bou­wen verruimd voor bouwwerken met een agrarische functie. In art. 3 onderdeel 6 van bijlage II van het Bor worden deze bouwwerken als volgt gedefinieerd: ‘ een bouwwerk, geen gebouw zijnde, in achtererfgebied ten behoeve van agrari­sche bedrijfsvoering, voor zover het betreft: a. een voeder – of mestsilo, of b. een ander bouwwerk niet hoger dan 2 me­ter.’ Het betreft dus geen gebouwen,101 maar bouwwerken geen gebouwen zijnde. Deze bouwwerken worden in twee groepen verdeeld namelijk de (geprefabriceerde) voeder en/ of mestsilo’s en de andere bouwwerken met een hoogte van maximaal 2 meter zoals kuilvoer - en mestplaten, brandstof - melk –en/of spoelwatertanks, sleufsilo’s, mestzakken en luchtwassers etc. Deze bouwwerken mogen ten behoeve van de agrarische bedrijfsvoering in het achtererfgebied worden gebouwd.102 Behalve dat aan de voorwaarden en maatvoe­ring van art. 3 dient te worden voldaan, moet het agrarische bouwwerk ook in overeenstemming zijn met het ter plaat­se vigerende planologische regime bijvoorbeeld het bestem­mingsplan. Opvallend is dat art. 3 voor voeder- en/of mest­silo’s geen maximale hoogte bepaalt. Dit betekent niet dat voor voeder -en /of mestsilo’s geen maximale hoogte geldt. De wetgever is ervan uitgegaan dat de maximale hoogte van voeder -en/of mestsilo’s is opgenomen in het bestemmings­plan. Voor voeder- en/of mestsilo’s geldt dus de maxima­le hoogte zoals is bepaald in het bestemmingsplan. Het is mogelijk dat het bestemmingsplan een voer –en/of mestsi­lo toelaat met een hoogte van 15 meter. Een bouwwerk geen gebouw zijnde van een dergelijke omvang kan van invloed zijn op de ruimtelijke kwaliteit van een gebied. Er dient re­kening mee gehouden te worden dat in sommige gemeenten een landschapsverordening geldt waarin regels zijn opgeno­men voor landschappelijke inpassing. Hiervoor werd reeds opgemerkt dat vergunningvrij bouwen niet regelvrij bouwen is zodat de regels van een eventuele landschapsverordening over het inpassen van het bouwwerk met agrarische functie van kracht zijn. Dit houdt dan in dat de betreffende voersilo in het landschap dient te worden ingepast.103 &#13;
d. Bouwwerk voor recreatief nachtverblijf &#13;
De agrarische bedrijfsvoering verbreedt en krijgt verschil­lende nevenfuncties zoals zorgfuncties, educatieve functies en recreatieve functies. De boerderijcamping raakt steeds meer in zwang, vandaar dat op deze plaats aandacht wordt besteed aan het bouwwerk voor recreatief nachtverblijf zo­als omschreven in art. 3 onderdeel 2 van bijlage II van het Bor. Het bouwwerk voor recreatief nachtverblijf wordt als volgt gedefinieerd:’ een op de grond staand bouwwerk ten behoeve van recreatief nachtverblijf, mits wordt voldaan aan de volgende eisen: a. niet hoger dan 5 meter en b. de opper­vlakte niet meer dan 70 m2 bedraagt.’104 Tot het recreatie­ve nachtverblijf behoren niet alleen kampeervoorzieningen zoals tenten en caravans, maar ook meer permanente recre­atiebouwwerken zoals chalets, trekkershutten, vakantiewo­ningen, bouwwerk voor bed en breakfast etc.105 Alleen als het recreatieve nachtverblijf een bouwwerk betreft, is deze regeling van belang. Is het recreatieve nachtverblijf geen bouwwerk dan is immers geen omgevingsvergunning voor bouwen vereist ingevolge art. 2.1 lid 1 onder a Wabo. Een recreatief nachtverblijf is een bouwwerk als sprake is van een constructie van enige omvang met een plaatsgebonden karakter. Alleen bij langdurige plaatsing is sprake van een plaatsgebonden karakter en moet de constructie gekwalifi­ceerd worden als een bouwwerk. Het bouwwerk voor recre­atief nachtverblijf moet dan geplaatst worden gedurende een aanmerkelijk deel van het seizoen. Hiervan is in ieder geval sprake als het bouwwerk voor recreatief nachtverblijf voor meer dan drie maanden wordt geplaatst.106 &#13;
Het bouwwerk voor recreatief nachtverblijf mag vergun­ningvrij worden gebouwd als het niet groter is dan 70 m 2 en niet hoger dan 5 meter. Dit laatste betekent dat slechts één bouwlaag mag worden gebouwd als verblijfsruimte. Een tweede bouwlaag mag weliswaar worden gebouwd, maar kan in verband met de hoogte enkel gebruikt worden als bij­voorbeeld bergruimte. Het bouwwerk voor recreatief nacht­verblijf moet op de begane grond worden gebouwd. Voor­zieningen die het bouwwerk voor recreatief nachtverblijf ondersteunen zoals kleedhokjes, sanitairgebouwen, kleine strandhuisjes en andere voorzieningen mogen niet vergun­ningvrij worden gebouwd.107 Omdat het recreatief nacht­verblijf een bouwwerk is dat onder de reikwijdte van art. 3 van bijlage II van het Bor valt dient het bouwwerk in over­eenstemming te zijn met het geldende planologische re­gime. Voor deze categorie in het bijzonder geldt dat goed moet worden onderzocht welke mogelijkheden het bestem­mingsplan biedt.108 Zo is het mogelijk dat de bouwregels in het bestemmingsplan afwijken van de voorwaarden die art. 3 onderdeel 2 bijlage II van het Bor aan de maatvoering van het bouwwerk voor recreatief nachtverblijf stelt. Een voorbeeld. Volgens het bestemmingsplan mag de maxima­le oppervlakte van een bouwwerk voor recreatief nachtverblijf slechts 50m2 bedragen en de hoogte maar 4 meter. Uit de nota van toelichting volgt dat ingeval het bestemmings­plan een kleinere maximummaat bepaalt voor de vloerop­pervlakte dan de maximummaat die ingevolge art. 3 on­derdeel 2 bijlage II van het Bor is toegestaan (70m2) geen omgevingsvergunning voor bouwen is vereist, maar wel een omgevingsvergunning voor strijdig planologisch gebruik. Aangenomen wordt dat hetzelfde geldt voor de maximaal toegestane hoogte. Voorts is het mogelijk dat het bestem­mingsplan bepaalt dat het bouwwerk voor recreatief nacht­verblijf slechts gedurende een bepaalde periode aanwezig mag zijn. Dit kan seizoensgebonden zijn, maar ook in de tijd beperkt. Tevens kan het bestemmingsplan regels bevat­ten over het toegestane aantal bouwwerken voor recreatief nachtverblijf. Het Bor regelt dit niet. De regels van het Bor hebben alleen betrekking op ieder afzonderlijk bouwwerk voor recreatief nachtverblijf.109 &#13;
e. Strijd met het planologische regime &#13;
Het is mogelijk dat een activiteit voldoet aan de voorwaar­den en maatvoering van een onderdeel van art. 3 bijlage II van het Bor, echter in strijd is met het geldende planologi­sche regime. In dat geval is geen omgevingsvergunning voor bouwen nodig, maar wel een omgevingsvergunning voor strijdig planologisch gebruik (art. 2.1. lid 1 sub c Wabo).110 Art. 2.12 Wabo somt de verschillende mogelijkheden op om van het planologische regime te kunnen afwijken. Hierna worden alleen de afwijkingsmogelijkheden van het bestem­mingsplan en de beheersvordering besproken ( art. 2.12 lid 1 onder a Wabo).111 &#13;
De eerste mogelijkheid betreft een binnenplanse afwijking. Op grond van art. 2.12 lid 1 onder a ten eerste Wabo jo. art. 3.6 Wro lid 1 onder c bevat het bestemmingsplan zelf dan regels om beperkende voorschriften van het plan buiten wer­king te stellen.112 &#13;
De tweede mogelijkheid betreft een buitenplanse afwij­king. De grondslag voor deze afwijking is art. 2.12 lid 1 on­der a ten tweede Wabo. Op grond hiervan kan bij algemene maatregel van bestuur aangewezen gevallen een omgevings­vergunning voor strijdig planologisch gebruik worden ver­leend. Deze algemene maatregel van bestuur is het Bor. De gevallen waarvoor een omgevingsvergunning voor strij­dig planologisch gebruik kunnen worden verleend zijn na­der uitgewerkt in art. 2.7 Bor en art. 4 bijlage II van het Bor, de zogenaamde planologische kruimellijst.113 De regulie­re voorbereidingsprocedure van de Algemene wet bestuurs­recht van toepassing.114 De derde mogelijkheid betreft even­eens een buitenplanse afwijking. De omgevingsvergunning voor strijdig planologisch gebruik wordt in dat geval ver­leend op grond van art. 2.12 lid 1 onder a ten derde Wabo (het oude projectbesluit). De activiteit waarvoor vergunning wordt verleend mag niet in strijd zijn met een goede ruimte­lijke ordening en de vergunning moet zijn voorzien van een goede ruimtelijke onderbouwing. Deze ruimtelijke onder­bouwing is niet vormvrij. Het Besluit ruimtelijke ordening regelt aan welke eisen een goede ruimtelijke onderbouwing moet voldoen. Op deze laatste mogelijkheid is de uitgebrei­de voorbereidingsprocedure van de Algemene wet bestuurs­recht van toepassing.115 &#13;
Daarnaast kent de Wro nog een drietal mogelijkheden om van het bestemmingsplan of de beheersverordening af te wijken. Deze mogelijkheden zijn: de binnenplanse wijzi­ging, het uitwerkingsplan en de herziening van het bestem­mingsplan. Voor deze laatste mogelijkheden kan dus geen omgevingsvergunning worden verleend, maar moet een Wro besluit worden genomen (art. 3.6 Wro).116 &#13;
De planologische kruimellijst ( art. 4 van bijlage II van het Bor) &#13;
Hoewel de naam anders doet vermoeden, bevat deze lijst niet alleen gevallen van geringe planologische betekenis. Voor de inwerkingtreding van de Wabo was een vergelijkba­re lijst in art. 4.1.1. van het Besluit ruimtelijke ordening op­genomen (Bro oud) jo. 3.23 Wro (oud).117 De lijst van art. 4 bijlage II van het Bor vermeldt 10 gevallen waarvoor een omgevingsvergunning kan worden verleend. Deze zijn: bij­behorende bouwwerken; infrastructurele of openbare voor­zieningen; bouwwerken geen gebouw zijnde; dakkapel en dakopbouw; antenne-installaties; installatie voor warmte­krachtkoppeling bij een glastuinbouwbedrijf; vergistingsin­stallatie bij agrarisch bedrijf; evenementen; gebruikswijzi­ging bouwwerken; bewoning van een recreatiewoning.118 &#13;
Opmerking verdient dat het al dan niet verlenen van een om­gevingsvergunning voor strijdig planologisch gebruik voor een van de gevallen die genoemd staan op de kruimellijst, los staat van de vraag of voor deze activiteit al dan niet een omgevingsvergunning voor bouwen is vereist op grond van art. 2.1. lid 1 onder a Wabo. Alleen als de activiteit voldoet aan de voorwaarden en maatvoering van een van de catego­rieën gevallen van art. 3 van bijlage II van het Bor, is geen omgevingsvergunning voor bouwen vereist. Voldoet de ac­tiviteit niet aan de criteria van een van de categorieën ge­vallen van art. 3 bijlage II van het Bor dan is wel een omge­vingsvergunning voor bouwen vereist.119 &#13;
Het bijbehorende bouwwerk &#13;
Een van de gevallen die staan genoemd op de planologische kruimellijst is het bijbehorende bouwwerk (art. 4 onder­deel 1 van bijlage II van het Bor). De bijbehorende bouw­werken worden onderverdeeld in twee groepen: de bijbe­horende bouwwerken die zijn gelegen binnen de bebouwde kom en de bijbehorende bouwwerken die zijn gelegen bui­ten de bebouwde kom. Aan de bijbehorende bouwwerken die gelegen zijn binnen de bebouwde kom worden geen na­dere voorwaarden gesteld. In beginsel betekent dit dat voor een omvangrijke loods die is gelegen in de bebouwde kom, in afwijking van het bestemmingsplan of de beheersverorde­ning een omgevingsvergunning kan worden verleend. Voor de bijbehorende bouwwerken die gelegen zijn buiten de be­bouwde kom gelden de navolgende voorwaarden: ze mo­gen niet hoger zijn dan 5 meter, tenzij sprake is van een kas of bedrijfsgebouw van lichte constructie ten dienste van een agrarisch bedrijf. De oppervlakte mag niet meer bedra­gen dan 150 m2 en het bouwen mag niet tot gevolg hebben dat het aansluitend terrein voor meer dan de helft wordt be­bouwd, dan wel dat de oppervlakte die op grond van het be­stemmingsplan of de beheersverordening voor bebouwing in aanmerking komt voor meer dan 50 % wordt overschre­den.120 &#13;
Installatie voor warmtekrachtkoppeling bij een glastuin­bouwbedrijf &#13;
Art. 4 onderdeel 6 van bijlage II van het Bor bepaalt dat voor een installatie voor warmtekrachtkoppeling die wordt gebouwd bij een glastuinbouwbedrijf een omgevingsver­gunning voor afwijken van het planologische regime kan worden verleend. In vergelijking met de kruimellijst van art. 4.1.1. van het Besluit ruimtelijke ordening (Bro oud) jo. 3.23 Wro (oud.) is dit een nieuwe categorie, die is toe­gevoegd ter bevordering van het opwekken van duurzame energie. Deze installaties zijn aan de lijst toegevoegd omdat de bouw van dergelijke installaties gekwalificeerd wordt als een industriële activiteit die meestal niet past in het gelden­de planologische regime waarin het glastuinbouwbedrijf en de gronden veelal een agrarische bestemming hebben. Om voor een omgevingsvergunning in aanmerking te komen moet de installatie voor warmtekrachtkoppeling dus worden gebouwd bij een glastuinbouwbedrijf en er moet sprake zijn van warmtekrachtkoppeling als bedoeld in art. 1 lid 1 onder w Elektriciteitswet 1998.121 &#13;
Vergistingsinstallatie bij agrarisch bedrijf &#13;
Art. 4 onderdeel 7 van bijlage II van het Bor bepaalt dat voor een vergistingsinstallatie die wordt gebouwd bij een agrarisch bedrijf een omgevingsvergunning voor afwijken van het planologische regime kan worden verleend. Ook dit is een nieuwe categorie die is toegevoegd ter bevordering van het opwekken van duurzame energie. Deze installaties worden ook wel biogasinstallaties genoemd. Ook voor deze installaties geldt dat ze aan de lijst zijn toegevoegd omdat de bouw van dergelijke installaties wordt gekwalificeerd als een industriële activiteit en meestal niet past in het planolo­gische regime waarin het agrarische bedrijf en de daarbij be­horende gronden veelal een agrarische bestemming hebben. &#13;
Om in aanmerking te komen voor een omgevingsvergun­ning moet de vergistingsinstallatie worden gebouwd bij een agrarisch bedrijf en de installatie moet dierlijke mest bewer­ken tot eindproducten overeenkomstig de procedure zoals deze staat omschreven in hoofdstuk 2 van de Uitvoeringsre­geling Meststoffenwet.122 &#13;
Voor alle drie genoemde categorieën van gevallen geldt dat een omgevingsvergunning voor het afwijken van het plano­logische regime kan worden verleend als aan de voorwaar­den en maatvoering voldaan wordt. Hierbij dient de kant­tekening te worden geplaatst dat het bevoegde gezag de omgevingsvergunning niet moet verlenen maar kan verle­nen. Het bevoegde gezag heeft dus beleidsvrijheid.123 &#13;
3.5 Vergunningvrij bouwen bij monumenten en beschermde stads- en dorpsgezichten &#13;
a. Algemeen &#13;
Er zijn veel monumentale boerderijen en er zijn ook boerde­rijen die zijn gelegen in beschermde stads- of dorpsgezich­ten. Tot 1 januari 2012 was vergunningvrij bouwen in be­ginsel verboden ‘in, aan, op of bij’ Rijks-, provinciaal – en gemeentelijk beschermde monumenten, met inbegrip van beschermde archeologische monumenten als bedoeld in art. 1 onder c Monumentenwet 1988, voorbeschermde monu­menten en in door het Rijk aangewezen beschermde stads – en dorpsgezichten op grond van art. 5 lid 3 bijlage II van het Bor. Opmerking verdient dat de monumenten waarop dit ar­tikel betrekking had afzonderlijk waren opgesomd. Niet was aangesloten bij de definitie van het begrip beschermd mo­nument van art. 1.1 Wabo. Ingevolge deze definitie zijn be­schermde monumenten enkel de monumenten als bedoeld in art. 1, onder d van de Monumentenwet 1988 de zogenaamde onroerende monumenten welke zijn ingeschreven in de door de Monumentenwet 1988 vastgestelde registers. &#13;
De vergunningvrije activiteiten als bedoeld in art. 2 lid 1 en 2 van bijlage II van het Bor, (gewoon onderhoud en bouwen naar aanleiding van een aanschrijving/handhavingsbesluit) waren echter wel van overeenkomstige toepassing op mo­numenten en door het Rijk aangewezen beschermde stads – of dorpsgezichten. Voor deze activiteiten was dus geen om­gevingsvergunning voor bouwen vereist.124 Voor de door het Rijk aangewezen beschermde stads – en dorpsgezich­ten kwam daar nog bij dat inpandige verbouwingen, die van buitenaf niet zichtbaar zijn, eveneens zonder omgevingsver­gunning voor bouwen gerealiseerd mochten worden. Het be­trof de bouwactiviteit van art. 3 onderdeel 8 van bijlage II van het Bor de zogenaamde overige veranderingen aan een bouwwerk. Andere vergunningvrije bouwactiviteiten zijn namelijk niet volledig inpandig.125 Het bouwen in provinci­aal en gemeentelijke beschermde stads –en dorpsgezichten was reeds vergunningvrij.126 &#13;
Op 1 januari 2012 is art. 4 a van bijlage II van het Bor in werking getreden, waardoor art. 5 lid 3 van bijlage II van het Bor is vervallen. Art. 4a lid 1 van bijlage II van het Bor bepaalt welke bouwactiviteiten van art. 2 en 3 van bijlage II van het Bor van toepassing zijn op monumenten en in welke twee gevallen deze activiteiten vergunningvrij gerealiseerd mogen worden. Art. 4 a lid 2 van bijlage II van het Bor be­paalt dat in door het Rijk aangewezen beschermde stads – of dorpsgezichten in beginsel alle activiteiten van art. 2 en 3 van bijlage II van het Bor vergunningvrij gerealiseerd mo­gen worden. Wel worden aanvullende voorwaarden gesteld voor wat betreft de toegestane locatie.127 Daarnaast is vanaf 1 januari 2012 in een tweetal gevallen ook geen omgevings­vergunning voor het wijzigen van een beschermd monument vereist als bedoeld in art. 2.1 lid 1 onder f Wabo. &#13;
Voorts is met ingang van 1 januari 2012 ook de definitie van het begrip gewoon onderhoud van art. 2 onderdeel 1 van bij­lage II van het Bor gewijzigd. Aan het begrip gewoon on­derhoud is de zinsnede toegevoegd ‘ voor zover detaille­ring, profilering en vormgeving niet wijzigen.128 Gewoon onderhoud omvat werkzaamheden die erop gericht zijn om wat bestaat, te behouden. Deze randvoorwaarden zijn in de praktijk ontwikkeld naar aanleiding van discussies die ont­stonden over de vergunningplicht van het repareren en ver­vangen van kozijnen.129 Voor alle duidelijkheid wordt nog opgemerkt dat alle onderhoud dat voor 1 januari 2012 ver­gunningvrij was, dat na deze datum nog steeds is.130 &#13;
b. Vergunningvrij bouwen in, aan, op of bij een monument &#13;
Art. 4a lid 1 regelt het vergunningvrije bouwen ‘in, aan, op of bij’ een monument. Het betreft de Rijks, - provincia­le – en gemeentelijke beschermde monumenten, met inbe­grip van beschermde archeologische monumenten als be­doeld in art. 1 onder c, Monumentenwet 1988, alsmede de voorbeschermde Rijks- provinciale en gemeentelijke monu­menten.131 Ook voor het nieuwe art. 4a lid 1 van bijlage II van het Bor geldt dat de monumenten waarop dit artikel be­trekking heeft afzonderlijk zijn opgesomd en dat niet is aan­gesloten bij het begrip beschermd monumenten zoals dat in art. 1.1 van de Wabo is gedefinieerd. Het begrip ‘monument’ van art. 4a lid 1 bijlage II van het Bor is ruimer dan het be­grip ‘beschermd monument’ van art. 1.1 Wabo. &#13;
Art. 4a lid 1 onder a van bijlage II van het Bor bepaalt dat voor de categorie gewoon onderhoud van art. 2 onderdeel 1 van bijlage II van het Bor en voor de categorie het uitvoe­ren van een aanschrijving/ handhavingsbesluit van art. 2 on­derdeel 2 van bijlage II van het Bor geen omgevingsvergun­ning voor bouwen is vereist. Voor 1 januari 2012 waren deze activiteiten ook al vergunningvrij. Daarnaast bepaalt art. 4a lid 1 onder b dat voor de categorieën gevallen als bedoeld in art. 2 onderdeel 4 tot en met 21 of art. 3 onderdeel 4 tot en met 8 geen omgevingsvergunning voor bouwen is vereist in de volgende twee gevallen: &#13;
––in, aan, of op een onderdeel van het monument dat uit een oogpunt van monumentenzorg geen waarde heeft; &#13;
––bij een monument.132 &#13;
Er wordt dus een onderscheid gemaakt tussen bouwactivitei­ten die het monument daadwerkelijk raken en bouwactivitei­ten die bij het monument plaatsvinden. &#13;
Voor de vergunningvrije bouwactiviteiten die het monument daadwerkelijk raken geldt dat deze activiteiten mogen wor­den gebouwd ‘ in, aan of op’ een onderdeel van een monu­ment dat uit een oogpunt van monumentenzorg geen waar­de heeft. Het begrip ‘uit een oogpunt van monumentenzorg geen waarde heeft’ wordt in het Bor niet gedefinieerd. Uit de nota van toelichting blijkt dat het uitgangspunt is dat in beginsel alle onderdelen van een monument van waar­de zijn en dus ook beschermd zijn. Dit is anders voor onder­delen van een monument die uitdrukkelijk zijn uitgesloten in de aanwijzing als monument. Verder hebben onderdelen van een monument die aan het monument zijn toegevoegd of aangebracht na de aanwijzing als monument veelal geen waarde vanuit een oogpunt van monumentenzorg.133 &#13;
Voor de vergunningvrije bouwactiviteiten die ‘bij’ het mo­nument plaatsvinden en het monument dus niet raken geldt dat het dan gaat om gronden en bijbehorende bouwwerken (schuurtjes, aanbouwen etc.) die niet tot het monument be­horen. Ze zijn zelf dus ook niet als monument aangewe­zen en ze hebben in principe geen waarde vanuit een oog­punt van monumentenzorg.134 Als bijvoorbeeld een tuin deel uitmaakt van een monument dan is geen sprake van bou­wen ‘bij’ een monument, maar van bouwen ‘op’ een monu­ment.135 Het vergunningvrij bouwen ‘op’ het monument is dan mogelijk in het geval het een onderdeel van het monu­ment betreft dat uit een oogpunt van monumentenzorg geen waarde heeft. &#13;
Uit de wettekst volgt dat een aantal categorieën gevallen van art. 2 en 3 van bijlage II van het Bor vergunningplichtig blij­ven. Deze zijn: de bijbehorende bouwwerken van art. 2 on­derdeel 3 en art. 3 onderdeel 1 van bijlage II van het Bor, bouwwerk voor recreatief nachtverblijf art. 3 onderdeel 2 van bijlage II van het Bor en dakkapellen op voordakvlak of naar openbaar toegankelijk gebied gekeerd zijdakvlak art. 3 onderdeel 3 van bijlage II van het Bor.136 &#13;
c. Het vergunningvrij wijzigen van een beschermd monument &#13;
Voor het bouwen aan, op, in of bij een monument is niet al­leen een omgevingsvergunning voor bouwen vereist op grond van art. 2.1 lid 1 a Wabo, maar ook nog een aanvul­lende vergunning voor het wijzigen van een beschermd mo­nument (de voormalige monumentenvergunning) op grond van art. 2.1 lid 1 onder f Wabo en voor wat betreft de pro­vinciale en gemeentelijke monumenten op grond van art. 2.2 lid 1 onder b Wabo. Op grond van de Wabo is voor het wij­zigen van een beschermd monument in de zin van die wet, dat wil zeggen een monument dat op grond van de Monu­mentenwet 1988 door de minister is aangewezen, met uit­zondering van een beschermd archeologisch monument als bedoeld in art. 1 onder c, van de Monumentenwet 1988, een omgevingsvergunning nodig.137 Volgens art. 2.1 lid 3 Wabo kan bij algemene maatregel van bestuur worden bepaald dat geen vergunning voor het wijzigen van een beschermd mo­nument is vereist. Het nieuwe art. 2.5 a Bor bepaalt dat geen vergunning als bedoeld in art. 2.1 lid 1 onder f Wabo is ver­eist voor de categorieën gevallen als bedoeld in het nieuwe art. 3a van bijlage II van het Bor.138 Voor alle duidelijkheid</content><legacyfootnotes>* FrédériqueVerheij is advocaat te Maastricht.&#13;
1. 1. P.J.J. van Buuren, A.A.J. de Gier, A.G.A. Nijmeijer, J. Robbe, Hoofdlijnen ruimtelijk bestuursrecht, achtste druk, Deventer 2010, p. 170.&#13;
2. Van Buuren e.a., a.w., p. 171 en 172.&#13;
3. Flip ten Cate, Vergunningvrij bouwen en ruimtelijke kwa­liteit, een handreiking voor gemeenten en welstandscom­missies. Een uitgave van de Federatie Welstand i.s.m. het expertisenetwerk Team Ruimtelijke Kwaliteit Nederland, p. 11.&#13;
4. R. Bleeker, H.C.M. van Egmond, Handboek vergunning­vrij bouwen editie 2011, p. 29.&#13;
5. Flip ten Cate, a.w., p. 12.&#13;
6. R. Bleeker e.a., a.w., p. 134.&#13;
7. N.S.J. Koeman, A.G.A. Nijmeijer, R. Uijlenburg, Tekst &amp; commentaar, Wet algemene bepalingen omgevingsrecht, Deventer 2010, p. 322.&#13;
8. Stb. 2011, 339.&#13;
9. P.J.J. van Buuren e.a., a.w., p. 173.&#13;
10. Wico Ankersmit, Kluwer, De Kleine Gids, vergunningvrij bouwen 2011, p. 18.&#13;
11. P.J.J. van Buuren e.a., a.w., pag.169 en 170.&#13;
12. N.S.J. Koeman e.a., a.w.. p. 4. &#13;
13. P.J.J. van Buuren e.a., a.w., p. 174. &#13;
14. A.G.A. Nijmeijer, S.Hilgers, T.E.P.A. Lam, Bouwen en ontwikkelen met de Wabo, eerste druk, Alphen aan de Rijn 2010, p. 15. &#13;
15. N.S.J. Koeman e.a., a.w., p. 13,14. &#13;
16. P.J.J. van Buuren e.a., a.w., p. 168. &#13;
17. N.S.J. Koeman e.a., a.w., p. 13, 17, 202 en 203. &#13;
18. Flip ten Cate, a.w., p. 5 en 6. &#13;
19. A.G.A. Nijmeijer e.a, a.w., p. 17. &#13;
20. P.J.J. van Buuren e.a., a.w., p. 171 en 172. &#13;
21. N.S.J. Koeman e.a., a.w.. p. 202 en 203. &#13;
22. R. Bleeker e.a., a.w., p. 33 en 36. &#13;
23. R. Bleeker e.a., a.w., p. 37. &#13;
24. R. Bleeker e.a., a.w., p. 38. &#13;
25. Flip ten Cate, a.w., p. 14. &#13;
26. P.J.J. van Buuren e.a., a.w., p. 178. &#13;
27. P.J.J. van Buuren e.a., a.w., p. 172 en 183. &#13;
28. Flip ten Cate, a.w., p. 29, 30 en 31. &#13;
29. Kluwer, De Kleine Gids, a.w., p. 18. &#13;
30. Kluwer, De Kleine Gids, a.w., p. 22. &#13;
31. R. Bleeker e.a., a.w., p. 33. &#13;
32. Flip ten Cate, a.w., p. 12. &#13;
33. Kluwer, De Kleine Gids, a.w., p. 32. &#13;
34. R. Bleeker e.a., a.w., p. 29. &#13;
35. P.J.J. van Buuren e.a., a.w., p. 170. &#13;
36. P.J.J. van Buuren e.a., a.w., p. 170 en 173. &#13;
37. Kluwer, De Kleine Gids, a.w., p. 31. &#13;
38. N.S.J. Koeman e.a., a.w.. p. 294. &#13;
39. P.J.J. van Buuren e.a., a.w., p. 170. &#13;
40. N.S.J. Koeman e.a., a.w.. p. 295. &#13;
41. P.J.J. van Buuren e.a., a.w., p. 170 en 171. &#13;
42. P.J.J. van Buuren e.a., a.w., p. 171. &#13;
43. Kluwer, De Kleine Gids, a.w., p. 32. &#13;
44. N.S.J. Koeman e.a., a.w., p. 294. &#13;
45. Kluwer, De Kleine Gids, a.w., p. 34. &#13;
46. N.S.J. Koeman e.a., a.w.. p. 297. &#13;
47. R. Bleeker e.a., a.w., p. 46. &#13;
48. N.S.J. Koeman e.a., a.w., p. 298. &#13;
49. P.J.J. van Buuren e.a., a.w., p. 171. &#13;
50. N.S.J. Koeman e.a., a.w., p. 297 &#13;
51. N.S.J. Koeman e.a., a.w., p. 296. &#13;
52. R. Bleeker e.a., a.w., p. 47. &#13;
53. Kluwer, De Kleine Gids, a.w., p. 33. &#13;
54. Kluwer, De Kleine Gids, a.w., p. 34. &#13;
55. N.S.J. Koeman e.a., a.w., p. 297. &#13;
56. A.G.A. Nijmeijer e.a, a.w., p. 21. &#13;
57. N.S.J. Koeman e.a., a.w.. p. 294. &#13;
58. R. Bleeker e.a., a.w., p. 49. &#13;
59. N.S.J. Koeman e.a., a.w.. p. 294. &#13;
60. N.S.J. Koeman e.a., a.w.. p. 296. &#13;
61. Kluwer, De Kleine Gids, a.w., p. 34 en 38. &#13;
62. R. Bleeker e.a., a.w., p. 48. &#13;
63. N.S.J. Koeman e.a., a.w.. p. 300-303. &#13;
64. Flip ten Cate, a.w., p. 11 en 12. &#13;
65. N.S.J. Koeman e.a., a.w.. p. 300. &#13;
66. R. Bleeker e.a., a.w., p. 51. &#13;
67. R. Bleeker e.a., a.w., p. 65. &#13;
68. Flip ten Cate, a.w., p. 11. &#13;
69. R. Bleeker e.a., a.w., p. 65. &#13;
70. N.S.J. Koeman e.a., a.w., p. 304. &#13;
71. N.S.J. Koeman e.a., a.w., p. 300. &#13;
72. R. Bleeker e.a., a.w., p. 66. &#13;
73. A.G.A. Nijmeijer e.a, a.w., p. 23. &#13;
74. R. Bleeker e.a., a.w., p. 67. &#13;
75. A.G.A. Nijmeijer e.a, a.w., p. 20. &#13;
76. R. Bleeker e.a., a.w., p. 67. &#13;
77. S.G.A. de Boer, de Landeigenaar, nr. 2, april 2011, p. 25. &#13;
78. N.S.J. Koeman e.a.., a.w., p. 305. &#13;
79. R. Bleeker e.a., a.w., p. 68. &#13;
80. R. Bleeker e.a., a.w., p. 67. &#13;
81. Kluwer, De Kleine Gids, a.w., 54. &#13;
82. A.G.A. Nijmeijer e.a, a.w., p. 23. &#13;
83. R. Bleeker e.a., a.w., p. 67. &#13;
84. A.G.A. Nijmeijer e.a, a.w., p. 20. &#13;
85. R. Bleeker e.a., a.w., p. 128 en 129. &#13;
86. Kluwer, De Kleine Gids, a.w., 84. &#13;
87. P.J.J. van Buuren e.a., a.w., p. 173. &#13;
88. Flip ten Cate, a.w., p. 12. &#13;
89. Stb. 2010, 686. Inwerkingtreding 1 juli 2011. &#13;
90. N.S.J. Koeman e.a., a.w., p. 312. Deze eisen zijn: het bijbehorende bouwwerk moet zijn voorzien van een dak, het moet op de begane grond zijn gebouwd, het moet op hetzelfde perceel bij het hoofdgebouw zijn gebouwd maar het hoeft niet aan het hoofdgebouw te zijn gebouwd en het bijbehorende bouwwerk moet functioneel zijn verbonden met een hoofdgebouw. &#13;
91. N.S.J. Koeman e.a., a.w., p. 311 en 312. &#13;
92. J.W. van Zundert, A. Ch. Fortgens, H.C.W.M. Moesker, A.G.A. Nijmeijer, Ruimtelijk bestuursrecht Tekst &amp; Com­mentaar, zesde druk, Deventer 2010, p. 120. &#13;
93. Kluwer, De Kleine Gids, a.w., 87. &#13;
94. P.J.J. van Buuren e.a., a.w., p. 33. &#13;
95. R. Bleeker e.a., a.w., p. 69. &#13;
96. Kluwer, De Kleine Gids, a.w., 57. &#13;
97. N.S.J. Koeman e.a., a.w., p. 322. &#13;
98. Kluwer, De Kleine Gids, a.w., 87. &#13;
99. R. Bleeker e.a., a.w., p. 69 en 70. &#13;
100. Kluwer, De Kleine Gids, a.w., 91. &#13;
101. Een gebouw is ingevolge art. 1.1 onder c Woningwet elk bouwwerk, dat een voor mensen toegankelijke overdekte geheel of gedeeltelijk met wanden ontsloten ruimte vormt. &#13;
102. R. Bleeker e.a., a.w., p. 134. &#13;
103. Kluwer, De Kleine Gids, a.w., 91. &#13;
104. N.S.J. Koeman e.a., a.w., p. 312. &#13;
105. R. Bleeker e.a., a.w., p. 130. &#13;
106. N.S.J. Koeman e.a., a.w., p. 313. &#13;
107. R. Bleeker e.a., a.w., p. 131. &#13;
108. Kluwer, De Kleine Gids, a.w., 88. &#13;
109. R. Bleeker e.a., a.w., p. 131. &#13;
110. Flip ten Cate, a.w., p. 18. &#13;
111. N.S.J. Koeman e.a., a.w., p. 42 &#13;
112. J.W. van Zundert, e.a., a.w. p. 65. &#13;
113. N.S.J. Koeman e.a., a.w., p. 42 en 205. &#13;
114. Flip ten Cate, a.w., p. 21. &#13;
115. N.S.J. Koeman e.a., a.w., p. 44 en 45. &#13;
116. A.G.A. Nijmeijer e.a, a.w., p. 25. &#13;
117. P.J.J. van Buuren e.a., a.w., p. 162. &#13;
118. N.S.J. Koeman e.a., a.w., p. 315 en 316. &#13;
119. N.S.J. Koeman e.a., a.w., p. 316 en 317. &#13;
120. N.S.J. Koeman e.a., a.w., p. 317. &#13;
121. N.S.J. Koeman e.a., a.w., p. 317 en 318. Art. 4 onderdeel 6 bijlage II Bor: Voor de verlening van een omgevings­vergunning waarbij met toepassing van art. 2.12 eerste lid, onder a, onder 2 van de wet van het bestemmingsplan of de beheersverordening wordt afgeweken, komen in aanmerking: een installatie bij een glastuinbouwbedrijf voor warmtekrachtkoppeling als bedoeld in art. 1, eerste lid onder w, van de Elektriciteitswet 1998. &#13;
122. N.S.J. Koeman e.a., a.w., p. 317 en 318. Art. 4 onderdeel 7 bijlage II Bor: Voor de verlening van een omgevingsver­gunning waarbij met toepassing van art. 2.12 eerste lid, onder a, onder 2 van de wet van het bestemmingsplan of de beheersverordening wordt afgeweken, komen in aanmer­king: een installatie bij een agrarisch bedrijf waarmee duurzame energie wordt geproduceerd door het bewerken van uitwerpselen van dieren tot krachtens art. 5, tweede lid van het Uitvoeringsbesluit Meststoffenwet aangewezen eindproducten van een krachtens dat artikellid omschreven bewerkingsprocedé dat ziet op het vergisten van tenminste gewichtsprocenten uitwerpselen van dieren met de in de omschrijving van dat procedé genoemde nevenbestandde­len. &#13;
123. P.J.J. van Buuren e.a., a.w., p. 163. &#13;
124. N.S.J. Koeman e.a., a.w., p. 320 en 321. &#13;
125. R. Bleeker e.a., a.w., p. 20. &#13;
126. R. Bleeker e.a., a.w. aanvulling januari 2012, p. 58b. &#13;
127. Stb. 2011, nr. 339, toelichting, p. 13 en 14. &#13;
128. Stb. 2011, nr. 339, p. 3. &#13;
129. Stb. 2011, nr. 339, p. 23. &#13;
130. R. Bleeker e.a., a.w. aanvulling januari 2012, p. 58d. &#13;
131. Stb. 2011, nr. 339, p. 26. &#13;
132. Stb. 2011, nr. 339, p. 3 en 4. &#13;
133. Stb. 2011, nr. 339, p. 14. &#13;
134. Stb. 2011, nr. 339, p. 15. &#13;
135. R. Bleeker e.a., a.w. aanvulling januari 2012, p. 58 e. &#13;
136. Stb. 2011, nr. 339, p. 15. &#13;
137. Stb. 2011, nr. 339, p. 12. &#13;
138. Stb. 2011, nr. 339, p. 2 en 3. &#13;
139. R. Bleeker e.a., a.w. aanvulling januari 2012, p. 58 b. &#13;
140. Stb. 2011, nr. 339, p. 12. &#13;
141. Stb. 2011, nr. 339, p. 3. &#13;
142. R. Bleeker e.a., a.w. aanvulling januari 2012, p. 58 g. &#13;
143. Stb. 2011, nr. 339, p. 15. &#13;
144. Stb. 2011, nr. 339, p. 4. &#13;
145. R. Bleeker e.a., a.w. aanvulling januari 2012, p. 58 f. &#13;
146. P.J.J. van Buuren e.a., a.w., p. 173. &#13;
147. N.S.J. Koeman e.a., a.w., p. 320. &#13;
148. R. Bleeker e.a., a.w., p. 20. &#13;
149. Kluwer, De Kleine Gids, a.w., p. 39 en 40. &#13;
150. Kluwer, De Kleine Gids, a.w., p. 41. &#13;
151. N.S.J. Koeman e.a., a.w., p. 321. &#13;
152. J.W. van Zundert, e.a., a.w. p. 698. &#13;
153. Kluwer, De Kleine Gids, a.w., 43. &#13;
154. R. Bleeker e.a., a.w., p. 136 en 138. &#13;
155. N.S.J. Koeman e.a., a.w., p. 307. &#13;
156. Kluwer, De Kleine Gids, a.w., p. 37. &#13;
157. R. Bleeker e.a., a.w., p. 190. &#13;
158. N.S.J. Koeman e.a., a.w., p. 323. &#13;
159. R. Bleeker e.a., a.w., p. 29. &#13;
160. Zie: Th.G Drupsteen, D.W. Bruil – ‘De nieuwe Woning­wet: machteloze deregulering’, NJB 1991, p. 816-820. &#13;
</legacyfootnotes><footnotes><footnote/></footnotes><auteurs>mr. F. Verheij – Péters&#13;
</auteurs><published>2012-10-01 00:00:00</published><modified>2012-10-01 00:00:00</modified><editiondate>2012-10-01</editiondate><htmlpath>https://denhollander.info/artikel/10117</htmlpath></article>
</articles></edition>