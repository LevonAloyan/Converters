<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2005</searchword><id>4192</id><udhid>UDH:TvAR/4192</udhid><titel>Van den Bosch / Van den Bosch (TvAR 2005/5263)</titel><searchwords><searchword>TvAR 2/2005</searchword><searchword>TvAR 2005/5263</searchword><searchword>UDH:TvAR/4192</searchword></searchwords><attachments><attachment><name>2005_nr 2_Rechtspraak_5263.pdf</name><extention>pdf</extention><url>https://denhollander.info/download/4151/ci</url></attachment></attachments><inleiding>[Pachtwet art. 1, 25 lid 2, 128; BW art. 6:160,&#13;
248 lid 2]&#13;
&#13;
Bij de beoordeling van de absolute bevoegdheid&#13;
van de pachtrechter komt het in beginsel&#13;
aan op de kwalificatie van de stellingen van&#13;
eiser in de inleidende dagvaarding. De&#13;
rechtsvordering tot verkrijging van het&#13;
melkquotum kan de verpachter eerst geldend&#13;
maken bij het einde van de pachtovereenkomst,&#13;
zodat de verjaringstermijn eerst dan&#13;
kan aanvangen. Voor afstand van een recht&#13;
op melkquotum door de verpachter is een&#13;
wilsverklaring van hem dienaangaande&#13;
vereist, althans dat hij daartoe bij de&#13;
pachter het gerechtvaardigde vertrouwen&#13;
heeft gewekt. Voor rechtsverwerking is&#13;
vereist dat de pachter bijzondere feiten en&#13;
omstandigheden stelt die met zich brengen&#13;
dat het geldend maken van de vordering&#13;
van de verpachter jegens de pachter naar&#13;
maatstaven van redelijkheid en billijkheid&#13;
onaanvaardbaar is, omdat de verpachter&#13;
jegens de pachter het gerechtvaardigde&#13;
vertrouwen heeft gewekt dat hij zijn aanspraak&#13;
niet (meer) geldend zal maken, dan&#13;
wel dat de positie van de pachter onredelijk&#13;
wordt benadeeld of verzwaard in geval de&#13;
verpachter zijn aanspraak alsnog geldend&#13;
maakt. Bij de uitleg van een contractsbeding&#13;
komt het aan op de zin die partijen&#13;
in de gegeven omstandigheden over en&#13;
weer redelijkerwijs aan elkaars verklaringen&#13;
en gedragingen mochten toekennen en op&#13;
hetgeen zij te dien aanzien redelijkerwijs&#13;
van elkaar mochten verwachten. De enkele&#13;
omstandigheid dat een overeenkomst ook&#13;
gevolgen heeft voor anderen dan partijen,&#13;
rechtvaardigt niet een andere maatstaf toe&#13;
te passen, met dien verstande dat met de&#13;
rechten van derden rekening dient te worden&#13;
gehouden op de voet van art. 3:36 BW&#13;
(HR 20 september 2002, NJ 2002, 610).&#13;
Op grond van de tekst van het beding in de&#13;
koopovereenkomst tussen verpachter en&#13;
pachter en de waardering van getuigenverklaringen&#13;
is het hof van oordeel dat er&#13;
sprake is van overdracht van het melkquotum&#13;
en niet van tijdelijke ingebruikgeving&#13;
zolang de pachtovereenkomst voortduurt.</inleiding><content>ARREST IN DE ZAAK VAN:&#13;
Jacobus Johannes Gijsbertus van den Bosch,&#13;
wonende te Waverveen, gemeente De Ronde&#13;
Venen,&#13;
appellant,&#13;
procureur: mr. J.M. Bosnak,&#13;
tegen&#13;
Adrianus Wilhelmus van den Bosch, wonende&#13;
te Waverveen, gemeente De Ronde Venen,&#13;
geïntimeerde,&#13;
procureur: mr. J.M.J. Huver.&#13;
1 Het geding in eerste aanleg&#13;
Voor de procedure in eerste aanleg wordt verwezen&#13;
naar de inhoud van het vonnis van&#13;
5 april 2002, dat de Pachtkamer van de rechtbank&#13;
te Utrecht, sector Kanton, tussen appellant&#13;
(hierna te noemen: Koos van den Bosch)&#13;
als eiser en geïntimeerde (hierna te noemen:&#13;
Adri van den Bosch) als gedaagde heeft gewezen;&#13;
een fotokopie van het vonnis is aan dit&#13;
arrest gehecht.&#13;
2 Het geding in hoger beroep&#13;
2.1 Koos van den Bosch heeft bij exploot van&#13;
25 april 2002 Adri van den Bosch aangezegd&#13;
van genoemd vonnis in hoger beroep te komen,&#13;
met dagvaarding van Adri van den Bosch&#13;
voor dit hof.&#13;
2.2 Bij memorie van grieven heeft Koos van&#13;
den Bosch vier grieven tegen het bestreden&#13;
vonnis aangevoerd en toegelicht, producties in&#13;
het geding gebracht en geconcludeerd dat het&#13;
hof het bestreden vonnis zal vernietigen en,&#13;
opnieuw recht doende, bij arrest, uitvoerbaar&#13;
bij voorraad:&#13;
1. Adri van den Bosch zal veroordelen om&#13;
binnen zeven dagen na betekening van dit&#13;
arrest 50.276 kilogram melkquotum aan Koos&#13;
van den Bosch over te dragen door ondertekening&#13;
en indiening bij de Centrale Organisatie&#13;
Superheffing (COS) te Rijswijk van de&#13;
daartoe bestemde formulieren, zulks op verbeurte&#13;
van een dwangsom van € 250,– voor&#13;
iedere dag dat Adri van den Bosch met de uitvoering&#13;
van dit arrest in gebreke blijft alsmede&#13;
Koos van den Bosch in dat geval te machtigen&#13;
namens Adri van den Bosch de hiervoor&#13;
genoemde formulieren te ondertekenen en bij&#13;
de COS in te dienen;&#13;
2. Adri van den Bosch zal veroordelen tot een&#13;
aan Koos van den Bosch te betalen schadevergoeding&#13;
op te maken bij staat en te vereffenen&#13;
volgens de wet;&#13;
3. Adri van den Bosch zal veroordelen in de&#13;
kosten van deze procedure in beide instanties.&#13;
2.3 Hierop heeft Adri van den Bosch bij memorie&#13;
van antwoord, tevens houdende incidenteel&#13;
appèl gereageerd, zijnerzijds een aantal&#13;
ongenummerde grieven in incidenteel hoger&#13;
beroep aangevoerd en geconcludeerd, in het&#13;
incidenteel hoger beroep, dat het hof het bestreden&#13;
vonnis zal vernietigen en opnieuw&#13;
rechtdoende, bij uitvoerbaar bij voorraad te&#13;
verklaren arrest, de pachtkamer onbevoegd&#13;
zal verklaren om van de vordering van Koos&#13;
van den Bosch kennis te nemen, dan wel Koos&#13;
van den Bosch niet-ontvankelijk zal verklaren&#13;
in zijn vordering, danwel de vordering van&#13;
Koos van den Bosch aan deze zal ontzeggen&#13;
danwel zal afwijzen, en in het principaal&#13;
hoger beroep Koos van den Bosch niet-ontvankelijk&#13;
zal verklaren in zijn hoger beroep,&#13;
althans het beroep af zal wijzen en het bestreden&#13;
vonnis zal bevestigen, zonodig met wijziging/&#13;
verbetering van gronden, met, in het&#13;
principaal en het incidenteel hoger beroep,&#13;
veroordeling van Koos van den Bosch in de&#13;
kosten van beide instanties.&#13;
2.4 Bij memorie van antwoord in het incidenteel&#13;
appèl heeft Koos van den Bosch het incidenteel&#13;
hoger beroep bestreden en geconcludeerd&#13;
dat het hof bij arrest, uitvoerbaar bij&#13;
voorraad, Adri van den Bosch niet-ontvankelijk&#13;
zal verklaren in het incidenteel hoger&#13;
beroep, althans dat beroep zal afwijzen en het&#13;
vonnis van de pachtkamer omtrent de&#13;
bevoegdheid en de verjaring zal bekrachtigen,&#13;
met veroordeling van Adri van den Bosch in&#13;
de kosten van het incidenteel hoger beroep.&#13;
3 De grieven&#13;
Voor de inhoud van de vier grieven in het&#13;
principaal hoger beroep en de grieven in het&#13;
incidenteel hoger beroep verwijst het hof naar&#13;
de desbetreffende memories.&#13;
4 Beoordeling&#13;
In het principaal en in het incidenteel hoger&#13;
beroep:&#13;
4.1 In dit geding kan van de volgende feiten&#13;
worden uitgegaan. A.Th. van den Bosch (hierna:&#13;
vader Van den Bosch) heeft per 1 mei 1987&#13;
als verpachter aan Adri van den Bosch (onder&#13;
meer) weiland verpacht. Vader Van den Bosch&#13;
heeft bij overeenkomst van 28 april 1987 zijn&#13;
veehouderijbedrijf (levende have, inventaris&#13;
en klein gereedschap) verkocht aan Adri van&#13;
den Bosch. In de laatstgenoemde overeenkomst&#13;
staat onder meer (onder 3):&#13;
“Verkoper verklaart hiermede tevens zijn&#13;
gehele melkquotum te hebben overgedragen&#13;
om niet aan koper. (...) Koper aanvaardt het&#13;
melkquotum onder voorwaarde, dat bij tussentijdse&#13;
pachtbeëindiging genoemde quotum&#13;
niet verkoopbaar is.”&#13;
Thans is kennelijk (onder meer) Koos van den&#13;
Bosch verpachter van (een deel van) het aanvankelijk&#13;
door vader van den Bosch aan Adri&#13;
van den Bosch verpachte. Bij beschikking van&#13;
9 november 1999 heeft de pachtkamer van dit&#13;
hof het pachtverlengingsverzoek van Adri van&#13;
den Bosch afgewezen voor wat betreft een&#13;
gedeelte van het gepachte perceel, groot (in&#13;
totaal) 5.05.10 hectare. Per 1 mei 1999 is de&#13;
pachtovereenkomst wat betreft dit gedeelte&#13;
geëindigd. In het onderhavige geding vordert&#13;
Koos van den Bosch overdracht van het met&#13;
het perceelsgedeelte samenhangende desbetreffende&#13;
melkquotum aan hem alsmede schadevergoeding&#13;
nader op te maken bij staat. Hij&#13;
stelt dat in 1987 is afgesproken dat Adri van&#13;
den Bosch het melkquotum uitsluitend mocht&#13;
gebruiken zolang de pachtovereenkomst&#13;
duurde. De pachtkamer heeft bedoelde vorderingen&#13;
afgewezen.&#13;
In het incidenteel hoger beroep voorts:&#13;
4.2 Het hof ziet aanleiding de formele verweren&#13;
van Adri van den Bosch, die de pachtkamer&#13;
heeft verworpen en waartegen het incidenteel&#13;
hoger beroep zich keert, als eerste te&#13;
behandelen.&#13;
4.3 Adri van den Bosch voert als eerste incidentele&#13;
grief aan dat de pachtkamer zich ten&#13;
onrechte absoluut bevoegd heeft geacht,&#13;
omdat de vordering betrekking heeft op een&#13;
koopovereenkomst en een overdracht die los&#13;
staan van de pachtovereenkomst.&#13;
4.4 Bij de beoordeling van de vraag of de&#13;
pachtkamer absoluut bevoegd is van de onderhavige&#13;
vordering kennis te nemen, komt het&#13;
in beginsel aan op de kwalificatie van de stellingen&#13;
van Koos van den Bosch als eiser in de&#13;
dit geding inleidende dagvaarding. Koos van&#13;
den Bosch heeft – zakelijk weergegeven –&#13;
gesteld dat waar een gedeelte van de tussen&#13;
hem als verpachter en Adri van den Bosch als&#13;
pachter bestaande pachtovereenkomst is&#13;
geëindigd, hij, gelet op de bedoeling van de&#13;
overeenkomst van 28 april 1987, in zijn hoedanigheid&#13;
van voormalige verpachter recht&#13;
heeft op overdracht van een evenredig deel&#13;
van het melkquotum. Adri van den Bosch&#13;
heeft dit kennelijk ook aldus begrepen (conclusie&#13;
van antwoord onder 21). Het onderwerp&#13;
van het onderhavige geschil is derhalve&#13;
betrekkelijk tot een pachtovereenkomst, zodat&#13;
de pachtkamer bevoegd is van dit geschil kennis&#13;
te nemen. Hieraan doet niet af dat in dat&#13;
verband de uitleg van de koopovereenkomst&#13;
van 1987 relevant is. De eerste incidentele&#13;
grief faalt derhalve.&#13;
4.5 Adri van den Bosch voert als tweede incidentele&#13;
grief aan dat de pachtkamer zijn verweer&#13;
niet heeft behandeld, dat Koos van den&#13;
Bosch geen partij is bij de koopovereenkomst&#13;
tussen vader Van den Bosch en Adri van den&#13;
Bosch, zodat hij bij zijn daarop ziende vordering&#13;
geen belang heeft. De tweede incidentele&#13;
grief faalt. Zoals zojuist onder 4.4 overwogen,&#13;
betreft de onderhavige vordering een vordering&#13;
van Koos van den Bosch als (voormalige)&#13;
verpachter jegens Adri van den Bosch als pachter.&#13;
4.6 De derde incidentele grief van Adri van&#13;
den Bosch houdt in dat de pachtkamer ten&#13;
onrechte het verweer van Adri van den Bosch&#13;
heeft gepasseerd, dat de rechtsvordering van&#13;
Koos van den Bosch jegens hem is verjaard en&#13;
dat vader Van den Bosch afstand heeft gedaan&#13;
van zijn vordering, althans dat er sprake is van&#13;
rechtsverwerking. Adri van den Bosch heeft&#13;
gesteld dat de verjaringstermijn op 10 december&#13;
1991 is gaan lopen, omdat de toenmalige&#13;
raadsman van vader Van den Bosch bij brief&#13;
van die dag Adri van den Bosch heeft gesommeerd&#13;
een verklaring te ondertekenen dat&#13;
Adri van den Bosch enkel het gebruik van het&#13;
melkquotum had en niet de eigendom en dat&#13;
hij daarom bij het einde van de pacht het quotum&#13;
om niet aan zijn vader ter beschikking&#13;
moest stellen.&#13;
4.7 De derde incidentele grief faalt. Het gaat&#13;
in het onderhavige geding om een (rechts)vordering&#13;
van Koos van den Bosch als (voormalige)&#13;
verpachter jegens Adri van den Bosch als&#13;
(voormalige) pachter om een gedeelte van het&#13;
melkquotum dat rust op de door Adri van&#13;
den Bosch van Koos van den Bosch gepachte&#13;
grond overgedragen te krijgen wat betreft het&#13;
gedeelte waarvan per 1 mei 1999 de pachtovereenkomst&#13;
tussen partijen is geëindigd.&#13;
Die rechtsvordering van Koos van den Bosch&#13;
jegens Adri van den Bosch heeft Koos van&#13;
den Bosch eerst op 1 mei 1999 geldend kunnen&#13;
maken. Op 9 mei 2001 heeft Koos van&#13;
den Bosch Adri van den Bosch reeds in rechte&#13;
betrokken, zodat om die reden de onderhavige&#13;
rechtsvordering niet is verjaard. Voorts heeft&#13;
Adri van den Bosch geen feiten en omstandigheden&#13;
gesteld waaruit blijkt dat Koos van den&#13;
Bosch jegens hem de wilsverklaring heeft geuit,&#13;
althans dat Koos van den Bosch daartoe het&#13;
gerechtvaardigde vertrouwen heeft gewekt,&#13;
dat hij geen aanspraak maakt op het melkquotum.&#13;
Adri van den Bosch heeft evenmin bijzondere&#13;
feiten en omstandigheden gesteld die&#13;
met zich brengen dat het geldend maken van&#13;
de onderhavige vordering van Koos van den&#13;
Bosch jegens Adri van den Bosch naar maatstaven&#13;
van redelijkheid en billijkheid onaanvaardbaar&#13;
is, omdat Koos van den Bosch&#13;
jegens Adri van den Bosch het gerechtvaardigde&#13;
vertrouwen heeft gewekt dat hij zijn&#13;
aanspraak niet (meer) geldend zal maken, dan&#13;
wel dat de positie van Adri van den Bosch&#13;
onredelijk wordt benadeeld of verzwaard in&#13;
geval Koos van den Bosch zijn aanspraak alsnog&#13;
geldend maakt (HR 24 april 1998, NJ&#13;
1998, 621).&#13;
In het principaal hoger beroep voorts:&#13;
4.8 Koos van den Bosch heeft in het onderhavige&#13;
geding aan zijn vorderingen ten grondslag&#13;
gelegd, zoals de pachtkamer in eerste aanleg&#13;
onbestreden heeft vastgesteld (onder 2 van&#13;
het bestreden vonnis), dat de overeenkomst&#13;
tussen vader en Adri van den Bosch inhield&#13;
dat Adri van den Bosch het melkquotum uitsluitend&#13;
mocht gebruiken zolang de pachtovereenkomst&#13;
duurde. De pachtkamer in eerste&#13;
aanleg heeft die vordering afgewezen op&#13;
grond van de tekst van de overeenkomst en de&#13;
in het kader van een voorlopig getuigenverhoor&#13;
afgelegde getuigenverklaringen. Hiertegen&#13;
keren zich de grieven in het principaal&#13;
hoger beroep die zich voor gezamenlijke&#13;
behandeling lenen. Het hof oordeelt daarover&#13;
als volgt.&#13;
4.9 Vooropgesteld moet worden dat het bij de&#13;
uitleg van een contractsbeding aankomt op de&#13;
zin die partijen in de gegeven omstandigheden&#13;
over en weer redelijkerwijs aan elkaars verklaringen&#13;
en gedragingen mochten toekennen en&#13;
op hetgeen zij te dien aanzien redelijkerwijs&#13;
van elkaar mochten verwachten. De enkele&#13;
omstandigheid dat een overeenkomst ook gevolgen&#13;
heeft voor anderen dan partijen, rechtvaardigt&#13;
niet een andere maatstaf toe te passen,&#13;
met dien verstande dat met de rechten&#13;
van derden rekening dient te worden gehou-&#13;
den op de voet van art. 3:36 BW (HR 20 september&#13;
2002, NJ 2002, 610).&#13;
4.10 Koos van den Bosch heeft een voorlopig&#13;
getuigenverhoor verzocht, hetgeen is toegewezen&#13;
bij beschikking van de pachtkamer van&#13;
het kantongerecht van 13 oktober 2000. Koos&#13;
van den Bosch heeft als getuigen voortgebracht&#13;
Adri van den Bosch, J. Kruiswijk (hierna:&#13;
Kruiswijk) en vader Van den Bosch.&#13;
4.11 Adri van den Bosch heeft als getuige verklaard&#13;
dat er nooit is gesproken over het tijdelijk&#13;
in gebruik geven van het melkquotum.&#13;
4.12 Kruiswijk heeft als getuige verklaard, dat&#13;
hij aanneemt dat de wens van vader Van den&#13;
Bosch (dat het melkquotum en het land niet&#13;
werden gescheiden en dat bij verplaatsing of&#13;
verkoop Adri van den Bosch het melkquotum&#13;
niet mocht meenemen) tijdens een of meer&#13;
van die besprekingen aan de orde is gekomen,&#13;
dat Adri van den Bosch het met die wens eens&#13;
was en dat het er op neerkwam dat Adri van&#13;
den Bosch het melkquotum mocht gebruiken&#13;
zolang hij pachter was en dat Adri van den&#13;
Bosch te zijner tijd eigenaar zou worden van&#13;
de grond, de gebouwen en het melkquotum.&#13;
Kruiswijk heeft voorts verklaard dat hij niet&#13;
in een aparte overeenkomst of brief heeft&#13;
laten vastleggen dat er sprake is van een tijdelijk&#13;
melkquotum en dat ook niet uitdrukkelijk&#13;
is vastgelegd dat het melkquotum en het land&#13;
niet gescheiden mochten worden. Kruiswijk&#13;
concludeert dat besproken is dat als Adri van&#13;
den Bosch eigenaar zou worden van de grond&#13;
hij voor het melkquotum zou moeten betalen.&#13;
4.13 Vader Van den Bosch heeft als getuige&#13;
verklaard dat tijdens de besprekingen is besloten&#13;
c.q. aan de orde is geweest dat het melkquotum&#13;
bij het land zou blijven, dat hij het&#13;
– omdat hij meer kinderen had – niet redelijk&#13;
vond als Adri van den Bosch nooit voor het&#13;
melkquotum zou hoeven te betalen en dat het&#13;
de bedoeling was dat Adri van den Bosch de&#13;
pachtgrond ooit zou kopen en dan voor het&#13;
melkquotum zou betalen. Vader Van den Bosch&#13;
heeft verklaard dat hij dit en de wens dat het&#13;
melkquotum verbonden zou blijven aan de&#13;
grond niet schriftelijk duidelijk heeft vastgelegd.&#13;
Vader Van den Bosch heeft verder verklaard&#13;
dat hij in de jaren na 1987 zijn andere&#13;
kinderen (exclusief Adri van den Bosch)&#13;
schenkingen heeft gedaan.&#13;
4.14 De getuigen Adri van den Bosch, Kruiswijk&#13;
en vader Van den Bosch hebben verder&#13;
verklaard dat voorafgaand aan de totstandkoming&#13;
van de koopovereenkomst enkele&#13;
besprekingen zijn gehouden waarbij (in ieder&#13;
geval) aanwezig waren Adri van den Bosch en&#13;
vader Van den Bosch alsmede, op verzoek van&#13;
vader Van den Bosch, accountant Kruiswijk,&#13;
welke laatstgenoemde de overeenkomst heeft&#13;
opgesteld.&#13;
4.15 Het hof overweegt dat, in het kader van&#13;
de toepassing van de onder 4.9 vermelde uitlegmaatstaf,&#13;
de tekst van het litigieuze beding&#13;
niet zonder betekenis is. Die tekst houdt helder&#13;
in, dat het gehele melkquotum van vader&#13;
Van den Bosch om niet is overgedragen aan&#13;
Adri van den Bosch. Die tekst duidt niet op&#13;
het door Koos van den Bosch gestelde (obligatoire)&#13;
gebruiksrecht zolang de pachtovereenkomst&#13;
voortduurt. Het is heel wel mogelijk&#13;
dat tijdens de besprekingen aan de orde is&#13;
geweest dat het melkquotum verbonden zou&#13;
blijven aan het land, maar dit brengt niet met&#13;
zich dat dit tussen partijen is overeengekomen.&#13;
Kruiswijk en vader Van den Bosch hebben&#13;
zulks onvoldoende duidelijk verklaard.&#13;
Tegenover de tekst van het desbetreffende&#13;
contractsbeding en de verklaring van Adri van&#13;
den Bosch als getuige komt aan de verklaringen&#13;
van de andere getuigen bovendien onvoldoende&#13;
betekenis toe. Indien partijen zouden&#13;
zijn overeengekomen overeenkomstig de&#13;
beweerde wens van vader Van den Bosch, dan&#13;
had het voor de hand gelegen dat partijen,&#13;
althans Kruiswijk als accountant, dat uitdrukkelijk&#13;
in de overeenkomst zouden hebben&#13;
opgenomen of althans de overeenkomst in&#13;
andere bewoordingen zouden hebben opgesteld.&#13;
Het hof hecht bovendien betekenis aan&#13;
hetgeen het in 4.16 (slot) zal overwegen. Van&#13;
een bevoordeling van Adri van den Bosch&#13;
door vader Van den Bosch bij overdracht van&#13;
het melkquotum om niet, zodanig dat die&#13;
overdracht niet aannemelijk is, is niet gebleken,&#13;
omdat vader Van den Bosch aangeeft dat&#13;
hij nadien zijn andere kinderen schenkingen&#13;
heeft gedaan. Bij de waardering van de getuigenverklaring&#13;
van vader Van den Bosch moet&#13;
bovendien worden bedacht dat hij en Adri&#13;
van den Bosch, naar Adri van den Bosch heeft&#13;
gesteld en Koos van den Bosch niet heeft&#13;
betwist, kort na de totstandkoming van de&#13;
koopovereenkomst met elkaar in onmin zijn&#13;
geraakt. Bij de waardering van de getuigenverklaring&#13;
van Kruiswijk moet worden bedacht&#13;
dat hij door vader Van den Bosch is ingeschakeld&#13;
bij de totstandkoming van de koopovereenkomst.&#13;
4.16 Wat betreft de betekenis van de laatste&#13;
zin van artikel 3 van de koopovereenkomst&#13;
van 1987, inhoudende dat Adri van den Bosch&#13;
het melkquotum aanvaardt onder voorwaarde&#13;
dat bij tussentijdse pachtbeëindiging het quotum&#13;
niet verkoopbaar is, heeft Adri van den&#13;
Bosch als getuige verklaard dat daarmee werd&#13;
bedoeld dat hij niet binnen een of twee jaar&#13;
het melkquotum apart zou mogen verkopen,&#13;
dat hij niet weet wat zijn verplichting zou zijn&#13;
geweest als hij dit toch zou hebben gedaan,&#13;
dat daarover niet is gesproken en dat dit zich&#13;
ook niet heeft voorgedaan. De andere getuigen&#13;
(Kruiswijk en vader Van den Bosch) hebben&#13;
te dien aanzien onvoldoende duidelijk iets&#13;
verklaard, zodat het hof uitgaat van de lezing&#13;
van Adri van den Bosch. De desbetreffende&#13;
zinsnede biedt veeleer steun aan hetgeen&#13;
onder 4.15 is overwogen, omdat partijen aldus&#13;
een regeling hebben getroffen voor “tussentijdse&#13;
pachtbeëindiging”, zodat het weinig voor&#13;
de hand liggend is dat zij andere afspraken&#13;
niet zouden hebben vastgelegd en bovendien&#13;
partijen voor dat geval kennelijk hebben willen&#13;
bepalen dat Adri van den Bosch het quotum&#13;
bij zijn bedrijf diende te houden na&#13;
beëindiging van de pacht.&#13;
4.17 Koos van den Bosch heeft in hoger&#13;
beroep niet aangeboden alsnog (nader) getuigen&#13;
te horen over het onderhavige thema.&#13;
4.18 De grieven in het principaal hoger beroep&#13;
stuiten af op hetgeen hiervoor is overwogen.&#13;
5 Slotsom&#13;
De grieven in het principaal en in het incidenteel&#13;
hoger beroep falen. Het vonnis waarvan&#13;
beroep moet worden bekrachtigd. Koos van&#13;
den Bosch zal worden veroordeeld in de kosten&#13;
van het principaal hoger beroep. Adri van&#13;
den Bosch heeft bij een uitvoerbaarverklaring&#13;
bij voorraad van deze proceskostenveroordeling&#13;
geen belang, omdat het hof in deze in&#13;
hoogste ressort rechtspreekt. Adri van den&#13;
Bosch zal niet worden veroordeeld in de kosten&#13;
van het incidenteel hoger beroep, omdat&#13;
het verweren betreft die het hof, indien het&#13;
principaal hoger beroep zou slagen, uit hoofde&#13;
van de devolutieve werking van het hoger&#13;
beroep zou dienen te behandelen.&#13;
De beslissing&#13;
Het hof, rechtdoende in het principaal en in&#13;
het incidenteel hoger beroep:&#13;
– bekrachtigt het bestreden vonnis van de&#13;
pachtkamer van de rechtbank te Utrecht, sector&#13;
kanton, van 5 april 2002;&#13;
– veroordeelt Koos van den Bosch in de kosten&#13;
van het geding in het principaal hoger&#13;
beroep, tot op heden aan de zijde van Adri&#13;
van den Bosch begroot op € 193,– aan griffierecht&#13;
en € 771,– voor salaris;&#13;
– wijst het meer of anders gevorderde af</content><legacyfootnotes/><footnotes><footnote/></footnotes><auteurs/><published>2005-02-01 00:00:00</published><modified>2005-02-01 00:00:00</modified><editiondate>2005-02-01</editiondate><htmlpath>https://denhollander.info/artikel/4192</htmlpath></article>
</articles></edition>