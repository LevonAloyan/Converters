<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2003</searchword><id>4609</id><udhid>UDH:TvAR/4609</udhid><titel>De stichting / Bekman (TvAR 2003/5170)</titel><searchwords><searchword>TvAR 7/8/2003</searchword><searchword>TvAR 2003/5170</searchword><searchword>UDH:TvAR/4609</searchword></searchwords><attachments><attachment><name>2003_nr 78_Rechtspraak_5170.pdf</name><extention>pdf</extention><url>https://denhollander.info/download/4554/ci</url></attachment></attachments><inleiding>[Pachtwet art. 1 lid 3, 9, 12 lid 1, 38, 39, 45&#13;
lid 3]&#13;
&#13;
Verpachtster stelt dat sprake is van één&#13;
schriftelijke en door de grondkamer goedgekeurde&#13;
pachtovereenkomst met betrekking&#13;
tot grasland, die tijdig is opgezegd.&#13;
Pachter stelt dat er twee aparte pachtovereenkomsten&#13;
zijn: een schriftelijke met&#13;
betrekking tot los land en een mondelinge&#13;
met betrekking tot gebouwen, die op grond&#13;
van artikel 1 lid 3 juncto artikel 9 van de&#13;
Pachtwet geen van beide opzegbaar zijn,&#13;
zodat de opzegging nietig is.&#13;
Artikel 1 lid 3 van de Pachtwet brengt niet&#13;
mee dat op enig moment een pachtovereenkomst&#13;
met betrekking tot een hoeve&#13;
ontstaat, doch alleen dat de “bepalingen&#13;
omtrent hoeven” – zijnde alleen een wettelijke&#13;
aanvangstermijn van twaalf jaren&#13;
ingevolge artikel 12 lid 1 van de Pachtwet –&#13;
voor beide overeenkomsten komen te&#13;
gelden. Voor de toepassing van de overige&#13;
bepalingen van de Pachtwet – ook artikel 9 –&#13;
blijft sprake van afzonderlijke overeenkomsten,&#13;
die afzonderlijk kunnen worden&#13;
opgezegd.&#13;
Veronderstellenderwijs uitgaande van het&#13;
bestaan van een pachtovereenkomst met&#13;
betrekking tot de gebouwen c.a. brengt dit&#13;
voor het onderhavige geval mee dat de&#13;
pachtovereenkomst met betrekking tot de&#13;
grond wel kan worden opgezegd. De pachtovereenkomst&#13;
met betrekking tot het land&#13;
heeft immers reeds twaalf jaren geduurd&#13;
zodat deze overeenkomst, evenals een overeenkomst&#13;
met betrekking tot een hoeve,&#13;
kan worden opgezegd.&#13;
De opzeggingsbrief bevat een voldoende&#13;
duidelijke opzegging van de schriftelijk aangegane&#13;
pachtovereenkomst. Voor pachter&#13;
kon er bovendien, gelet op inhoud van de&#13;
brief en de daaraan voorafgaande briefwisseling&#13;
tussen partijen, redelijkerwijs&#13;
geen twijfel over bestaan welk pachtcontract&#13;
werd opgezegd.&#13;
Geen gegrond beroep op artikel 39 van de&#13;
Pachtwet. Van een optreden jegens de&#13;
verpachtster dat tot gegronde klachten aanleiding&#13;
geeft als bedoeld in artikel 39 van de&#13;
Pachtwet is geen sprake indien de pachter&#13;
– zoals hier het geval is – jegens de verpachtster&#13;
rechten pretendeert die niet op&#13;
voorhand als niet bestaand kunnen worden&#13;
aangemerkt en waarvan de gegrondheid&#13;
slechts in een gerechtelijke procedure kan&#13;
worden vastgesteld.&#13;
Volgt beslissing naar billijkheid op grond&#13;
van artikel 38 van de Pachtwet. Belang van&#13;
verpachtster bij niet verlenging dat zij na&#13;
het einde van de pachtovereenkomst tot&#13;
verdeling van nalatenschap kan overgaan&#13;
heeft weinig gewicht, nu verdeling daarvan&#13;
niet hoeft te worden gehinderd door de&#13;
pachtverhouding en bijzondere omstandigheden&#13;
die het voorgaande anders maken&#13;
zijn gesteld noch gebleken.&#13;
Aan het belang van pachter bij verlenging&#13;
van de pachtovereenkomst voor (aanvullend)&#13;
inkomen kent het hof een groter&#13;
gewicht toe dan aan het belang van&#13;
verpachtster. Volgt verlenging van de overeenkomst,&#13;
in verband met artikel 45 lid 3&#13;
van de Pachtwet slechts tot het einde van&#13;
het pachtjaar waarin pachter de 65-jarige&#13;
leeftijd bereikt.</inleiding><content>BESCHIKKING IN DE ZAAK VAN:&#13;
De stichting tot afwikkeling van de nalatenschap&#13;
van mevrouw H.E. Wesseling-van Zijtveld,&#13;
gevestigd te Loosdrecht,&#13;
appellante,&#13;
procureur: mr. F.J. Boom,&#13;
tegen&#13;
Jan Bekman, wonende te Loosdrecht,&#13;
geïntimeerde,&#13;
procureur: mr. G. Janssen.&#13;
1 Het geding in eerste aanleg&#13;
De pachtkamer van het kantongerecht te&#13;
Hilversum heeft op 11 april 2001 tussen&#13;
appellante, verder te noemen de stichting, en&#13;
geïntimeerde, verder te noemen Bekman, een&#13;
beschikking gegeven. Bij die beschikking&#13;
heeft de pachtkamer van het kantongerecht&#13;
vastgesteld dat de pachtopzegging door de&#13;
stichting op 16 november 2000 gedaan als&#13;
nietig moet worden aangemerkt en zijn de&#13;
kosten van het geding gecompenseerd aldus&#13;
dat iedere partij de eigen kosten draagt.&#13;
2 Het geding in hoger beroep&#13;
2.1 De stichting is bij op 18 mei 2001 ter griffie&#13;
van het hof ingekomen beroepschrift in&#13;
hoger beroep gekomen van vorenbedoelde&#13;
beschikking. Zij heeft daarbij negen grieven&#13;
aangevoerd tegen de beschikking waarvan&#13;
beroep, producties overgelegd, bewijs aangeboden&#13;
en het hof verzocht om voornoemde&#13;
beschikking te vernietigen en, opnieuw&#13;
beschikkende, Bekman in zijn vordering ten&#13;
aanzien van het verzoek om nietigverklaring&#13;
alsnog niet-ontvankelijk te willen verklaren,&#13;
althans het verlengingsverzoek van Bekman&#13;
alsnog af te wijzen, met veroordeling van&#13;
Bekman in de kosten van beide instanties.&#13;
2.2 Bij op 22 juni 2001 per faxbericht en op&#13;
26 juni 2001 per gewone post ter griffie van&#13;
het hof ingekomen verweerschrift heeft Bekman&#13;
verweer gevoerd, producties overgelegd&#13;
en het hof verzocht voornoemde beschikking&#13;
te bekrachtigen, zonodig onder aanvulling of&#13;
verbetering van gronden, met veroordeling van&#13;
de stichting in de kosten van beide instanties.&#13;
2.3 Op 27 augustus 2001 heeft de mondelinge&#13;
behandeling plaatsgevonden. Namens de&#13;
stichting zijn verschenen de heren Lam en&#13;
Schippers, bestuursleden van de stichting,&#13;
vergezeld van de heer Koster, rentmeester, en&#13;
bijgestaan door mr S.G.A. de Boer, advocaat&#13;
te Utrecht. Bekman is in persoon verschenen,&#13;
vergezeld van zijn vrouw en dochter en de&#13;
heer Schaap en bijgestaan door mr W.F. van&#13;
Oostveen, advocaat te Deventer. Door en&#13;
namens partijen zijn aan het hof inlichtingen&#13;
verstrekt, waarna de advocaten de wederzijdse&#13;
standpunten hebben toegelicht, mede aan de&#13;
hand van pleitnotities.&#13;
3 De grieven&#13;
3.1 De door de stichting aangevoerde grieven&#13;
tegen de beschikking waarvan beroep luiden&#13;
als volgt.&#13;
3.2 Grief 1. De pachtkamer van het kantongerecht&#13;
gaat ten onrechte in overweging 1B&#13;
uit van de veronderstelling dat de heer Bekman&#13;
sedert de jaren ‘70 door de heer Wesseling het&#13;
gebruik van het land verstrekt kreeg en dat hij&#13;
dit gebruik feitelijk per 1 april 1990 ongewijzigd&#13;
heeft voortgezet, met name door beweiding&#13;
van koeien.&#13;
3.3 Grief 2. De pachtkamer heeft ten onrechte&#13;
onder rechtsoverweging 1E overwogen dat de&#13;
stichting bij brief van 29 september 2000 de&#13;
heer Bekman alleen zou hebben gesommeerd&#13;
de opstallen en grond, anders dan het gepachte&#13;
grasland, achter te laten.&#13;
3.4 Grief 3. Ten onrechte overweegt de pachtkamer&#13;
in overweging 4 dat aangenomen dient te&#13;
worden, alle omstandigheden in onderlinge&#13;
samenhang beschouwd, dat naast de pachtovereenkomst&#13;
betreffende los land, tussen partijen&#13;
tevens tot stand is gekomen een mondelinge&#13;
pachtovereenkomst betreffende een&#13;
deel van de hoeve. Ten onrechte overweegt de&#13;
pachtkamer dat dit volgt uit het feit dat Wesseling&#13;
en/of Wesseling-van Zijtveld kennelijk stilzwijgend&#13;
hebben/heeft toegestaan dat Bekman&#13;
een deel van de hoeve in gebruik heeft genomen&#13;
ten behoeve van zijn landbouwbedrijf. Ten&#13;
onrechte overweegt de pachtkamer vervolgens&#13;
dat hetgeen Bekman jaarlijks heeft betaald aan&#13;
pacht beschouwd dient te worden als de totale&#13;
pachtsom, dan wel dat de pacht ten dele is&#13;
betaald in de vorm van dienstverlening.&#13;
3.5 Grief 4. Ten onrechte stelt de pachtkamer&#13;
van het kantongerecht dat een mondelinge&#13;
pachtovereenkomst betreffende een deel van&#13;
de hoeve tot stand zou zijn gekomen, maar&#13;
geeft zij niet aan welk deel van de hoeve dit&#13;
dan zou betreffen.&#13;
3.6 Grief 5. Ten onrechte overweegt de pachtkamer&#13;
in overweging 4 dat aan de door&#13;
Bekman in mei 1998 afgegeven verklaring in&#13;
verband met de verkoop van een strook grasland&#13;
geen zelfstandige betekenis kan worden&#13;
gegeven. Eveneens overweegt de pachtkamer&#13;
vervolgens ten onrechte dat evenmin de door&#13;
Wesseling-van Zijtveld in 1999 tegenover de&#13;
genoemde notaris afgelegde verklaring aan het&#13;
eerder overwogene iets af kan doen. Ten&#13;
onrechte overweegt de pachtkamer tenslotte&#13;
dat mevrouw Wesseling immers niet door een&#13;
eenzijdige verklaring dwingend recht opzij&#13;
kan zetten.&#13;
3.7 Grief 6. Ten onrechte overweegt de pachtkamer&#13;
van het kantongerecht in overweging 4&#13;
dat ook de overige door de stichting aangevoerde&#13;
argumenten geen doel treffen.&#13;
3.8 Grief 7. Ten onrechte overweegt (bedoeld&#13;
zal zijn:) de pachtkamer van het kantongerecht&#13;
vervolgens in rechtsoverweging 4 dat&#13;
aan de brief van 29 september 2000 geen rechtens&#13;
relevante betekenis kan worden gehecht.&#13;
Ten onrechte merkt de pachtkamer daarover&#13;
op dat uit de verdere inhoud van de brief&#13;
volgt dat met de verplicht gestelde ontruimingsacties&#13;
slechts zijn bedoeld grond en&#13;
opstallen anders dan het gepachte grasland en&#13;
dat in de brief op geen enkele wijze kenbaar&#13;
wordt gemaakt dat enige pachtovereenkomst&#13;
wordt opgezegd, laat staan tegen welk tijdstip&#13;
of betrekkelijk tot welke onroerende zaak.&#13;
3.9 Grief 8. Ten onrechte oordeelt de pachtkamer&#13;
van het kantongerecht dat de opzeggingsbrief&#13;
van 16 november 2000 als nietig&#13;
dient te worden aangemerkt omdat sprake is&#13;
van twee afzonderlijke pachtovereenkomsten&#13;
tussen dezelfde partijen zodat de regels geldend&#13;
voor de mondelinge pachtovereenkomst&#13;
tevens van toepassing zijn op de pachtovereenkomst&#13;
van los land, op grond waarvan&#13;
opzegging van de beide pachtovereenkomsten&#13;
thans niet mogelijk is. Ten onrechte oordeelt&#13;
de pachtkamer van het kantongerecht vervolgens&#13;
dat de opzegging van 16 november 2000&#13;
slechts één van de twee overeenkomsten betreft&#13;
en geen gegronde reden voor beëindiging van&#13;
die pachtovereenkomst is aangevoerd ware er&#13;
geen sprake van pacht van een deel van de&#13;
hoeve.&#13;
3.10 Grief 9. Ten onrechte overweegt de&#13;
pachtkamer van het kantongerecht aan het&#13;
einde van rechtsoverweging 4 dat de pachtkamer&#13;
voorbij zal gaan aan de vraag of het&#13;
primaire deel van het verzoek niet moet worden&#13;
aangemerkt als vordering tot verklaring&#13;
van recht en deswege bij dagvaarding had&#13;
dienen te worden aanhangig gemaakt nu de&#13;
stichting bij die vraag niet heeft stilgestaan en&#13;
partijen niet worden benadeeld door het&#13;
geding bij beschikking af te doen.&#13;
4 De vaststaande feiten&#13;
4.1 Tussen partijen staat als gesteld en erkend&#13;
dan wel niet voldoende weersproken het navolgende&#13;
vast.&#13;
4.2 Bij op 1 april 1990 op schrift gestelde&#13;
pachtovereenkomst heeft Wesseling-van Zijtveld&#13;
met ingang van 1 april 1990 aan Bekman&#13;
verpacht percelen grasland, kadastraal bekend&#13;
gemeente Loosdrecht, sectie C nrs 3, 4, 5, 11,&#13;
12, 13, 238, 239, 240, 241, 241 bis, 1331 en&#13;
1732, in totaal ter grootte van 13.96.80 ha. De&#13;
overeenkomst is aangegaan voor de duur van&#13;
zes jaar.&#13;
4.3 De pachtovereenkomst is op 23 mei 1990&#13;
bij de grondkamer voor Utrecht ingekomen&#13;
en op 7 augustus 1990, met wijziging van de&#13;
door partijen overeengekomen pachtprijs,&#13;
door die grondkamer goedgekeurd.&#13;
4.4 Bekman is geboren op 21 februari 1940.&#13;
4.5 De echtgenoot van Wesseling-van Zijtveld,&#13;
Wesseling, is in januari 1990 overleden. Na&#13;
het overlijden van Wesseling-van Zijtveld is&#13;
de stichting opgericht. De grond in geschil is&#13;
aan de stichting vermaakt, zodat de stichting&#13;
thans de verpachtster is.&#13;
4.6 Bij brief van 29 september 2000 is namens&#13;
de stichting aan Bekman onder andere het&#13;
volgende bericht:&#13;
“(...) De stichting herhaalt haar mening dat u&#13;
ten onrechte andere gronden met bijbehorende&#13;
opstallen dan het door u gepachte grasland&#13;
in gebruik hebt genomen. U bent daartoe niet&#13;
gerechtigd. Ondanks daartoe te zijn gesommeerd&#13;
weigert u deze gronden en opstallen te&#13;
verlaten. Door deze onroerende zaken te&#13;
gebruiken handelt u onrechtmatig jegens de&#13;
stichting. Als gevolg van uw onrechtmatig&#13;
handelen lijdt de stichting schade. Voor de&#13;
reeds geleden en nog te lijden schade stel ik u&#13;
namens de stichting aansprakelijk.&#13;
De stichting sommeert u nog eenmaal om&#13;
deze onroerende zaken en opstallen uiterlijk&#13;
op 1 november 2000 leeg en ontruimd achter&#13;
te laten, om deze zaken in de oude staat te&#13;
brengen en leeg en ontruimd te houden. Ik&#13;
verzoek en voorzover nodig sommeer u om&#13;
binnen 7 dagen na dagtekening van deze brief&#13;
schriftelijk te willen bevestigen dat u zulks&#13;
per 1 november 2000 zult doen, bij gebreke&#13;
waarvan de stichting per omgaande een procedure&#13;
zal beginnen.&#13;
Zoals vermeld stelt de stichting zich op het&#13;
standpunt dat u de onroerende zaken onrechtmatig&#13;
gebruikt. Indien en voorzover (gedeeltelijk)&#13;
sprake mocht zijn van bruikleen, hetgeen&#13;
de stichting ontkent, zegt de stichting&#13;
deze bruikleen op per 1 november 2000.&#13;
Zowel civielrechtelijk als bestuursrechtelijk&#13;
bestaan er tussen u en de stichting verschillen&#13;
van mening omtrent het door u gemaakte&#13;
gebruik van de gronden en opstallen. Op het&#13;
bestuursrechtelijke aspect kom ik hierna nog&#13;
terug. In de verschillende brieven zoals die de&#13;
afgelopen maanden over en weer zijn geschreven,&#13;
blijkt dat partijen op geen enkele wijze&#13;
nader tot elkaar komen. Zonder de opmerkingen&#13;
uit de brief van de heer Schaap d.d. 1 september&#13;
2000 afzonderlijk te gaan bespreken&#13;
ontkent de stichting nadrukkelijk de verschillende&#13;
in die brief geponeerde stellingen.&#13;
Namens de stichting zeg ik daarom per 1 april&#13;
2002 uw pachtcontract op. (...)&#13;
4.7 Bij brief van 16 november 2000 is namens&#13;
de stichting de tussen de stichting en Bekman&#13;
geldende pachtovereenkomst opgezegd, voor&#13;
het geval moet worden geoordeeld dat de in&#13;
de brief van 29 september 2000 genoemde&#13;
opzegging geen duidelijke opzegging zou zijn.&#13;
5 De mondelinge behandeling&#13;
Ter zitting van het hof is, zakelijk weergegeven,&#13;
het volgende verklaard:&#13;
Door Bekman:&#13;
Ik ben 61 jaar oud, mijn geboortedatum is&#13;
21 februari 1940. Ik heb 4 kinderen, die op&#13;
eigen benen staan. Ik ben gedeeltelijk arbeidsongeschikt,&#13;
40 tot 50%. Mijn uitkering bedraagt&#13;
iets meer dan ƒ 1.300,–. Eerder ben ik&#13;
voor een groter percentage arbeidsongeschikt&#13;
geweest, maar sinds ik weer ben gaan werken,&#13;
is dat minder geworden. Mijn vrouw helpt mij&#13;
ook op het bedrijf. Ik ben tot ergens in de&#13;
jaren 1970-1973 in loondienst werkzaam&#13;
geweest.&#13;
Ik woon aan de Nieuw Loosdrechtsedijk 106.&#13;
Daar heb ik opstallen, waar ik 12 koeien kan&#13;
stallen en jongvee. Ook staat daar mijn woonhuis.&#13;
Verder heb ik daar geen grond. Voor het&#13;
bedrijf op de Nieuw Loosdrechtsedijk heb ik&#13;
tot ergens in 2002 een milieuvergunning. Ik&#13;
wil verlenging van die vergunning vragen. Dat&#13;
heb ik nog niet gedaan.&#13;
Ik heb nog 7 ha grasland gepacht. Op die&#13;
grond weid ik vee en er lopen ook nog&#13;
schapen op. Ik heb die grond sinds 1978 in&#13;
gebruik en de afgelopen 4 jaar heb ik het eenmalig&#13;
gepacht. Het nu lopende contract loopt&#13;
1 januari a.s. af, maar ik krijg verlenging van&#13;
het contract. Ik pacht die grond van oudere&#13;
mensen en als die komen te overlijden, ga ik&#13;
van die grond af.&#13;
De grond in geschil ben ik in de jaren ’70 gaan&#13;
gebruiken. Het ging om grasland minus een&#13;
stuk grond dat Wesseling zelf gebruikte. Ik&#13;
maakte wisselend gebruik van de gebouwen:&#13;
nu eens stalde ik er wel en dan weer stalde ik&#13;
er geen vee. In de wintermaanden stalde ik er&#13;
meestal koeien. Toen Wesseling in 1990 overleed&#13;
veranderde het gebruik. Toen heb ik&#13;
gezegd: “ik wil een pachtovereenkomst voor&#13;
het land”, niet alleen het land in geschil, maar&#13;
ook een ander stukje, bij elkaar ongeveer&#13;
14 ha, waar later een stuk vanaf ging. Al die&#13;
grond staat in het schriftelijk pachtcontract&#13;
vermeld. Wesseling-van Zijtveld heeft duidelijk&#13;
tegen mij gezegd: ik wil er helemaal van af&#13;
wezen en als ik er niet meer ben, zoeken ze&#13;
het allemaal maar uit.&#13;
Voor de grond durfde ze de pachtovereenkomst&#13;
wel aan te gaan, voor de gebouwen&#13;
niet. Na 1990 heb ik de schuur helemaal in&#13;
gebruik genomen. Daarvóór gebruikte ik hem&#13;
nu eens wel dan weer niet. We spraken ook af&#13;
dat ik zou betalen. In het begin nam Wesseling-&#13;
van Zijtveld genoegen met de pachtprijs&#13;
die er voor stond. Wij hadden afgesproken dat&#13;
ik ƒ 8.500,– zou betalen, maar de grondkamer&#13;
bepaalde dat het ƒ 7.263,– moest zijn voor de&#13;
grond. Toen ben ik ƒ 8.500,– gaan betalen,&#13;
omdat ik ook de gebouwen gebruikte. Dat&#13;
ben ik met Wesseling-van Zijtveld zo overeengekomen.&#13;
Daarnaast hebben we haar altijd&#13;
bijgestaan, bijvoorbeeld door haar met de&#13;
auto ergens heen te brengen. Dat deden we&#13;
vanaf het begin en het was vanzelfsprekend&#13;
dat we dat deden. De verstandhouding met de&#13;
familie Wesseling was altijd van dien aard dat&#13;
we daarover geen afspraken hoefden te maken.&#13;
“Als ik overlijd, dan moeten de gebouwen&#13;
verkocht worden”, zo zei Wesseling-van Zijtveld.&#13;
Sinds 1990 gebruik ik al de gebouwen&#13;
behalve die die op het zojuist overgelegde&#13;
plattegrondje met 1, 6, 8, 13 en 14 zijn aangegeven.&#13;
Afgelopen jaar hebben er geen koeien&#13;
in de stallen gestaan, omdat ze het licht en&#13;
water hadden afgesloten. Ik 1998 tekende ik&#13;
een verklaring die alleen betrekking had op de&#13;
schriftelijke pachtovereenkomst. Wie de tekst&#13;
van de verklaring heeft opgesteld weet ik niet.&#13;
Voor de grond in geschil en de gebouwen heb&#13;
ik een oprichtingsvergunning aangevraagd.&#13;
Over de stand van zaken kan ik vertellen dat&#13;
er nog iets moet gebeuren met de putten en&#13;
dat degene die het voor mij regelt vanmorgen&#13;
met de gemeente heeft gebeld en dat door de&#13;
gemeente is gezegd dat er geen beletsel voor&#13;
een vergunning zou zijn. Ik heb de vergunning&#13;
niet eerder aangevraagd in verband met&#13;
deze procedure. Het aanvragen kost namelijk&#13;
geld. De offerte voor de put heb ik pas vrijdag&#13;
jongstleden gekregen. Ik wacht deze procedure&#13;
af.&#13;
Ik kan het gebruik van de gebouwen en de&#13;
tegenprestatie die ik heb geleverd bewijzen. Ik&#13;
heb schriftelijke bewijzen dat ik heb betaald,&#13;
op mijn afschriften staat “1e en 2e deel”. Bij&#13;
de afspraken die ik met Wesseling-van Zijtveld&#13;
maakte was verder alleen mijn vrouw&#13;
aanwezig. Ik denk niet dat er veel mensen zijn&#13;
die van Wesseling-van Zijtveld hebben&#13;
gehoord dat ze het aan mij verpacht had. Ik&#13;
denk dat ze daar heel stil mee is geweest.&#13;
Later werd de pachtprijs ƒ 10.000,–. Wesseling&#13;
deed voor mij wat en ik wat voor hem. Ik&#13;
hielp hem onder andere met het lammeren&#13;
van de schapen. Wesseling-van Zijtveld heeft&#13;
tegen mij gezegd: “Ik wil er helemaal niets&#13;
meer mee te maken hebben, je moet zelf alles&#13;
regelen.” Ik heb voorgesteld dat ik een prijs&#13;
betaalde voor het gebruik van de grond. Het&#13;
bedrag dat ik voorstelde was niet ƒ 10.000,–.&#13;
Toen het pachtcontract was gesloten, kwam&#13;
alles namelijk voor mijn eigen rekening. Omtrent&#13;
de jaarstukken kan ik zeggen dat die&#13;
misschien een vertekend beeld geven. In 1999&#13;
ben ik er tekort aan geschoten, omdat het land&#13;
zo nat was dat er niet op te werken viel. 1999&#13;
was een slecht jaar. In 1998 heb ik een pachtschadevergoeding&#13;
ontvangen van ƒ 53.000,–.&#13;
Dit hield verband met de verkoop van het&#13;
stuk grond van 0,92 ha. Ook is er een vergoeding&#13;
van ƒ 2.000,– van de LTO toegekend. In&#13;
dat jaar had ik een winst van ƒ 59.000,–. De&#13;
resultaten over 1998 zijn niet representatief en&#13;
die over 1999 zijn ook niet goed en reëel.&#13;
Over 2000 waren de resultaten weer heel&#13;
goed: ƒ 52.000,–.&#13;
Met het gebruik van de 7 ha gepachte grond&#13;
stop ik als de eigenaren ervan overlijden of als&#13;
ik 65 jaar ben. Ik heb een zoon die in Wageningen&#13;
heeft gestudeerd en die wil mijn bedrijf&#13;
overnemen. Hoe hij dat wil inkleden weet ik&#13;
niet. Er is nog land in de buurt te koop. Ik&#13;
kan het niet betalen, hij wel.&#13;
Daags na het overlijden van Wesseling is Wesseling-&#13;
van Zijtveld bij me langs geweest voor&#13;
de pachtovereenkomst.&#13;
De nummers in de pachtovereenkomst zijn&#13;
overgenomen uit de koopakte.&#13;
Door de heer Lam namens de stichting:&#13;
Het belang van de stichting bij niet verlenging&#13;
van de pachtovereenkomst is dat de stichting&#13;
dan tot verdeling over kan gaan. Er zijn&#13;
18 erfgenamen, onder andere neven, nichten&#13;
en instellingen. De stichting wil de grond in&#13;
geschil niet verkopen aan Bekman.&#13;
Het kadastrale nummer van de grond in&#13;
geschil is nu 6216. Het is veranderd toen de&#13;
strook grond eraf is gegaan. Het oude nummer&#13;
van de boerderij en de grond erbij was&#13;
4216. In 1990 was het al zo.&#13;
6 De beoordeling van het geschil in&#13;
hoger beroep&#13;
6.1 De stichting stelt dat er sprake is van één&#13;
pachtovereenkomst tussen partijen, te weten&#13;
een overeenkomst die tussen Wesseling-van&#13;
Zijtveld en Bekman op 1 april 1990 schriftelijk&#13;
is gesloten en goedgekeurd door de grondkamer&#13;
met betrekking tot de percelen grasland.&#13;
De stichting wijst in dit verband op de&#13;
testamentaire wilsbeschikking van mevrouw&#13;
Wesseling en de verklaring van afstand, die&#13;
door Bekman op 20 en 25 mei 1998 is ondertekend.&#13;
Deze pachtovereenkomst is door de&#13;
stichting, naar zij stelt, bij brief van 29 september&#13;
2000 tijdig opgezegd.&#13;
Bekman voert aan dat er twee aparte pachtovereenkomsten&#13;
zijn, te weten de schriftelijke&#13;
met betrekking tot los land en een mondelinge&#13;
met betrekking tot de gebouwen. Als tegenprestatie&#13;
voor deze laatste pachtovereenkomst&#13;
betaalde hij naar zijn zeggen een hogere&#13;
pachtprijs dan die welke de grondkamer voor&#13;
de gepachte grond had vastgesteld en verrichtte&#13;
hij diensten voor mevrouw Wesseling. Volgens&#13;
Bekman is gelet op het bepaalde in artikel&#13;
1 lid 3 juncto artikel 9 van de Pachtwet&#13;
geen van de beide overeenkomsten opzegbaar,&#13;
zodat de opzegging nietig is.&#13;
6.2 Artikel 1 lid 3 van de Pachtwet bepaalt&#13;
dat, indien bij afzonderlijke overeenkomsten&#13;
gebouwen en land zijn verpacht, de “bepalingen&#13;
omtrent verpachting van hoeven op beide&#13;
overeenkomsten van toepassing worden” met&#13;
ingang van het tijdstip waarop de laatste van&#13;
beide overeenkomsten is gesloten. Dit wetsartikel&#13;
brengt niet mee dat op enig moment&#13;
een pachtovereenkomst met betrekking tot&#13;
een hoeve ontstaat, doch alleen dat de “bepalingen&#13;
omtrent hoeven” – zijnde alleen een&#13;
wettelijke aanvangstermijn van twaalf jaren&#13;
ingevolge artikel 12 lid 1 van de Pachtwet –&#13;
voor beide overeenkomsten komen te gelden.&#13;
Voor de toepassing van de overige bepalingen&#13;
van de Pachtwet – ook artikel 9 – blijft sprake&#13;
van afzonderlijke overeenkomsten, die afzonderlijk&#13;
kunnen worden opgezegd.&#13;
Veronderstellenderwijs uitgaande van het bestaan&#13;
van een pachtovereenkomst met betrekking&#13;
tot de gebouwen met omliggende grond&#13;
brengt dit voor het onderhavige geval mee dat&#13;
de pachtovereenkomst met betrekking tot de&#13;
grond wel kan worden opgezegd. De pachtovereenkomst&#13;
met betrekking tot het land&#13;
heeft immers reeds twaalf jaren geduurd zodat&#13;
deze overeenkomst, evenals een overeenkomst&#13;
met betrekking tot een hoeve, kan worden&#13;
opgezegd. Grief 8 is dus gegrond en de grie-&#13;
ven 3, 4 en 5 kunnen verder onbesproken blijven.&#13;
6.3 Het hof is met de stichting van oordeel dat&#13;
de brief van 29 september 2000 een voldoende&#13;
duidelijke opzegging van de schriftelijk aangegane&#13;
pachtovereenkomst bevat. Voor Bekman&#13;
kon er bovendien, gelet op de uit de inhoud&#13;
van de brief en de daaraan voorafgaande briefwisseling&#13;
tussen partijen, redelijkerwijs geen&#13;
twijfel over bestaan welk pachtcontract werd&#13;
opgezegd. Grief 7 is dan ook gegrond.&#13;
6.4 De brief van 16 november 2000, die is verstuurd&#13;
voor het geval dat moet worden geoordeeld&#13;
dat de in de brief van 29 september 2000&#13;
genoemde opzegging geen duidelijke opzegging&#13;
zou zijn, heeft geen werking gehad aangezien&#13;
de voorwaarde waaronder is opgezegd&#13;
niet is vervuld.&#13;
6.5 Het hof dient derhalve te beslissen op het&#13;
verlengingsverzoek van Bekman. De stichting&#13;
heeft in dit verband gesteld dat de bedrijfsvoering&#13;
van Bekman niet is geweest zoals het&#13;
een goed pachter betaamt en dat het optreden&#13;
van Bekman aanleiding heeft gegeven tot&#13;
gegronde klachten. Hij zou zonder toestemming&#13;
en zonder milieuvergunning bepaalde&#13;
opstallen en gronden in gebruik hebben genomen&#13;
en geen onderhoud aan de opstallen hebben&#13;
verricht. Het verzoek dient volgens de&#13;
stichting dus op grond van het bepaalde in&#13;
artikel 39 van de Pachtwet te worden afgewezen.&#13;
Naar het oordeel van het hof hangen&#13;
deze aan Bekman verweten gedragingen ten&#13;
nauwste samen met de door hem gestelde – en&#13;
door de stichting betwiste – pachtovereenkomst&#13;
ter zake van de gebouwen en kunnen&#13;
deze niet gelden als slechte bedrijfsvoering ten&#13;
aanzien van het gepachte land. Voorts is van&#13;
een optreden jegens de verpachter dat tot gegronde&#13;
klachten aanleiding geeft als bedoeld&#13;
in artikel 39 van de Pachtwet geen sprake&#13;
indien de pachter – zoals hier het geval is –&#13;
jegens de verpachter rechten pretendeert die&#13;
niet op voorhand als niet bestaand kunnen&#13;
worden aangemerkt en waarvan de gegrondheid&#13;
slechts in een gerechtelijke procedure&#13;
kan worden vastgesteld. De gestelde verwaarlozing&#13;
van gebouwen kan niet worden beoordeeld&#13;
zonder een antwoord op de vraag of&#13;
Bekman tot onderhoud verplicht is en, bij&#13;
bevestigende beantwoording, een antwoord&#13;
op de vraag tot welk onderhoud hij verplicht&#13;
is. Bovendien is die verwaarlozing door Bekman&#13;
ontkend en wordt die onvoldoende aannemelijk&#13;
uit de overgelegde foto’s, zodat de&#13;
stellingen van de stichting op dit punt ook als&#13;
onvoldoende onderbouwd hebben te gelden.&#13;
Dat Bekman bij de uitoefening van zijn&#13;
bedrijf op het gepachte handelt zonder milieuvergunning,&#13;
zoals de stichting nog ter onderbouwing&#13;
van haar beroep op artikel 39 van de&#13;
Pachtwet heeft gesteld, is een kwestie waar zij&#13;
in beginsel buiten staat. Van omstandigheden&#13;
die voor het onderhavige geval tot een ander&#13;
oordeel zouden moeten leiden, is niet gebleken.&#13;
6.6 Nu ook overigens niet is gebleken van&#13;
enige andere verplichte afwijzingsgrond zal&#13;
het hof op grond van artikel 38 van de Pachtwet&#13;
een beslissing naar billijkheid geven.&#13;
6.7 De stichting heeft aangegeven bij niet verlenging&#13;
van de pachtovereenkomst belang te&#13;
hebben opdat zij na het einde van de pachtovereenkomst&#13;
tot verdeling van de nalatenschap&#13;
kan overgaan. Verdeling van de nalatenschap&#13;
behoeft naar het oordeel van het hof&#13;
echter niet te worden gehinderd door de&#13;
pachtverhouding en bijzondere omstandigheden&#13;
die het voorgaande anders maken zijn&#13;
gesteld noch gebleken. Aan het belang van de&#13;
stichting kent het hof dan ook weinig gewicht&#13;
toe.&#13;
6.8 Bekman heeft gesteld belang bij verlenging&#13;
van de pachtovereenkomst te hebben aangezien&#13;
hij inkomen uit het gepachte genereert.&#13;
Aan de stelling van de stichting dat Bekman,&#13;
gelet op de omvang van het bedrijf, het ontbreken&#13;
van een milieuvergunning voor het&#13;
bedrijf aan de Nieuw-Loosdrechtsedijk 106&#13;
per 2002 en het ontbreken van een milieuvergunning&#13;
voor een bedrijf op het gepachte,&#13;
geen reëel inkomen heeft uit het bedrijf en al&#13;
voldoende inkomen heeft op grond van zijn&#13;
WAO-uitkering, gaat het hof voorbij nu uit&#13;
de overgelegde jaarstukken blijkt dat Bekman&#13;
inderdaad enig inkomen uit het bedrijf haalt.&#13;
Aan het belang van Bekman voor (aanvullend)&#13;
inkomen kent het hof een groter gewicht toe&#13;
dan aan het belang van de stichting.&#13;
6.9 Gelet op het vorenoverwogene is het hof&#13;
dan ook van oordeel dat de pachtovereenkomst&#13;
dient te worden verlengd. Wel ziet het&#13;
hof aanleiding de onderhavige pachtovereenkomst&#13;
ingevolge artikel 45 lid 3 van de Pachtwet&#13;
slechts te verlengen tot 1 april 2005, zijnde&#13;
het einde van het pachtjaar waarin Bekman&#13;
de 65-jarige leeftijd bereikt.&#13;
6.10 Aan het door de stichting gedane bewijsaanbod&#13;
kan worden voorbijgegaan, nu geen zaken te&#13;
bewijzen worden aangeboden die, indien bewezen,&#13;
tot een ander oordeel dienen te leiden.&#13;
6.11 Gelet op het hiervoor overwogene behoeven&#13;
de grieven 1, 2, 6 en 9 geen (verdere)&#13;
bespreking meer.&#13;
6.12 Gelet op het vorenoverwogene komt het&#13;
hof tot de conclusie dat de beschikking waarvan&#13;
beroep (deels) moet worden vernietigd en&#13;
dat de pachtovereenkomst moet worden verlengd&#13;
tot 1 april 2005. Aangezien er geen&#13;
(incidentele) grief is gericht tegen de compensatie&#13;
van de proceskosten in de eerste aanleg&#13;
zal het hof die kostenveroordeling bekrachtigen.&#13;
Als de overwegend in het ongelijk gestelde&#13;
partij zal de stichting in de kosten van de&#13;
procedure in hoger beroep worden veroordeeld.&#13;
7 De beslissing&#13;
Het hof, beschikkende in hoger beroep:&#13;
vernietigt de beschikking van de pachtkamer&#13;
van het kantongerecht te Hilversum van&#13;
11 april 2001 waarvan beroep, behoudens voorzover&#13;
daarbij de kosten zijn gecompenseerd,&#13;
deze beschikking in zoverre bekrachtigend en&#13;
voor het overige opnieuw beschikkende:&#13;
verlengt de onder 4.2 genoemde pachtovereenkomst&#13;
tot 1 april 2005;&#13;
veroordeelt de stichting in de kosten van het&#13;
hoger beroep, tot aan deze uitspraak aan de&#13;
zijde van Bekman begroot op ƒ 3.400,– voor&#13;
salaris van de procureur en op ƒ 475,– voor&#13;
griffierecht.</content><legacyfootnotes/><footnotes><footnote/></footnotes><auteurs/><published>2003-07-01 00:00:00</published><modified>2003-07-01 00:00:00</modified><editiondate>2003-07-01</editiondate><htmlpath>https://denhollander.info/artikel/4609</htmlpath></article>
</articles></edition>