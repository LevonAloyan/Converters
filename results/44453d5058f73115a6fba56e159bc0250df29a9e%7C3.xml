<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1990</searchword><id>6231</id><udhid>UDH:TvAR/6231</udhid><titel>Vijftig jaar ruimtelijke ordening en landbouw</titel><searchwords><searchword>TvAR 12/1990</searchword><searchword>UDH:TvAR/6231</searchword></searchwords><attachments><attachment><name>1990_nr 12_Artikel_Brussaard.pdf</name><extention>pdf</extention><url>https://denhollander.info/download/6025/ci</url></attachment></attachments><inleiding>In de vijftig jaren die in dit jubileumnummer overzien worden heeft de relatie tussen ruimtelijke&#13;
ordening en landbouw nogal wat schommelingen te zien gegeven. Als ik een poging moet doen&#13;
om die halve eeuw nader in te delen, zijn er naar mijn mening twee punten van kentering,&#13;
gekoppeld aan de inwerkingtreding van nieuwe wetgeving: de Wet op de Ruimtelijke Ordening&#13;
in 1965 en de Landinrichtingswet in 1985. Met de kanttekening dat de ontwikkelingen uiteraard&#13;
geleidelijker verliepen, ontstaat zo een verdeling in drie perioden, die ik met een flinke dosis&#13;
eigen interpretatie als volgt wil karakteriseren:&#13;
- de periode tot 1965, waarin de ruimtelijke ordening tot ontwikkeling komt, maar door de&#13;
landbouw ontkend wordt; dat laatste is mogelijk omdat de ruimtelijke ordening geen vuist kan&#13;
maken en daarmee voor de landbouw niet veel meer is dan een papieren tijger;&#13;
- de periode van 1965 tot 1985, waarin via het gemeentelijk bestemmingsplan de ruimtelijke&#13;
ordening greep krijgt op de landbouw; de landbouw gaat voor haar gevoel onder het juk van de&#13;
ruimtelijke ordening door;&#13;
- de periode vanaf 1985, waarin ruimtelijke ordening en landbouw eikaars beleidsterreinen&#13;
respecteren en van elkaar profijt trekken; ruimtelijke ordening en landbouw zijn partners&#13;
geworden.&#13;
Als in dit artikel soms wat gemakkelijk wordt gesproken over de ruimtelijke ordening en de&#13;
landbouw, heeft die aanduiding uiteraard vooral betrekking op de organen die op die beleidsterreinen&#13;
bevoegdheden hebben, maar kan bij de landbouw ook slaan op de particuliere sector die&#13;
zich met deze bedrijvigheid bezighoudt. Verder gaat dit artikel hoofdzakelijk in op de terreinen&#13;
waar ruimtelijke ordening en landbouw elkaar tegenkomen. Dat is in geografische zin het&#13;
landelijk gebied; in termen van beleidsterreinen liggen de raakvlakken tussen ruimtelijke&#13;
ordening en landbouw bij de bestemming, de inrichting en het beheer van dat landelijk gebied.</inleiding><content>TOT 1965: DE RUIMTELIJKE ORDENING ALS PAPIEREN TIJGER&#13;
Het feit dat de ruimtelijke ordening zich ontwikkeld heeft vanuit de zorg voor de volkshuisvesting&#13;
heeft meegebracht dat jarenlang de ruimtelijke ordening sterk gericht is geweest op het&#13;
stedelijk gebied. De al in de Woningwet van 1901 vastgelegde bevoegdheid van gemeentebesturen&#13;
om gronden een publiekrechtelijke bestemming te geven was aanvankelijk beperkt tot de&#13;
aanleg van straten, pleinen en grachten en kreeg eerst in 1921 verruiming tot een meer algemene&#13;
bestemmingsmogelijkheid. Het duurde tot 1937 voordat erkend werd dat dit gemeentelijk uitbreidingsplan&#13;
ook een regeling kon geven voor de landelijke delen van een gemeente. Van die&#13;
mogelijkheid werd in die tijd maar een bescheiden gebruik gemaakt. Het enige instrument ter&#13;
realisering van het gemeentelijk ruimtelijk beleid was de bouwvergunning. Aan het begin van&#13;
de periode die in dit artikel wordt overzien was de ruimtelijke ordening dus een gemeentelijke&#13;
aangelegenheid, en was de betekenis voor het landelijk gebied nog gering. Daarin kwam aan&#13;
het begin van de oorlog enige verandering. In 1941 werd, tegelijk met de oprichting van een&#13;
Rijksdienst voor het Nationale Plan, de bevoegdheid gecreëerd voor de president van die&#13;
Rijksdienst om 'bezwaar' te maken tegen het uitvoeren van voorgenomen werken en tegen&#13;
voorgenomen grondaankopen door openbare lichamen. Een dergelijk bezwaar was verhinderend&#13;
voor de uitvoering van het werk of de grondaankoop. De strekking van deze regeling was&#13;
tweeërlei. In de eerste plaats opende zij de mogelijkheid ook andere werken dan bouwwerken&#13;
te toetsen en zo nodig tegen te gaan. Ten tweede werd het mogelijk die toetsing niet alleen aan het&#13;
gemeentelijk uitbreidingsplan (of een in voorbereiding zijnd ontwerp daartoe) te doen plaatsvinden, maar ook aan (ontwerpen voor) een provinciaal streekplan of het Nationale&#13;
Plan, welke beide nieuwe planfiguren bij dezelfde regeling in het leven waren geroepen.' Als&#13;
complement op deze bezwaarmogelijkheid fungeerde de zogenaamde meldingsplicht. De&#13;
president had namelijk ook de bevoegdheid gebieden aan te wijzen, waarbinnen alle uit te voeren&#13;
werken dienden te worden gemeld. Deze meldingsplicht maakte het hem mogelijk tijdig op de&#13;
hoogte te raken van plannen tot uitvoering van werken in gebieden die om enige reden&#13;
planologische bescherming behoefden. De bevoegdheid tot bezwaar maken was echter niet&#13;
beperkt tot deze meldingsgebieden; ook daarbuiten kon de president bezwaar maken.&#13;
Hoewel deze regeling dus bruikbaar was ter bescherming van ieder planologisch belang dat&#13;
in het gedrang dreigde te komen, is zij in de praktijk voornamelijk benut ter bescherming van&#13;
gebieden met natuurwetenschappelijke en landschappelijke waarden. In 1942 werd een 'voorlopige&#13;
lijst van natuurgebieden' vastgesteld, waarop de meldingsplicht van toepassing werd&#13;
verklaard2. Ook voor de landbouw was deze planologische regeling niet onbelangrijk, met name&#13;
omdat ook ontginningen onder de meldingsplicht vielen. In de oorlogsjaren leidden meldingen&#13;
van voorgenomen ontginningen echter zelden tot een bezwaar. Wel werden soms voorwaarden&#13;
aan de uitvoering van de ontginning gesteld of werd een compromis tot stand gebracht. Na de&#13;
oorlog, en met name in de jaren vijftig, werd ettelijke keren tegen ontginningen bezwaar&#13;
gemaakt. Ook werd incidenteel agrarische bebouwing door een bezwaar verhinderd3.&#13;
Na de oorlog werd de regeling van meldingsplicht en bezwaar maken eerst gehandhaafd en&#13;
later omgezet in een wettelijke regeling4. Daarbij werd de bevoegdheid tot bezwaar maken in&#13;
handen gegeven van de minister van Wederopbouw en Volkshuisvesting. De regeling heeft&#13;
gegolden tot 1970. Toen in 1965 de Wet op de Ruimtelijke Ordening in werking trad, werd van&#13;
de gemeentebesturen verwacht dat zij de bescherming van de meldingsgebieden zouden&#13;
overnemen in hun bestemmingsplannen, waarvoor zij een overgangstermijn van vijf jaar kregen.&#13;
Kenmerkend voor deze periode was het ontstaan van een rijks- en provinciale bemoeienis met&#13;
de ruimtelijke ordening - naast de al langer bestaande gemeentelijke rol - en een geleidelijke&#13;
toeneming van de belangstelling vanuit de ruimtelijke ordening voor het landelijk gebied en de&#13;
landbouw. Vooralsnog uitte die belangstelling zich vooral in aanduidingen in streekplannen en&#13;
bestemmingen in uitbreidingsplannen. Ook werd in deze tijd via afspraken en compromissen&#13;
binnenskamers invloed uitgeoefend. Voor het rechtstreeks opleggen van beperkingen stonden de&#13;
ruimtelijke ordening alleen de bouwvergunning en het ministerieel bezwaar ter beschikking.&#13;
Doordat de ruimtelijke ordening vaak veel oog had voor de waarden van natuur en landschap&#13;
(belangen die nog wel eens het onderspit dreigden te delven) werd de ruimtelijke ordening vanuit&#13;
de landbouw met argwaan bezien. In deze periode waren individuele boeren en landbouworganisaties&#13;
er steeds op uit om de volledige vrijheid van handelen in het agrarisch gebied te&#13;
waarborgen en zich te verzetten tegen uitspraken en bepalingen in streek- en uitbreidingsplannen&#13;
die hen in die vrijheid zouden kunnen belemmeren. Toen in de tweede helft van de jaren vijftig&#13;
het ontwerp voor een Wet op de Ruimtelijke Ordening bij de Tweede Kamer werd ingediend,&#13;
werd ook daar - via het amendement-Brouwer - weer een poging gedaan om de landbouw in een&#13;
uitzonderingspositie te plaatsen; zoals hierna zal blijken zonder succes.&#13;
Al met al kan men niet zeggen dat de landbouw in deze periode veel last heeft gehad van de&#13;
ruimtelijke ordening, enkele incidenten daargelaten. Het ruimtelijk beleid en het landbouwbeleid&#13;
stonden vrijwel los van elkaar. Voor de landbouw was de ruimtelijke ordening meestal niet&#13;
veel meer dan een papieren tijger. In 1965 werd dat anders. 1965-1985: ONDER HET JUK VAN DE RUIMTELIJKE ORDENING&#13;
Toen op 1 augustus 1965 de Wet op de Ruimtelijke Ordening in werking trad, kwam er een&#13;
wezenlijke verandering in de verhouding tussen de ruimtelijke ordening en de landbouw. In de&#13;
eerste plaats bracht de Wet op de Ruimtelijke Ordening voor de gemeenteraden de verplichting&#13;
mee voor hun buitengebied een bestemmingsplan vast te stellen, waarin de bestemming van&#13;
gronden wordt aangegeven en in verband daarmee voorschriften worden gegeven omtrent het&#13;
gebruik van grond en opstallen (art. 10, lid 1). Daaraan voegde de wetstekst weliswaar toe dat&#13;
deze voorschriften slechts om dringende redenen een beperking van het meest doelmatige&#13;
gebruik mogen inhouden en geen eisen mogen bevatten met betrekking tot de structuur van&#13;
agrarische bedrijven, maar de betekenis van deze - bij amendement ingebrachte - zinsneden was&#13;
beperkt. De bedoeling van de indieners van het amendement (Brouwer c.s.) was blijkens hun&#13;
toelichting geweest 'een doelmatig gebruik van grond en opstallen in het algemeen zoveel&#13;
mogelijk te waarborgen en voorts om te voorkomen, dat via bestemmingsplannen structuurbeleid&#13;
wordt gevoerd met betrekking tot agrarische bedrijven'. Deze weinig verhelderende&#13;
toelichting had tijdens de mondelinge behandeling wat meer reliëf gekregen toen de heer&#13;
Brouwer uiteenzette dat hij met het tweede deel van zijn amendement (de structuur van&#13;
agrarische bedrijven) vooral bedoelde het invoeren van een bepaalde vestigingsregeling met&#13;
betrekking tot de bedrijfsgrootte te voorkomen. De bewindslieden trokken hieruit de conclusie&#13;
dat het amendement dan ook geen betrekking had op de vorm van bodemcultuur, noch op de soort&#13;
van de agrarische bedrijven5. Ook in de uitspraken van de Kroon bleef de uitleg van deze tekst&#13;
beperkt tot het weren van planvoorschriften ter regeling van de bedrijfsgrootte, en vormde zij&#13;
geen belemmering voor het opnemen in bestemmingsplannen van bepalingen betreffende de&#13;
vorm van bodemcultuur, de soort van agrarische bebouwing en het gebruik van de grond6.&#13;
Een tweede belangrijk element was dat de Wet op de Ruimtelijke Ordening de gemeentebesturen&#13;
ook nieuwe instrumenten verschafte om de in een bestemmingsplan gegeven bestemmingen&#13;
ook daadwerkelijk tot realisering te brengen of te handhaven. Naast de al onder de&#13;
Woningwet 1901 bestaande bouwvergunning voor het uitvoeren van bouwwerken verscheen de&#13;
aanleg vergunning voor het uitvoeren van andere werken (geen bouwwerken zijnde) of werkzaamheden.&#13;
Een dergelijke vergunning kan bij bestemmingsplan worden voorgeschreven voor&#13;
bepaalde werken of werkzaamheden, voor zover zulks noodzakelijk is (a) om te voorkomen dat&#13;
een terrein minder geschikt wordt voor de realisering van de daaraan gegeven bestemming, dan&#13;
wel (b) ter handhaving en ter bescherming van een al gerealiseerde bestemming (art. 14). Daarnaast&#13;
ontstond de mogelijkheid om via de planvoorschriften ook andere vormen van gebruik van&#13;
de grond - anders dan voor het uitvoeren van werken en werkzaamheden - te reguleren. Ten slotte&#13;
is zeker ook van belang dat door een wijziging van de Onteigeningswet onteigening ten behoeve&#13;
van de uitvoering van of ter handhaving van de feitelijke toestand overeenkomstig een&#13;
bestemmingsplan mogelijk werd.7&#13;
Dit geheel van bepalingen gaf de gemeentebesturen vergaande mogelijkheden om regelend&#13;
op te treden ten aanzien van de bestemming en het gebruik van agrarische gronden in hun&#13;
buitengebied. Voor zover zij daar aanleiding toe zagen maakten zij ook van die bevoegdheden&#13;
gebruik. Meestal kwam dit erop neer, dat na een afweging van belangen aan het agrarisch gebruik&#13;
zekere beperkingen werden opgelegd. Die beperkingen konden betrekking hebben op het&#13;
uitsluiten van bepaalde vormen van agrarisch bedrijf (bijv. tuinbouw onder glas), op de&#13;
bebouwingsmogelijkheden voor agrarische bedrijfsgebouwen (bijv. door deze te binden aan&#13;
bouwblokken of bouwstroken), op het uitvoeren van bepaalde werken of werkzaamheden (bijv.&#13;
door het vereiste van een aanlegvergunning voor het egaliseren van gronden, het graven van sloten, het aanbrengen van verhardingen, het kappen van houtwallen en dergelijke), en op het&#13;
gebruik van agrarische gronden (bijv. door een gebruik als stortplaats, kampeerterrein, crossterrein&#13;
en dergelijke te verbieden). Naarmate in een buitengebied andere dan agrarische belangen&#13;
meer een rol speelden, was de aanleiding tot beperkingen sterker. In bijzonder kwetsbare&#13;
gebieden waar voorheen de meldingsplicht gold en waar de gemeentelijke bestemmingsplannen&#13;
die bescherming nu moesten overnemen, werd dit proces nog versterkt door de modelvoorschriften&#13;
van de Beraadsgroep '70. Deze groep had op verzoek van de minister als&#13;
handreiking aan de gemeentebesturen voorbeelden van bestemmingsplanbepalingen vervaardigd.&#13;
8&#13;
Gemeentebesturen die bij bestemmingsplan beperkingen oplegden aan de landbouw kwamen&#13;
daarmee al gauw in conflict met individuele boeren in het gebied. Deze zagen zich in hun vrijheid&#13;
van handelen belemmerd, naar hun oordeel ten onrechte. Door middel van bezwaar- en&#13;
beroepschriften vochten zij de opgelegde beperkingen aan en betwistten zij ook de bevoegdheid&#13;
van de gemeenteraad om regelend op te treden ten aanzien van de landbouw. In een lange reeks&#13;
van Kroonuitspraken werd in de loop van de jaren zeventig en tachtig afgebakend hoe ver de&#13;
gemeentebesturen in hun bestemmingsplannen mogen gaan. Wie daar een meer gedetailleerd&#13;
beeld van wil krijgen leze de overzichten die Fortgens daarover in dit blad publiceerde.9 Over&#13;
het algemeen kan men zeggen dat in de Kroonjurisprudentie de bevoegdheid van de gemeentebesturen&#13;
buiten kijf staat, maar dat de mate waarin een bestemmingsplan beperkingen mag&#13;
opleggen aan de landbouw sterk afhankelijk is van de concrete situatie en van de vraag in&#13;
hoeverre een regeling vanuit een oogpunt van ruimtelijke ordening noodzakelijk is. Ook valt te&#13;
constateren dat in de loop der jaren de Kroon geleidelijk aan meer gewicht is gaan toekennen aan&#13;
andere dan agrarische belangen in het landelijk gebied. Met name in gebieden waar landschappelijke&#13;
en natuurwetenschappelijke waarden in het geding zijn kreeg de landbouw velerlei&#13;
beperkingen te accepteren.&#13;
Ook op een ander punt kon de gemeentelijke regelingsbevoegdheid aanleiding geven tot&#13;
conflicten, namelijk bij ruilverkavelingen. Tientallen jaren lang had het proces van agrarische&#13;
herverkaveling zich vrijwel autonoom kunnen voltrekken. In hoeverre een gemeentebestuur in&#13;
de besluitvorming in dat kader invloed kon uitoefenen hing vaak geheel af van de concrete&#13;
situatie en met name van de personen die in de besluitvorming een rol speelden. Meestal bleef&#13;
de bemoeienis van de gemeentelijke planologie beperkt tot het achteraf juridisch vastleggen in&#13;
een bestemmingsplan van de situatie die door de ruilverkaveling was gecreëerd. Dat werd anders&#13;
met de komst van de Wet op de Ruimtelijke Ordening. Bekend is het geval van de ruilverkaveling&#13;
Oirschot-Best, waar de desbetreffende gemeenten het uitvoeren van ruilverkavelingswerken&#13;
onder het vereiste van een aanlegvergunning brachten. Het is waarschijnlijk dat zij dit vooral&#13;
deden om zichzelf daarmee als partij in de besluitvorming over hun landelijk gebied erkend te&#13;
krijgen; met succes overigens. Het voorbeeld is een illustratie van het sterke accent dat in deze&#13;
periode op het gemeentelijk bestuursniveau kwam te liggen en van de frictie tussen gemeentelijk&#13;
planologisch beleid en nationaal ruilverkavelingsbeleid die daaruit voortvloeide.&#13;
Al met al ontstond zo een situatie waarin voor de landbouw de invloed van de (vooral&#13;
gemeentelijke) ruimtelijke ordening niet meer te ontlopen viel. Voor een bedrijfstak en een&#13;
beroepsgroep waar de volstrekte vrijheid van handelen vanouds uitgangspunt was geweest, was&#13;
dit vaak moeilijk te verteren. Toch behoeft het door mij opgeroepen beeld van een landbouw&#13;
onder het juk van de ruimtelijke ordening ook enige relativering. In de eerste plaats zullen in&#13;
overwegend agrarische gemeenten ook de gemeenteraden sterk agrarisch zijn samengesteld, en&#13;
dat vormt uiteraard een natuurlijke rem op planologische betutteling van de landbouw. In de&#13;
tweede plaats wil het tot stand brengen van beperkende regelingen ten aanzien van de landbouw nog niet automatisch zeggen dat deze regelgeving ook wordt nageleefd. In dit opzicht bevat het&#13;
onderzoek van Van Schaik en Wingens interessant materiaal.10&#13;
Naast de indringende bemoeienis van de gemeentelijke ruimtelijke ordening ging ook op&#13;
provinciaal en nationaal niveau de ruimtelijke ordening zich meer met de landbouw bemoeien.&#13;
Dit leidde tot beleidsuitspraken in streekplannen en in de verschillende nota' s over de ruimtelijke&#13;
ordening. Met name is in deze periode interessant het ontstaan van structuurschema's voor&#13;
allerlei ruimtelijk relevante sectorterreinen, waaronder voor landinrichting, voor openluchtrecreatie&#13;
en voor natuur- en landschapsbehoud. Zo'n structuurschema beschrijft het beleid dat&#13;
binnen een bepaalde sector gevoerd zal worden en geeft in het bijzonder inzicht in de ruimtelijke&#13;
implicaties en consequenties van dat beleid. Een structuurschema is dus een instrument in zowel&#13;
het ruimtelijk beleid als het sectorbeleid; het staat - wordt wel gezegd - op het kruispunt van de&#13;
beide terreinen.&#13;
De hier geschetste ontwikkelingen maakten, te zamen met vergelijkbare ontwikkelingen op&#13;
andere gebieden, de vraag actueel van de verhouding tussen enerzijds de (Wet op de) ruimtelijke&#13;
ordening en anderzijds andere ruimtelijk relevante beleidsterreinen en de daarbij behorende&#13;
wetgeving, zoals bijvoorbeeld de Ruilverkavelingswet 1954. Bij de gedachtenvorming daarover&#13;
werd gebruik gemaakt van twee concepten die in het begin van de jaren zeventig ontwikkeld&#13;
werden. Het eerste concept betrof het onderscheid tussen facetten en sectoren van beleid, zoals&#13;
dat in 1971 door de Commissie-De Wolff'' was geïntroduceerd. Het tweede concept was in 1973&#13;
door De Haan geïntroduceerd in zijn preadvies voor de Nederlandse Juristen-Vereniging en had&#13;
betrekking op de begrippentrits bestemming-inrichting-beheer.12 Met behulp van deze twee concepten&#13;
groeide de opvatting dat het bij ruimtelijke ordening als vorm van facetplanning gaat om&#13;
het van overheidswege toekennen van bepaalde functies aan gebieden. Enerzijds zijn deze&#13;
toegekende functies richtinggevend bij de daarna volgende inrichting en/of het beheer van het&#13;
gebied, anderzijds wordt het toekennen van functies mede bepaald door de mogelijkheden van&#13;
inrichting en beheer. Op het gebied van de regelgeving leidden deze opvattingen tot de&#13;
constructie van tweesporigheid: de gedachte dat de besluitvorming over ruimtelijk relevante&#13;
aangelegenheden zich in twee kaders afspeelt (ruimtelijke ordening en sector), die ieder hun&#13;
eigen kenmerken hebben en op eigen doelen zijn gericht en dus elk hun bestaansrecht hebben.13&#13;
Deze discussie speelde ook een belangrijke rol toen de Ruilverkavelingswet 1954 vervangen&#13;
ging worden door de Landinrichtingswet. Gezien de invloed die de ruimtelijke ordening&#13;
inmiddels had gekregen, was de grote vraag of dat ook in de Landinrichtingswet zo moest blijven.&#13;
Vooral degenen die in het interdepartementaal overleg de cultuurtechnische kant vertegenwoordigden&#13;
waren sterk geporteerd voor een regeling, waarbij een eenmaal vastgesteld landinrichtingsplan&#13;
het gemeentelijk bestemmingsplan opzij zou zetten. Na langdurige discussie werd&#13;
uiteindelijk gekozen voor een constructie die - uitgaande van tweesporigheid - beide beleidsterreinen&#13;
in hun waarde laat. Toen in 1985 de Landinrichtingswet in werking trad, brak daarmee&#13;
een nieuwe periode aan.&#13;
VANAF 1985: DE RUIMTELIJKE ORDENING ALS PARTNER&#13;
Aan de totstandkoming van de Landinrichtingswet lagen twee hoofdgedachten ten grondslag.&#13;
Ten eerste deed de toenemende verweving van belangen in het landelijk gebied de behoefte&#13;
ontstaan aan instrumenten waarmee de inrichting van dat gebied voor meerdere doeleinden ter hand genomen zou kunnen worden. In de Landinrichtingswet leidde dit tot vier verschillende&#13;
vormen van landinrichting, elk met hun eigen procedure. Naast de al langer bestaande ruilverkaveling&#13;
en ruilverkaveling bij overeenkomst werden als nieuwe vormen ingevoerd de herinrichting&#13;
en de aanpassingsinrichting. Daarmee is de agrarische hegemonie op het punt van de&#13;
herindeling van landelijke gebieden doorbroken. Wel blijft het zo dat bij iedere vorm van&#13;
landinrichting agrarische belangen in enige mate aanwezig moeten zijn. De tweede&#13;
hoofdgedachte bij de totstandkoming van de Landinrichtingswet was een betere samenhang&#13;
met de ruimtelijke ordening tot stand te brengen. In de Landinrichtingswet heeft deze gedachte op&#13;
verschillende manieren vertaling gekregen. De relatie met de ruimtelijke ordening komt in de&#13;
allereerste plaats tot uitdrukking in de doelstelling van de Landinrichtingswet, zoals&#13;
omschreven in art. 4: 'Landinrichting strekt tot verbetering van de inrichting van het landelijk&#13;
gebied overeenkomstig de functies van dat gebied, zoals deze in het kader van de ruimtelijke&#13;
ordening zijn aangegeven'. Daarmee is de richtinggevende betekenis van de ruimtelijke&#13;
ordening ten opzichte van de landinrichting onder woorden gebracht. In termen van de&#13;
begrippenreeks bestemming-inrichting-beheer zou men ook kunnen zeggen, dat de inrichting&#13;
volgend is op de bestemming. Tegelijkertijd echter zijn voor de bestemming de inrichtings- en&#13;
beheersmogelijkheden mede bepalend. Deze wisselwerking is terug te vinden in de regeling van&#13;
de procedure van de verschillende landinrichtingsvormen, in het bijzonder bij de herinrichting&#13;
en ruilverkaveling. Van belang daarbij is dat de Landinrichtingswet het accent van de besluitvorming&#13;
over landinrichting op het provinciaal niveau legt, het bestuursniveau dus waaraan ook&#13;
in het kader van de ruimtelijke ordening een belangrijke coördinerende rol is toebedeeld&#13;
(streekplannen, goedkeuring van bestemmingsplannen, aanwijzings- en uitnodigingsbevoegdheid).&#13;
De wisselwerking tussen ruimtelijke ordening en landinrichting komt op dat niveau tot&#13;
uitdrukking door de bepaling dat Provinciale Staten alvorens het ontwerp voor een landinrichtingsprogramma&#13;
vast te stellen dit eerst moeten toetsen aan de hoofdlijnen van het provinciaal&#13;
ruimtelijk beleid, zoals deze hun grondslag vinden in of redelijkerwijs voortvloeien uit een&#13;
streekplan of een ander besluit van Provinciale Staten, de provinciale planologische commissie&#13;
gehoord (art. 42). Wanneer de vereenvoudigde procedure wordt gevolgd en direct een landinrichtingsplan&#13;
wordt gemaakt, geldt hetzelfde voor de vaststelling van dit plan door Gedeputeerde&#13;
Staten (art. 88). Deze toetsing betekent echter niet dat landinrichtingsprojecten die afwijken van&#13;
het ruimtelijk beleid geen doorgang kunnen vinden. Het provinciaal bestuur behoudt de vrijheid&#13;
om - na afweging van alle belangen - het landinrichtingsplan of -programma toch vast te stellen&#13;
(ook al is het in strijd met het tot dan toe gevoerde ruimtelijk beleid), bijvoorbeeld omdat het&#13;
landinrichtingsplan/-programma dit bestuur aanleiding geeft tot een bijstelling van het provinciaal&#13;
ruimtelijk beleid, en er dringende redenen zijn om op de herziening van het streekplan&#13;
vooruit te lopen. Dit nieuw ruimtelijk beleid van de provincie moet dan wel berusten op een&#13;
besluit van Provinciale Staten, gehoord de provinciale planologische commissie. Het provinciaal&#13;
bestuur heeft echter evenzeer de bevoegdheid om het landinrichtingsplan of-programma in overeenstemming&#13;
te brengen met het geldend ruimtelijk beleid van de provincie door het plan of&#13;
programma gewijzigd vast te stellen. Alvorens een besluit tot afwijking te nemen moet het&#13;
provinciaal bestuur eerst het advies van de Centrale Landinrichtingscommissie inwinnen. Bij&#13;
vaststelling in afwijking van dit advies kan de Kroon binnen een jaar het provinciaal besluit&#13;
geheel of ten dele vernietigen wegens strijd met de wet of het algemeen belang (art. 43 en 82).&#13;
Ook op andere momenten in het proces van landinrichting komt aan het provinciaal bestuur&#13;
een coördinerende rol toe. Dat is met name het geval bij het doen van voorstellen aan de minister&#13;
om gebieden te plaatsen op het Voorbereidingsschema Landinrichting. Dit is een exclusieve bevoegdheid&#13;
voor Provinciale Staten, waarbij zij tevens aangeven welke vorm van landinrichting&#13;
(herinrichting of ruilverkaveling) en welke procedure vereenvoudigd of gefaseerd) zij voorstaan&#13;
(art. 19). De minister kan niet zonder instemming van dat bestuur afwijken van deze voordracht&#13;
(art. 20, lid 3). Ook bij de uitoefening van deze bevoegdheid heeft het provinciaal bestuur dus&#13;
de mogelijkheid het ruimtelijk beleid en het landinrichtingsbeleid op elkaar af te stemmen.&#13;
Gezien de belangrijke regelgevende rol die in de ruimtelijke ordening aan het gemeentelijk&#13;
bestuursniveau is toegekend, is het opvallend dat in de Landinrichtingswet de relatie met het&#13;
gemeentebestuur maar zeer mager geregeld is. De Landinrichtingswet bepaalt hierover niet meer dan dat de landinrichtingscommissie het voorontwerp van het landinrichtingsplan opstelt na&#13;
overleg met de betrokken gemeenten en waterschappen (art. 76). Te zamen met het voorschrift&#13;
in het Besluit op de ruimtelijke ordening 1985 dat het gemeentebestuur bij de voorbereiding van&#13;
bestemmingsplannen waar nodig overleg pleegt met onder meer de betrokken rijksdiensten,&#13;
betekent dit dat op gemeentelijk niveau de onderlinge afstemming gezocht wordt in de&#13;
overlegsfeer.&#13;
Voor de onderlinge afstemming van ruimtelijke ordening en landinrichting ligt het accent dus&#13;
op het provinciaal niveau. Het provinciaal ruimtelijk beleid, zoals dat doorgaans in streekplannen&#13;
tot uitdrukking zal komen, geeft richting aan de inhoud van landinrichtingsprogramma's en -&#13;
plannen. Dat is met name van belang in situaties waar meerdere functies in hetzelfde gebied in&#13;
het geding zijn. In het streekplan zal daartoe een evenwicht gevonden moeten worden tussen die&#13;
elementen die in het plan vastgelegd moeten worden omdat zij uit een oogpunt van ruimtelijke&#13;
ordening wezenlijk zijn voor de inrichting van het gebied, en die elementen die beter overgelaten&#13;
kunnen worden aan de uitvoerders van het landinrichtingsproject. De algemene indruk is dat&#13;
in veel gevallen dit evenwicht nog moeilijk te vinden is. Over het algemeen is de klacht meer dat&#13;
streekplannen te weinig richting geven en te veel problemen doorschuiven naar de landinrichting,&#13;
dan dat streekplannen de landinrichting te veel aan banden zouden leggen.14&#13;
Overigens wordt de kans op conflicten tussen ruimtelijke ordening en landinrichting uiteraard&#13;
beperkt door het bestaan van het structuurschema Landinrichting, dat immers de basis is voor de&#13;
uitwerking in zowel de ruimtelijke lijn via streekplannen en bestemmingsplannen, als in de&#13;
landinrichtingslijn via Voorbereidingsschema Landinrichting, landinrichtingsprogramma en&#13;
landinrichtingsplan. Verschillen kunnen dus alleen ontstaan voor zover in beide lijnen een&#13;
andere uitwerking wordt gegeven aan het structuurschema, of wanneer in één van beide lijnen&#13;
nog verouderde (van vóór het structuurschema daterende) plannen bestaan, alsmede ingeval in&#13;
een van beide lijnen nieuwe opvattingen ontstaan. Voor zover dit leidt tot onoverkomelijke&#13;
verschillen in beleid, is het provinciaal bestuur verantwoordelijk voor de oplossing van het&#13;
conflict. Daartoe vindt dat bestuur in zowel de Wet op de Ruimtelijke Ordening als de&#13;
Landinrichtingswet instrumenten om zijn beslissing in beide lijnen te kunnen laten doorwerken&#13;
door (gehele of gedeeltelijke) aanpassing van plannen.&#13;
Het vorenstaande overziende kan men zeggen dat in de periode sinds 1985 de ruimtelijke&#13;
ordening en de landinrichting zelfstandige en elkaar aanvullende partners zijn geworden. De&#13;
gemeentelijke regelende bevoegdheid ten aanzien van het landelijk gebied heeft een zeker&#13;
evenwicht gevonden. Op het punt van de besluitvorming over landinrichting is het bestuurlijk&#13;
zwaartepunt op provinciaal niveau komen te liggen. De ruimtelijke ordening is niet langer zo&#13;
bedreigend voor de landbouw als in de vorige periode het geval was; die rol is inmiddels overgenomen&#13;
door de milieuhygiëne.&#13;
Nu van de begrippentrits bestemming-inrichting-beheer de bestemming en de inrichting wettelijk&#13;
goed op elkaar afgestemd zijn, valt het des te meer op dat dit ten aanzien van het beheer&#13;
niet het geval is. Het beheer is voor wat betreft de Relatienotagebieden geregeld via de Regeling&#13;
beheersovereenkomsten 1988, waarvan de vrijwillige beheersovereenkomst het hart is. Een&#13;
formele relatie met bestemming en inrichting is daarin niet geregeld. Of zo'n relatie feitelijk toch&#13;
gelegd wordt is dus afhankelijk van de autoriteiten die op de verschillende terreinen tot beslissing&#13;
bevoegd zijn. Gezien de hoeveelheid geld en energie die wij in ons land (terecht) over hebben&#13;
voor een goede inrichting van het landelijk gebied, is het vreemd dat niet in het verlengde daarvan&#13;
een goed beheer van de aldus bereikte situatie wettelijk verzekerd is. Dat geldt uiteraard met&#13;
name voor die gebieden waar agrarische activiteiten sterk verweven zijn met waarden van natuur&#13;
en landschap. Behoort bij de inrichting van landelijke gebieden aan de ene kant de vraag van de&#13;
beheerbaarheid van het eindresultaat mee te spelen, omgekeerd mag dan het beheer van dat&#13;
eindresultaat niet uitsluitend afhankelijk zijn van vrijwillige medewerking van de desbetreffende&#13;
boeren, en zonder dat de continuïteit van het beheer gewaarborgd is. Een poging om voor het beheer van landbouwgronden een wettelijke regeling tot stand te&#13;
brengen is nooit verder gekomen dan het stadium van voorontwerp. Dit voorontwerp bevatte een&#13;
regeling betreffende de instelling van beheers- en reservaatsgebieden en reservaten en betreffende&#13;
beheersplannen, beheersovereenkomsten en onderhoudsovereenkomsten. In deze regeling&#13;
was ook een relatie gelegd met de ruimtelijke ordening in die zin dat, als Provinciale Staten&#13;
gebruik maakten van hun (exclusieve) bevoegdheid om gebieden voor te stellen voor plaatsing&#13;
op de lijst van beheers- en reservaatsgebieden en reservaten, hun voorstellen in overeenstemming&#13;
moesten zijn met het provinciaal ruimtelijk beleid. Ook bevatte het voorontwerp een&#13;
regeling voor het geval één der partijen een beheersovereenkomst niet na mocht komen. Het&#13;
voorontwerp ontmoette bij de Raad van State veel kritiek, omdat deze het in een tijdperk van&#13;
deregulering veel te overdadig vond. De minister nam toen de wel zeer drastische stap om de beheersovereenkomsten&#13;
alleen wat hun financiële aspecten betreft een wettelijke kapstok te geven&#13;
in de Natuurbeschermingswet15 en voor het overige te blijven werken met een ministeriële&#13;
regeling (thans Regeling beheersovereenkomsten 1988). De belangrijkste bezwaren die aan deze&#13;
regeling kleven zijn dat het niet mogelijk is in daarvoor in aanmerking komende gevallen (bijv.&#13;
in het verlengde van een herinrichting) een beheersovereenkomst op te leggen, alsmede het feit&#13;
dat de agrariër de beheersovereenkomst na de beheerperiode van zes jaar desgewenst kan&#13;
beëindigen.&#13;
De situatie is dus op het ogenblik zo dat voor wat betreft bestemming, inrichting en beheer van&#13;
landelijke gebieden de onderlinge relaties maar ten dele wettelijk goed geregeld zijn. Dat is&#13;
jammer, nu naar verwachting in het landelijk gebied ontwikkelingen voor de deur staan, die&#13;
alleen met een duidelijk geregelde relatie tussen de ruimtelijke ordening, landinrichting en&#13;
beheer in goede banen te leiden zijn. Ik denk hier aan het uit de produktie nemen van&#13;
landbouwgronden, al dan niet in het kader van de set-aside regeling, en aan de realisering van&#13;
de ecologische hoofdstructuur.</content><legacyfootnotes>1. Besluit van 15 Mei 1941, no. 91 (het Basisbesluit). De naar huidige begrippen wat vreemde figuur van een&#13;
president van de Rijksdienst voor het Nationale Plan met bestuurlijke bevoegdheden hing samen met de&#13;
bezettingssituatie waarin Nederland zich toen bevond.&#13;
2. Beschikking van de president van de Rijksdienst voor het Nationale Plan van 20/21 Juli 1942.&#13;
3. Bron: Jaarverslagen van de Rijksdienst voor het Nationale Plan.&#13;
4. Bij Koninklijk Besluit van 17 September 1944, genomen door de Nederlandse regering in Londen, tot&#13;
vaststelling van het Besluit bezettingsmaatregelen, Stb. E 93, werd onder meer de regeling voor de ruimtelijke&#13;
ordening uit de bezettingstijd gehandhaafd. Na de oorlog werd deze regeling omgezet in een wettelijke&#13;
regeling: Wet van 28 september 1950, Stb. K 415, houdende voorlopige regeling inzake het Nationale Plan en&#13;
streekplannen.&#13;
5. Zie: Wet op de Ruimtelijke Ordening, S. en J. no. 64, 5e druk (1986), blz 60-61.&#13;
6. Uitvoeriger over de betekenis van het amendement-Brouwer: "Differentiatie in agrarische bestemmingen",&#13;
in : Capita Selecta betreffende de Wet op de Ruimtelijke Ordening, tweede deel (blz. 30-41); Rijksplano&#13;
logische Dienst 1971.&#13;
7. Art. 77, lid 1, Onteigeningswet, zoals gewijzigd bij art. 33, onder e, van de Overgangswet ruimtelijke&#13;
ordening en volkshuisvesting (Stb. 1964, 344).&#13;
8. Beraadsgroep '70: Voorschriften en Leidraad; Rijksplanologische Dienst 1969. Deze voorschriften waren&#13;
geschreven voor een grote variatie aan situaties en daardoor zeer uitvoerig en gedetailleerd. Het was de&#13;
bedoeling dat de gemeentebesturen met meldingsgebieden hieruit de voor hun buitengebied relevante&#13;
bepalingen zouden selecteren, maar veel gemeentebesturen namen deze voorbeelden in hun geheel over in hun&#13;
bestemmingsplannen. Dit leidde regelmatig tot onthouding van goedkeuring.&#13;
9. A.Ch. Fortgens: Themanummers bestemmingsplan buitengebied; Agrarisch Recht 1983, nr. 7/8, en 1986,&#13;
nr. 8/9.&#13;
10. M. van Schaik en M. Wingens: "Verweving van landbouw en natuur/landschap; naleving en handhaving&#13;
van bestemmingsplannen buitengebied"; Planologische Studies 3, Universiteit van Amsterdam 1986.&#13;
11. Rapport van de Commissie voorbereiding onderzoek toekomstige maatschappijstructuur; Tweede Kamer,&#13;
1970-1971, 10 914, nr. 1 (blz. 4 e.v.).&#13;
12. P. de Haan: "Coördinatie van administratieve wetgeving inzake onroerend goed"; Handelingen der&#13;
Nederlandse Juristen-Vereniging, 1973, deel 1, tweede stuk.&#13;
13. Zie voor een uitvoeriger beschrijving mijn bijdrage over "Tweesporigheid in ruimtelijk relevante&#13;
wetgeving" in de (binnenkort te verschijnen) feestbundel ter gelegenheid van 25 jaar Wet op de Ruimtelijke&#13;
Ordening.&#13;
14. Zie het verslag van de Streekplan-discussiedag, Amsterdam, 3 juni 1986, Rijksplanologische Dienst;&#13;
alsmede het rapport "Afstemming streekplan-landinrichtingsplan", LD Mededeling 177, Rijksplanologische&#13;
Dienst/Landinrichtingsdienst/Instituut voor Cultuurtechniek en Waterhuishouding, Utrecht, juli 1987.&#13;
15. Wijziging van de Natuurbeschermingswet en de Pachtwet; Tweede Kamer, 1987-1988, 20 617, nrs. 1-2.&#13;
Zie voor de oorspronkelijke tekst van het ontwerp voor een Wet beheer landbouwgronden, het advies van de&#13;
Raad van State daaromtrent en het nader rapport van de minister: Tweede Kamer, 1987-1988, 20 617, A resp.&#13;
B.</legacyfootnotes><footnotes><footnote/></footnotes><auteurs>Prof. mr. W. Brussaard</auteurs><published>1990-12-01 00:00:00</published><modified>1990-12-01 00:00:00</modified><editiondate>1990-12-01</editiondate><htmlpath>https://denhollander.info/artikel/6231</htmlpath></article>
</articles></edition>