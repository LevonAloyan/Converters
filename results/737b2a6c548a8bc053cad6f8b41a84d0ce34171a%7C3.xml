<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2005</searchword><id>4166</id><udhid>UDH:TvAR/4166</udhid><titel>Enkele opmerkingen over het kwekersrecht in de nieuwe Zaaizaad- en Plantgoedwet</titel><searchwords><searchword>TvAR 1/2005</searchword><searchword>UDH:TvAR/4166</searchword></searchwords><attachments><attachment><name>2005_nr 1_Artikel_Kooij.pdf</name><extention>pdf</extention><url>https://denhollander.info/download/4125/ci</url></attachment></attachments><inleiding>1 Inleiding&#13;
De Zaaizaad- en Plantgoedwet uit 1966 is aan vervanging toe. Het op 11 juni 2004&#13;
onder nummer 29 650 ingediende wetsontwerp1 biedt een “Nieuwe regeling voor het&#13;
toelaten van rassen, het in de handel brengen van teeltmateriaal en het verlenen van&#13;
kwekersrecht”. De eerste twee onderwerpen zijn in dit themanummer al uitvoerig&#13;
besproken, en terecht, want het ontwerp kondigt in het bijzonder op deze punten&#13;
grote veranderingen aan. In het onderstaande zal ik enige aandacht schenken aan het&#13;
derde onderwerp, het kwekersrecht.&#13;
Afgezien van een aantal tekstuele aanpassingen, die vooral ten doel hebben de bepalingen&#13;
te stroomlijnen en hier en daar te moderniseren, én afgezien van een geheel&#13;
nieuw artikel ter vergroting van de mogelijkheden tot handhaving van het uitsluitend&#13;
recht, is dit onderdeel van de wet, aldus de Memorie van Toelichting (MvT),2 inhoudelijk&#13;
nauwelijks gewijzigd.&#13;
Bestudering van het wetsontwerp brengt echter toch een aantal (meer of minder&#13;
belangrijke) tekortkomingen aan het licht. Zo valt op dat er verkeerde verwijzingen&#13;
naar andere wetsartikelen in staan, dat bepaalde begrippen niet consequent zijn&#13;
gehanteerd en dat sommige veranderingen ongelukkig, onlogisch en een enkele keer&#13;
zelfs in strijd met het UPOV-Verdrag zijn, respectievelijk niet in overeenstemming&#13;
met de recente EG-Handhavingsrichtlijn. Daarbij komt dat het kwekersrecht er in&#13;
de, overigens zeer uitvoerige, MvT nogal bekaaid afkomt. Een en ander komt hierna&#13;
ter sprake, waarbij indien mogelijk voorstellen tot wijziging zullen worden gedaan.</inleiding><content>2 Belangrijkste wijzigingen in het kwekersrecht&#13;
2.1 Algemeen&#13;
Het kwekersrecht heeft in hoofdstuk 7 van de wet een plaats toebedeeld gekregen, en&#13;
wel in de artikelen 49 tot en met 83. Voor wie de ‘oude’ wet met enige regelmaat raadpleegde,&#13;
zal het dus straks even wennen zijn aan een andere dan de vertrouwde&#13;
artikelnummering. Het hoofdstuk is in een zevental paragrafen onderverdeeld: 1) De&#13;
aanspraak op verlening van kwekersrecht, 2) De verlening van kwekersrecht, 3) De&#13;
rechten en verplichtingen van de houder van een kwekersrecht, 4) Het kwekersrecht&#13;
als onderdeel van het vermogen, 5) De handhaving van het kwekersrecht, 6) De duur&#13;
van het kwekersrecht en de opeising, en 7) Kwekersrechtelijke geschillen. Voor het&#13;
kwekersrecht zijn daarnaast uiteraard ook van belang de elders in de wet opgenomen&#13;
begripsbepalingen, bepalingen met betrekking tot de Raad voor plantenrassen, de&#13;
opvolger van de ‘good old’ Raad voor het Kwekersrecht, regels omtrent het rassenregister&#13;
en overgangsbepalingen.&#13;
Zoals in de Inleiding opgemerkt, bevat het wetsontwerp hier en daar verkeerde verwijzingen&#13;
naar andere wetsartikelen en andere tekortkomingen van redactionele aard.&#13;
Inmiddels is een aantal daarvan bij Nota van wijziging verbeterd,3 maar er blijft op dit&#13;
vlak nog een en ander te wensen over. In de bijlage bij dit artikel zijn de bedoelde&#13;
tekortkomingen, overigens zonder de pretentie van volledigheid, weergegeven.&#13;
In de Inleiding is al even gerefereerd aan de omvang van de MvT. Die is, met meer&#13;
dan zeventig bladzijden exclusief bijlage (een uitvoerige transponeringstabel), inderdaad&#13;
indrukwekkend te noemen. De toelichting gaat vooral in op de achtergronden&#13;
van de nieuwe regeling met betrekking tot het toelaten van rassen en de handel in&#13;
teeltmateriaal. Voor het ‘echte’ kwekersrechtelijke deel van de wet is alles bij elkaar&#13;
een bladzijde of tien uitgetrokken; daarbij komen dan nog enkele over de MvT verspreide&#13;
passages die zowel voor het kwekersrecht als voor de beide andere onderwerpen&#13;
van belang zijn, zoals bijvoorbeeld over de Raad voor plantenrassen en over de&#13;
rasbenaming.&#13;
Erg veel toelichting is dit naar verhouding niet. Ervan uitgaande dat de wetgever het&#13;
kwekersrecht materieel gezien nauwelijks heeft willen veranderen, hoeft zulks ook&#13;
niet bezwaarlijk te zijn. In het navolgende zullen echter tevens enkele wijzigingen de&#13;
revue passeren die mogelijk niet als inhoudelijke wijzigingen bedoeld zijn, en waarbij&#13;
dan ook een nadere toelichting node wordt gemist.&#13;
2.2 Voorwaarden voor bescherming&#13;
In artikel 49 van het ontwerp zijn de vereisten voor kwekersrechtelijke bescherming&#13;
samengebracht, te weten de nieuwheid, onderscheidbaarheid, homogeniteit en&#13;
bestendigheid. Inhoudelijk zijn zij hetzelfde gebleven, al is de nieuwheid een beetje&#13;
anders geformuleerd (grammaticaal gezien mijns inziens overigens minder fraai dan&#13;
in artikel 29, derde lid ZPW) en zijn de definities van homogeniteit en bestendigheid&#13;
thans gelijk aan die welke in de artikelen 8 en 9 van het UPOV-Verdrag zijn opgenomen&#13;
(artikel 49 leden 5 en 6 verwijzen voor deze definities respectievelijk naar artikel 35&#13;
leden 3 en 4).&#13;
De omschrijving van onderscheidbaarheid omvat, zoals bekend, het criterium van de&#13;
algemene bekendheid. Een verschil tussen de oude en de nieuwe formulering is dat&#13;
artikel 29, tweede lid ZPW nog zegt dat als algemeen bekend worden aangemerkt rassen&#13;
waarvoor in enig land of in enige groep van landen bescherming is aangevraagd,&#13;
terwijl artikel 49, vierde lid van het ontwerp de gecursiveerde woorden niet meer&#13;
gebruikt. Deze passage had betrekking op het communautaire kwekersrecht. De MvT&#13;
legt niet uit waarom tot schrapping is overgegaan; indien (stilzwijgend) de redenering&#13;
is gevolgd dat “enig land” tevens “enige groep van landen” impliceert, lijkt mij dit&#13;
niet volkomen vanzelfsprekend. Een eventuele a contrario-redenering (“aanvragen in&#13;
Angers tellen niet mee”)4 wordt overigens tegengegaan doordat de gevallen van algemene&#13;
bekendheid niet limitatief worden opgesomd: de wet geeft aan wat “in ieder&#13;
geval” tot algemene bekendheid leidt.&#13;
Wat de woorden “in ieder geval” betreft valt in het ontwerp nog iets anders op: zij&#13;
komen wel voor in de definitie van algemene bekendheid in artikel 49, vierde lid,&#13;
maar niet in de definitie van algemene bekendheid in artikel 35, tweede lid, waar het&#13;
gaat om de voor toelating van een ras vereiste onderscheidbaarheid. Met het oog op&#13;
verlening van kwekersrecht geldt dus een ruimer begrip ‘algemene bekendheid’ dan&#13;
in het kader van de toelating. Op zichzelf is de omschrijving van dit begrip in artikel 3,&#13;
tweede lid wel te verklaren: zij is gebaseerd op EG-richtlijnen die de toelating van&#13;
rassen regelen.5 Toch is het jammer dat de MvT nergens op het genoemde verschil&#13;
ingaat, nu het onderzoek naar onder meer onderscheidbaarheid in beide gevallen&#13;
plaatsvindt onder verantwoordelijkheid van de Raad, die ook in beide gevallen rekening&#13;
kan houden met reeds bestaande onderzoeksrapporten en eventueel met bij de&#13;
teelt opgedane praktische ervaringen; vergelijk artikel 35, zesde lid en artikel 49,&#13;
zevende lid. En onder andere de teelt van het ras werd al in het UPOV-Verdrag uit&#13;
1978 genoemd als een omstandigheid die – in de context van het kwekersrecht – de&#13;
algemene bekendheid zou kunnen staven (art. 6, eerste lid, onder a UPOV 19786).&#13;
Kortom: uit een en hetzelfde technisch onderzoek kan voortvloeien dat een ras wel&#13;
kan worden toegelaten, maar niet voor verlening van kwekersrecht in aanmerking&#13;
komt, en het zou mijns inziens interessant zijn eens te vernemen of een dergelijke discrepantie&#13;
zich inderdaad zo nu en dan voordoet, en welke praktische problemen&#13;
daaruit eventueel voortvloeien, bijvoorbeeld met betrekking tot de (regels omtrent&#13;
de) naamgeving van het ras, waarbij de verwevenheid met de onderscheidbaarheid&#13;
eveneens aanwezig is (zie bijv. art. 37, derde lid, aanhef en onder b ontwerp).&#13;
Omdat ook de rasbenaming in zekere zin als een voorwaarde voor bescherming kan&#13;
worden beschouwd (vgl. art. 5, tweede lid UPOV 1991; art. 6 verordening (EG)&#13;
2100/947), op deze plaats een tweetal opmerkingen daarover. In de artikelen 25 e.v.&#13;
van het ontwerp zijn de belangrijkste bepalingen met betrekking tot de rasbenaming,&#13;
die ook in de huidige ZPW voorkomen, terug te vinden. Ten einde te voorkomen dat&#13;
een en hetzelfde woord tegelijkertijd als merk en als rasbenaming fungeert voor hetzelfde&#13;
ras, bepaalt artikel 29, derde lid van het ontwerp (net als art. 21, derde lid&#13;
ZPW) dat in bepaalde gevallen bij akte afstand moet worden gedaan van (bijvoorbeeld)&#13;
merkenrechtelijke bescherming. Het ontwerp voorziet in verband hiermee ook&#13;
in een wederzijdse inlichtingenplicht van de Raad voor plantenrassen en het Bureau&#13;
voor de industriële eigendom en wel in de artikelen 28 vierde lid en 29, vijfde lid (vgl.&#13;
ook art. 20, vierde lid en 21, derde lid ZPW). Aldus kunnen eventuele doublures&#13;
voorkomen worden. Jammer is alleen, dat beide nieuwe bepalingen spreken over het&#13;
‘desgevraagd’ verschaffen van informatie, hetgeen naar mijn smaak nog wat te vrijblijvend&#13;
is. Problemen tussen een merkhouder en een gebruiker van een rasbenaming (in&#13;
het bijzonder een kwekersrechthouder) komen doorgaans pas aan de orde, als de&#13;
definitieve registraties van het merk en de rasbenaming al hebben plaatsgevonden en&#13;
beide partijen reeds de nodige kosten hebben gemaakt om de naam in de praktijk&#13;
bekendheid te geven respectievelijk ingang te doen vinden. Beiden worden dan dus,&#13;
als de één niet voor de ander wenst te wijken, op procesrechtelijke kosten gejaagd.&#13;
Anders gezegd: voorkomen is beter dan genezen, en dus zou het mijns inziens de&#13;
voorkeur verdienen indien er op dit punt op de een of andere wijze een vaste koppeling&#13;
van databestanden tussen de genoemde instanties zou worden gecreëerd en het&#13;
bovengenoemde woord “desgevraagd” zou worden geschrapt.8&#13;
De tweede opmerking is van procedurele aard. Ingevolge artikel 86 van het ontwerp&#13;
zal voortaan het College van Beroep voor het bedrijfsleven (CBb) oordelen in beroepszaken&#13;
gericht tegen op grond van de wet genomen besluiten, dus ook ingeval het een&#13;
besluit betreft van de Raad omtrent vaststelling van een bepaalde rasbenaming. Thans&#13;
staat tegen een dergelijke beslissing nog beroep open bij de Afdeling van Beroep van&#13;
de Raad, eventueel gevolgd door hoger beroep bij het Hof Den Haag en beroep in&#13;
cassatie bij de Hoge Raad. De minister beargumenteert de wijziging enerzijds door te&#13;
stellen dat in casu sprake is van besluiten als bedoeld in artikel 1:3 Algemene wet&#13;
bestuursrecht en anderzijds met de overweging dat het CBb ook al de aangewezen&#13;
instantie is voor rechtspraak op andere gebieden van de landbouw.9&#13;
Het eerste argument moge op zichzelf juist zijn, het tweede overtuigt niet: met minstens&#13;
evenveel recht kan men stellen dat zodra het om besluiten omtrent rasbenamingen&#13;
gaat, en zeker indien men bedenkt dat zulke besluiten naderhand gevolgd kunnen&#13;
worden door geschillen tussen merken en rasbenamingen (vgl. de doorhalingsprocedure&#13;
vermeld in art. 23, eerste lid ZPW en art. 30, eerste lid ontwerp), de gewone&#13;
civiele rechter de meest aangewezen instantie is om hierover te oordelen. Met alle&#13;
respect uiteraard voor het CBb, is, dunkt mij, een arrondissementsrechtbank of een&#13;
gerechtshof (zie ook hierna onder Handhaving van het kwekersrecht, laatste alinea)&#13;
meer vertrouwd met intellectuele eigendomskwesties, en hier in het bijzonder met&#13;
typisch merkenrechtelijke begrippen als ‘overeenstemming’, ‘verwarring’ en ‘aard of&#13;
herkomst van waren’ (vgl. bijv. art. 27, vijfde lid van het ontwerp en art. 20, tweede&#13;
lid ZPW), mede in het licht van de ware stortvloed van merkenrechtelijke uitspraken&#13;
van het Hof van Justitie gedurende de laatste jaren.&#13;
2.3 Inhoud van de bescherming&#13;
In het nieuwe artikel 57 is de regeling omtrent de inhoud van de bescherming ondergebracht.&#13;
De opsomming van aan de houder van het kwekersrecht voorbehouden&#13;
handelingen is enigszins gewijzigd. Anders dan artikel 40, eerste lid ZPW spreekt&#13;
artikel 57, eerste lid ontwerp niet meer over het in het verkeer brengen en verder verhandelen,&#13;
maar over “in de handel brengen”. In artikel 1, onder g van het ontwerp is&#13;
dit omschreven als: “bedrijfsmatig ter beschikking of in voorraad houden, uitstallen&#13;
of te koop aanbieden, verkopen, bezitten met het oog op de verkoop, alsmede tegen&#13;
of zonder vergoeding aan derden beschikbaar stellen, leveren of overdragen”. De&#13;
MvT geeft aan dat deze definitie op een aantal bepalingen in EG-richtlijnen gebaseerd&#13;
is.10 Mooi meegenomen voor de kwekersrechthouder is het, dat nu ook buiten twijfel&#13;
staat dat het enkele uitstallen (bijv. op een tentoonstelling of een beurs), alsook het&#13;
gratis verstrekken van een monsterpartij onder het uitsluitend recht komt te vallen,&#13;
zij het vanzelfsprekend alleen in de bedrijfsmatige sfeer.11 In wezen overbodig is in de&#13;
definitie van ‘in de handel brengen’ het ‘in voorraad houden’, nu dit een handeling is&#13;
die ook aan het einde van de opsomming in artikel 57, eerste lid al wordt genoemd.&#13;
Voorts wordt het kwekersrecht ook wat betreft het object van bescherming uitgebreid.&#13;
In navolging van artikel 14, derde lid UPOV 1991 gaat het uitsluitend recht&#13;
mede omvatten “handelingen met betrekking tot producten die rechtstreeks zijn vervaardigd&#13;
met gebruikmaking van geoogst materiaal van het ras waarvoor geen toestemming&#13;
is verleend, tenzij de houder van het kwekersrecht redelijkerwijs zijn recht&#13;
met betrekking tot het teeltmateriaal had kunnen uitoefenen”. Aldus geformuleerd is&#13;
deze bepaling echter niet in overeenstemming met de verdragsbepaling; deze spreekt&#13;
in de laatste zinsnede (vanaf “tenzij”) over geoogst materiaal en dus niet over teeltmateriaal.&#13;
Ook in artikel 40, vijfde lid ZPW (dat nog slechts bepaalde dat het uitsluitend&#13;
recht met een regel als de onderhavige kan worden uitgebreid) is in deze context de&#13;
term geoogst materiaal gebruikt. Het in het UPOV-Verdrag neergelegde zogenaamde&#13;
‘cascadestelsel’ gaat ervan uit dat de kweker pas een beroep kan doen op zijn uitsluitend&#13;
recht in een bepaalde ‘fase’, indien blijkt dat hij daartoe niet in staat was in de&#13;
daaraan voorafgaande ‘fase’. De drie fasen die worden onderscheiden zijn die van het&#13;
teeltmateriaal (fase 1), het geoogst materiaal (fase 2) en producten rechtstreeks vervaardigd&#13;
uit geoogst materiaal (fase 3). Te denken valt bijvoorbeeld aan, achtereenvolgens,&#13;
een stekje van een appelboom, een appel, appelmoes. Vergelijk hierbij artikel 57,&#13;
vierde lid van het ontwerp (art. 14, tweede lid UPOV 1991; art. 40, vierde lid ZPW):&#13;
de houder van het kwekersrecht kan alleen optreden tegen handelingen met betrekking&#13;
tot geoogst materiaal, indien hij hiertoe redelijkerwijs niet in staat was bij handelingen&#13;
met betrekking tot teeltmateriaal.&#13;
Nu is in artikel 1, onder f van het ontwerp een gewijzigde definitie van teeltmateriaal&#13;
opgenomen: niet alleen planten en plantendelen, die bestemd zijn om voor de teelt&#13;
van gewassen (of ter vermeerdering) te dienen (vgl. art. 2 ZPW), maar ook planten-&#13;
(delen) die daartoe gebruikt worden, vormen teeltmateriaal. De MvT noemt als voorbeelden&#13;
van dit laatste: consumptiemateriaal van aardappelen, granen en peulvruchten.&#13;
12 Dit zijn echter ook stuk voor stuk voorbeelden van geoogst materiaal, en het&#13;
lijkt er dus op of de wetgever daarmee een nieuwe verzamelterm heeft willen introduceren,&#13;
vergelijkbaar met de term “materiaal” in artikel 14, tweede lid van de EG-verordening.&#13;
Anderzijds ligt een dergelijke gevolgtrekking weer niet voor de hand indien&#13;
men constateert dat het ontwerp de termen teeltmateriaal en geoogst materiaal ook&#13;
naast elkaar gebruikt (zoals in het zojuist genoemde artikel 57, vierde lid en in artikel&#13;
49, tweede lid in het kader van de nieuwheid). Zoals ik al eerder heb betoogd,13 acht&#13;
ik dit geen gelukkige ontwikkeling: de ‘biologische’ terminologie is en blijft troebel&#13;
en daar is niemand bij gebaat. De toelichting laat ons hierover volledig in het ongewisse;&#13;
een artikelsgewijze toelichting bij artikel 57 ontbreekt zelfs geheel.&#13;
Ten slotte vraag ik mij met betrekking tot de uitbreiding van de bescherming tot producten&#13;
af, of er geen behoefte is aan een overgangsbepaling zoals destijds ook opgenomen&#13;
in artikel IV, tweede lid Uitvoeringswet UPOV 1991.14 Het zal immers niet de&#13;
bedoeling zijn dat de nieuwe regel van toepassing zal zijn op producten, die vóór de&#13;
datum van inwerkingtreding van de wet rechtstreeks zijn vervaardigd uit geoogst&#13;
materiaal, waarvoor geen toestemming was verleend.&#13;
Voor de reikwijdte van de bescherming is ook het in artikel 58 bepaalde van belang.&#13;
Het artikel is grotendeels gelijkluidend aan het huidige artikel 41 ZPW. Twee verschillen&#13;
vallen op. In de eerste plaats is de definitie van het afgeleide ras enigszins aangepast,&#13;
door aansluiting te zoeken bij artikel 13, zesde lid van de EG-verordening.&#13;
Aan de bestaande omschrijving is thans (in lid 2, onder c) toegevoegd de zinsnede&#13;
“zulks met uitzondering van afwijkingen die voortvloeien uit de afleidingshandeling”.&#13;
Aldus is beoogd duidelijker te doen uitkomen dat zogenaamde kleurmutanten als een&#13;
afgeleid ras worden beschouwd.15&#13;
In de tweede plaats is het onderdeel dat op zogenaamde hybride rassen betrekking&#13;
heeft, anders geformuleerd. Artikel 41, eerste lid, aanhef en onder c ZPW bepaalt dat&#13;
het uitsluitend recht tevens van toepassing is op rassen waarvan voor de voortbrenging&#13;
telkens gebruik moet worden gemaakt van het beschermde ras. Artikel 58, eerste&#13;
lid, aanhef en onder c van het ontwerp maakt daarvan: rassen waarvan voor de voortbrenging&#13;
telkens gebruik wordt gemaakt van het beschermde ras. De huidige tekst is&#13;
in overeenstemming met de bestaande internationale regelingen; zowel artikel 14,&#13;
vijfde lid, onder a en onder iii UPOV 1991 als artikel 13, vijfde lid, onder c EG-Verordening&#13;
gebruiken in deze context de term ‘vereist’. Hoogstwaarschijnlijk is hier&#13;
geen verandering bedoeld: in het algemene deel van de MvT is hierover niets te&#13;
vinden en een artikelsgewijs commentaar bij artikel 58 ontbreekt. Het lijkt echter verstandig&#13;
de op dit moment geldende tekst te handhaven, om misverstanden en even-&#13;
tuele verkeerde conclusies (“niet telkens gebruik maken van een beschermd ras is&#13;
geen inbreuk”) te voorkomen.&#13;
Bij de opsporing van inbreukmakende handelingen kan ingevolge artikel 64 van het&#13;
ontwerp de hulp van de keuringsinstellingen worden ingeroepen: deze zijn verplicht&#13;
de houder van het kwekersrecht op diens verzoek gegevens te verstrekken over de&#13;
personen of ondernemingen die teeltmateriaal van het ras in kwestie hebben voortgebracht,&#13;
alsmede omtrent de desbetreffende hoeveelheden. Het nieuwe artikel heeft&#13;
betrekking op rassen van alle gewassen, anders dan artikel 89, tweede lid ZPW dat&#13;
alleen voor landbouwgewassen geldt.&#13;
2.4 Beperkingen van het uitsluitend recht&#13;
Onder dit kopje is een tweetal kleine wijzigingen het vermelden waard. Ten eerste is&#13;
in artikel 72 van het ontwerp bepaald dat de duur van het kwekersrecht vanaf de&#13;
datum van dagtekening van het kwekersrecht 25 jaar bedraagt, met uitzondering van&#13;
door de minister aan te wijzen gewassen, waarvoor de beschermingsduur 30 jaar&#13;
bedraagt. Het huidige artikel 51 ZPW kent nog de mogelijkheid van aanpassing van&#13;
de termijn van bescherming als zodanig langs de weg van een algemene maatregel van&#13;
bestuur.16 Deze relatief ‘snelle’ mogelijkheid om de beschermingsduur te wijzigen&#13;
wordt dus geschrapt.&#13;
Overigens zijn de beide genoemde termijnen op zichzelf conform artikel 19 UPOV&#13;
1991; zij komen tevens overeen met die, genoemd in artikel 19, eerste lid EG-verordening.&#13;
In het Verslag van de vaste commissie voor Landbouw, Natuur en Voedselkwaliteit&#13;
is nog de vraag gesteld of een algemene beschermingsduur voor rassen van&#13;
30 jaar niet beter is voor het Nederlandse bedrijfsleven, vanwege “het feit dat er dan&#13;
meer mogelijkheid is om investeringen terug te verdienen”.17 De minister heeft hierop&#13;
geantwoord dat wanneer de bescherming van het kwekersrecht voor alle gewassen&#13;
uitgebreid zou worden naar 30 jaar, ons land internationaal gezien te veel uit de pas&#13;
zou lopen.18&#13;
De tweede verandering als zojuist bedoeld is de schrapping van de huidige artikelen&#13;
44 en 45 ZPW. Deze bepalingen hadden respectievelijk betrekking op het zogenaamde&#13;
vrijwillig openbaar aanbod en het gedwongen openbaar aanbod.19 De betekenis&#13;
van deze artikelen voor de praktijk is altijd zeer gering geweest, al heeft met name&#13;
artikel 45 mogelijk als stok achter de deur nog enig nut gehad. Het vertrek geschiedt&#13;
met wel zeer stille trom: de MvT wijdt er geen enkel woord aan.&#13;
2.5 Handhaving van het kwekersrecht&#13;
Een van de belangrijkste kwekersrechtelijke wijzigingen die de wet ondergaat, is de&#13;
vergroting van de (reeds op basis van de artikelen 40 en 41 ZPW jo. artikel 6:162 BW&#13;
bestaande) mogelijkheden tot handhaving van het uitsluitend recht. Artikel 70 van het&#13;
ontwerp, dat sterke gelijkenis vertoont met onder andere artikel 70 Rijksoctrooiwet&#13;
1995 (ROW 1995), voorziet achtereenvolgens in een verbodsvordering (eerste lid),&#13;
een actie tot schadevergoeding (tweede lid), een vordering tot afdracht van door de&#13;
inbreuk genoten winst (derde lid), vergroting van de mogelijkheden in dit verband&#13;
van licentie- en pandhouders (vierde lid), de bevoegdheid onttrekking aan het verkeer,&#13;
vernietiging of onbruikbaarmaking te vorderen van voorwerpen waarmee inbreuk op&#13;
het kwekersrecht wordt gemaakt (vijfde lid) en een vordering tot het verstrekken van&#13;
informatie omtrent de herkomst van zaken waarmee de inbreuk is gepleegd (zesde&#13;
lid). Artikel 71 van het ontwerp bevat voorts bepalingen met betrekking tot de redelijke&#13;
vergoeding voor inbreukmakende handelingen, verricht tussen de indiening van&#13;
de aanvraag en de verlening van het kwekersrecht; aldus reeds artikel 36a ZPW.&#13;
Opmerking verdient dat schadevergoeding alleen met succes kan worden gevorderd&#13;
van degene die de inbreukmakende handelingen “bewust” verricht. Het in artikel 70,&#13;
tweede lid genoemde deurwaardersexploot kan daarbij van dienst zijn, maar noodzakelijk&#13;
is een dergelijk exploot niet. De MvT merkt op20 dat bewustheid als hier&#13;
bedoeld ook kan voortvloeien uit het feit dat van een bepaald ras in het Nederlands&#13;
rassenregister is vermeld dat het kwekersrechtelijk beschermd is.&#13;
De leden van de CDA-fractie in de eerder genoemde vaste commissie hebben de&#13;
vraag opgeworpen waarom in artikel 70 “niet onverkort wordt uitgegaan van de&#13;
gebruikelijke fictie: ieder wordt geacht de wet te kennen, zodat al sprake is van bewust&#13;
handelen bij overtreding van de wet”.21 De minister maakt bij de beantwoording van&#13;
deze vraag22 een onderscheid tussen bewust en onbewust handelen en spreekt hierbij&#13;
respectievelijk over te kwader trouw en te goeder trouw inbreuk plegen. Hij concludeert&#13;
vervolgens dat het niet in verhouding staat om met de middelen genoemd in&#13;
artikel 70 op te treden tegen een persoon die onbewust handelt. Voorts verwijst hij in&#13;
dit verband naar de EG-richtlijn van 29 april 2004 betreffende de handhaving van&#13;
intellectuele eigendomsrechten,23 waarmee het bovenstaande naar zijn mening in&#13;
overeenstemming is. De richtlijn spreekt echter in artikel 13 (schadevergoeding) over&#13;
de inbreukmaker die wist of redelijkerwijs had moeten weten dat hij inbreuk pleegde.&#13;
De in artikel 70 ontwerp gebruikte term ‘bewust’ dekt de gecursiveerde zinsnede niet&#13;
volledig: de term duidt op subjectieve, de zinsnede op objectieve kwade trouw. Het&#13;
komt mij dan ook voor dat hier geen sprake is van correcte implementatie van de&#13;
richtlijn.24 De hiervoor aangehaalde, enkel in de MvT voorkomende opmerking met&#13;
betrekking tot rassen vermeld in het rassenregister (waaruit eveneens een zekere&#13;
‘bewustheid’ zou zijn af te leiden) draagt daaraan mijns inziens onvoldoende bij.&#13;
Zoals gezegd heeft artikel 70 ROW 1995 model gestaan voor artikel 70 van het ontwerp.&#13;
Op één punt is echter, bij het ‘omzetten’ van de octrooirechtelijke naar de kwekersrechtelijke&#13;
versie, een vergissing begaan, die overigens deels te wijten is aan de&#13;
tekst van de ROW zelf. Artikel 70, vierde lid ROW 1995 luidt, voor zover hier van&#13;
belang, als volgt: “De octrooihouder kan de vorderingen tot schadevergoeding of het&#13;
afdragen van winst ook namens of mede namens licentienemers of pandhouders&#13;
instellen, onverminderd de bevoegdheid van deze laatsten in een (…) door de&#13;
octrooihouder (…) ingestelde vordering tussen te komen (…)”. Met ‘deze laatsten’&#13;
zijn hier bedoeld: de licentienemers én pandhouders;25 de opstellers van het onderhavige&#13;
ontwerp hebben echter kennelijk gedacht dat ‘deze laatsten’ alleen op de pandhouders&#13;
slaat, met als resultaat dat artikel 70, vierde lid van het ontwerp, en dus ten&#13;
onrechte, slechts de pandhouders noemt.&#13;
Tot slot van dit onderdeel verdient opmerking dat ingevolge artikel 78, tweede lid, onder&#13;
a van het ontwerp de rechtbank te ’s-Gravenhage in eerste aanleg bij uitsluiting bevoegd&#13;
is voor onder meer de vorderingen als bedoeld in de artikelen 70 en 71 voornoemd. Ook&#13;
in dit opzicht is dus aansluiting gezocht bij het octrooirecht (vgl. art. 80 ROW 1995).&#13;
2.6 Diversen&#13;
De rechtbank te ’s-Gravenhage is tevens in eerste aanleg bij uitsluiting bevoegd voor&#13;
vorderingen tot vernietiging en opeising van het kwekersrecht, alsmede voor vorderingen&#13;
die worden ingesteld door een ander dan de houder van het kwekersrecht om&#13;
te doen vaststellen dat bepaalde verrichte handelingen niet strijdig zijn met een kwekersrecht&#13;
(art. 78, eerste resp. tweede lid, onder b van het ontwerp). De in de artikelen&#13;
54 en 55 ZPW aan de Raad voor het Kwekersrecht toebedachte rol zal dus over&#13;
enige tijd uitgespeeld zijn.&#13;
Wat de vernietiging van het kwekersrecht betreft, vallen in artikel 75 van het ontwerp&#13;
twee dingen op. Ten eerste wordt (in lid 1 onder a, b resp. c) bepaald dat het kwekersrecht&#13;
wordt vernietigd, indien blijkt dat het ras niet nieuw, niet onderscheidbaar, niet&#13;
homogeen dan wel niet bestendig was op het moment van verlening. Hoewel artikel&#13;
21 UPOV 1991 alsmede artikel 20 EG-verordening een en ander op dezelfde wijze&#13;
verwoorden, is het mijns inziens ongelukkig dit klakkeloos in onze wet over te&#13;
nemen, omdat wat daar staat apert onjuist is en alleen maar tot misverstanden kan leiden.&#13;
Het kan immers niet de bedoeling zijn dat bijvoorbeeld het in het verkeer bren-&#13;
gen van rasmateriaal na indiening van de aanvraag tot verlening van kwekersrecht ter&#13;
elfder ure, op het tijdstip van verlening, toch nog de nieuwheid zou kunnen schaden.&#13;
In artikel 75, eerste lid moet dus steeds staan: op het tijdstip van indiening van de&#13;
aanvraag, want dat is het enige moment waarop het (overigens in het hele intellectuele&#13;
eigendomsrecht) aankomt. Terecht wordt ditzelfde tijdstip dan ook (met betrekking&#13;
tot de nieuwheid) vermeld in artikel 49, tweede lid ontwerp. In artikel 54, eerste&#13;
lid, onder a ZPW werd deze fout bij de totstandkoming van de Uitvoeringswet&#13;
UPOV 1991 niet gemaakt,26 maar die beslissing wordt nu dus, wederom zonder enige&#13;
toelichting, teruggedraaid.&#13;
Ten tweede hebben de opstellers artikel 54, derde lid ZPW gehandhaafd (in art. 75,&#13;
vierde lid ontwerp), hetgeen meebrengt dat vernietiging van een kwekersrecht geen&#13;
terugwerkende kracht heeft. Deze regel wordt weliswaar enigszins gematigd in artikel&#13;
77 (vgl. art. 56 ZPW): de eventuele vernietiging werkt terug tot de dagtekening&#13;
van de aantekening in het rassenregister waaruit blijkt dat de desbetreffende vordering&#13;
is toegewezen, maar van een reële terugwerkende kracht is hierbij natuurlijk&#13;
geen sprake. Het valt mijns inziens te betreuren dat op dit punt geen aansluiting is&#13;
gezocht bij artikel 75 leden 5 en 6 ROW 1995 en/of bij artikel 20, tweede lid EG-verordening.&#13;
27 Enigszins gechargeerd kan men stellen dat de voorgestelde (c.q. gehandhaafde)&#13;
regeling lonend is voor wie te kwader trouw kwekersrecht aanvraagt, bijvoorbeeld&#13;
omdat hij kennis heeft van de niet-nieuwheid of niet-onderscheidbaarheid&#13;
van het bewuste ras. Een achteraf gezien ten onrechte jegens een derde uitgesproken&#13;
verbod plus schadevergoeding kan thans immers niet ongedaan gemaakt worden, en&#13;
hetzelfde geldt voor ten onrechte geïnde royalty’s; in het octrooirecht is een en ander&#13;
– onder omstandigheden – wél mogelijk.&#13;
3 Conclusie; slotopmerkingen&#13;
Ten aanzien van het kwekersrecht zijn in de nieuwe Zaaizaad- en Plantgoedwet&#13;
betrekkelijk weinig inhoudelijke wijzigingen aangebracht ten opzichte van de huidige&#13;
wet. De meest in het oog springende verandering is een bepaling die de mogelijkheden&#13;
tot handhaving van het kwekersrecht vergroot. Daarnaast zijn enkele verouderde&#13;
artikelen geschrapt en is de tekst hier en daar gemoderniseerd. In het bovenstaande&#13;
zijn echter wel enkele tekortkomingen gesignaleerd, variërend van verkeerde verwijzingen&#13;
naar andere wetsartikelen en het niet consequent gebruiken van bepaalde terminologie&#13;
(zie ook de bijlage hierna), tot ongelukkige of onlogisch geformuleerde&#13;
passages en aanpassingen die niet in overeenstemming zijn met het UPOV-Verdrag&#13;
respectievelijk de EG-Handhavingsrichtlijn. Overigens bleef de bedoeling van de&#13;
wetgever meer dan eens onduidelijk, door het geheel of vrijwel geheel ontbreken van&#13;
een toelichting.&#13;
Het wetsvoorstel in zijn geheel is over het algemeen goed ontvangen; het korte en&#13;
zeer snel (drie weken na indiening van het ontwerp) vastgestelde verslag van de vaste&#13;
commissie voor LNV alsmede de inmiddels ook reeds verschenen nota naar aanlei-&#13;
ding van dat verslag getuigen hiervan. Te hopen valt echter dat de verdere parlementaire&#13;
behandeling zich in een iets rustiger tempo zal voltrekken, opdat ook aan punten&#13;
als hiervoor genoemd voldoende aandacht kan worden besteed. Er komt een&#13;
gloednieuwe Zaaizaad- en Plantgoedwet, en het zou prettig zijn indien ook het kwekersrecht&#13;
daarin goed en duidelijk geregeld is.28&#13;
BIJLAGE&#13;
De in paragraaf 2 van bovenstaand artikel bedoelde tekortkomingen van redactionele&#13;
aard zijn de volgende:&#13;
– Artikel 60 (over de uitputting van het kwekersrecht) verwijst naar (een ras als&#13;
bedoeld in) “artikel 57, eerste lid”; dit moet zijn: “artikel 58, eerste lid”, nu het hier&#13;
onder andere gaat om van het beschermde ras afgeleide rassen.&#13;
– Artikel 68, vijfde lid verklaart onder meer artikel 541 Rv. van overeenkomstige&#13;
toepassing op het kwekersrechtelijk beslag; deze bepaling is echter op 1 januari&#13;
1992 komen te vervallen.&#13;
– Artikel 92, onderdeel B beoogt artikel 70 Wet R.O. te wijzigen, maar verwijst&#13;
daarbij naar artikel 78, derde lid van de nieuwe ZPW, terwijl dit moet zijn: artikel&#13;
78, eerste lid (met betrekking tot vernietiging en opeising).&#13;
– Artikel 94, zevende lid verwijst, in het kader van overgangsbepalingen, naar artikel&#13;
88 onder 2°, onderdeel f ZPW; dit moet zijn: onderdeel g (met betrekking tot de&#13;
Commissie van Beroep inzake Keuringen).&#13;
– Artikel 1 kent wel een lid 1, maar geen volgende leden.&#13;
– Artikel 46, derde lid, onder a: “voor zover een ras betreft”, lees: voor zover het een&#13;
ras betreft.&#13;
– Artikel 49, tweede lid, onder b: “voorafgaande het in de aanhef bedoelde tijdstip”,&#13;
lees: voorafgaande aan het in de aanhef bedoelde tijdstip.&#13;
– Artikel 94, zevende lid: “keuringsinsinstelling”, lees uiteraard: keuringsinstelling.&#13;
– In artikel 1, onder b (begripsbepalingen) wordt de term “Raad” gedefinieerd als:&#13;
de Raad voor plantenrassen. Deze terminologie is vervolgens niet consequent&#13;
doorgevoerd. Artikel 27 spreekt in het zesde lid over “de Raad” waarbij blijkens&#13;
de context echter niet de onvolprezen instantie in Ede, maar de Raad van de Europese&#13;
Unie bedoeld is. Hetzelfde doet zich voor in artikel 39, vierde lid.&#13;
– Een hiermee vergelijkbaar euvel is de tekst binnengeslopen in de gedaante van de&#13;
term ‘Unie’. In artikel 1, onder k staat dat hieronder verstaan wordt de Unie tot&#13;
bescherming van kweekprodukten. Artikel 27, zesde lid, tweede volzin spreekt&#13;
vervolgens echter over “de Raad van de Unie”; bedoeld is uiteraard: de Europese.&#13;
– De artikelen 27 en 29 gebruiken enkele malen de term ‘lidstaat’ zonder verdere&#13;
toevoeging. Het zou mijns inziens aanbeveling verdienen er steeds achter te zetten:&#13;
‘van de Europese Unie’. Dit verhoogt niet alleen de duidelijkheid, maar is ook in&#13;
lijn met de elders in de wet gebruikte terminologie (bijv. in art. 35, tweede lid, slot,&#13;
art. 46, derde lid, onder b en art. 60), en voorts met de terminologie in andere (intellectuele&#13;
eigendoms)wetten (zie bijv. art. 12b Auteurswet, art. 5, vierde lid Rijksoctrooiwet&#13;
1995 en art. 14, vijfde lid Benelux Tekeningen- en Modellenwet).&#13;
</content><legacyfootnotes>* Mr. P.A.C.E. van der Kooij is universitair hoofddocent aan de Universiteit Leiden, afdeling Ondernemingsrecht.&#13;
1. Kamerstukken II 2003-2004, 29 650, nr. 2.&#13;
2. Kamerstukken II 2003-2004, 29 650, nr. 3, p. 36.&#13;
3. Kamerstukken II 2004-2005, 29 650, nr. 10 (d.d. 18 oktober 2004).&#13;
4. In Angers, Frankrijk, is het Communautair Bureau voor Plantenrassen gevestigd. Zie ook voetnoot 7.&#13;
5. Vgl. Kamerstukken II 2003-2004, 29 650, nr. 3 (MvT), p. 30-31.&#13;
6. Internationaal Verdrag tot bescherming van kweekprodukten van 2 december 1961, herzien te Genève&#13;
op 10 november 1972 en op 23 oktober 1978; Trb. 1981, 205.&#13;
7. Internationaal Verdrag tot bescherming van kweekprodukten d.d. 19 maart 1991, Trb. 1993, 153; resp.&#13;
verordening (EG) nr. 2100/94 van de Raad inzake het communautaire kwekersrecht d.d. 27 juli 1994,&#13;
PbEG d.d. 1 september 1994, L227/1.&#13;
8. Vgl. Van der Kooij, EIPR 2000, p. 189-190.&#13;
9. Kamerstukken II 2003-2004, 29 650, nr. 3, p. 66-67.&#13;
10. Kamerstukken II 2003-2004, 29 650, nr. 3, p. 51.&#13;
11. Vgl. Van der Kooij, Kwekersrecht in ontwikkeling, Zwolle 1990, p. 269 e.v.&#13;
12. Kamerstukken II 2003-2004, 29 650, nr. 3, p. 51.&#13;
13. In Agr.r. 2003, p. 435.&#13;
14. Wet van 26 juni 1996, Stb. 1996, 398.&#13;
15. Kamerstukken II 2003-2004, 29 650, nr. 3 (MvT), p. 38; vgl. hierover ook Kiewiet, Agr.r. 2002, p. 496.&#13;
16. Zie in dit verband het Besluit van 9 mei 1990, Stb. 1990, 262 (Kwekersrechtbesluit 1990), laatstelijk&#13;
gewijzigd bij Besluit van 26 juli 1991, Stb. 1991, 429.&#13;
17. Kamerstukken II 2003-2004, 29 650, nr. 6 (Verslag) d.d. 2 juli 2004, p. 4.&#13;
18. Kamerstukken II 2004-2005, 29 650, nr. 9 (Nota n.a.v. het verslag) d.d. 18 oktober 2004, p. 6.&#13;
19. Zie voor enige achtergrondinformatie over deze bepalingen Van der Kooij, Kwekersrecht in ontwikkeling&#13;
(1990), p. 336 e.v. en p. 355-356.&#13;
20. Kamerstukken II 2003-2004, 29 650, nr. 3, p. 63-64.&#13;
21. Kamerstukken II 2003-2004, 29 650, nr. 6 (Verslag), p. 4.&#13;
22. Kamerstukken II 2004-2005, 29 650, nr. 9 (Nota n.a.v. het verslag), p. 6.&#13;
23. Richtlijn 2004/48/EG, PbEG d.d. 30 april 2004, L157/45 (de minister verwijst abusievelijk naar L195).&#13;
24. Vgl. voor het octrooirecht art. 45 lid 1 TRIPS-Verdrag (“weten of redelijke gronden hebben om te weten”)&#13;
en daarover HR 19 december 2003, RvdW 2004, 10 (Roche/Primus). Het TRIPS-Verdrag is als bijlage 1c&#13;
gevoegd bij de Overeenkomst inzake de handelsaspecten van de intellectuele eigendom; Trb. 1995, 130.&#13;
Dit verdrag is ingevolge art. 27 derde lid, onder b (nog ?) niet van toepassing op het kwekersrecht.&#13;
25. Aldus ook Gielen, Tekst &amp; Commentaar intellectuele eigendom, Deventer 1998, art. 70 ROW 1995,&#13;
aant. 6; Huydecoper/Van Nispen, Bescherming van technische innovatie, Deventer 2002, p. 263.&#13;
26. Vgl. Van der Kooij, Agr.r. 1995, p. 344-345.&#13;
27. Deze laatste bepaling luidt als volgt: “Indien het communautaire kwekersrecht nietig is verklaard, wordt&#13;
het geacht van de aanvang af niet de in deze verordening omschreven rechtsgevolgen te hebben gehad.”&#13;
28. De tekst van dit opstel werd afgesloten in oktober 2004.</legacyfootnotes><footnotes><footnote/></footnotes><auteurs>mr. P.A.C.E. van der Kooij</auteurs><published>2005-01-01 00:00:00</published><modified>2005-01-01 00:00:00</modified><editiondate>2005-01-01</editiondate><htmlpath>https://denhollander.info/artikel/4166</htmlpath></article>
</articles></edition>