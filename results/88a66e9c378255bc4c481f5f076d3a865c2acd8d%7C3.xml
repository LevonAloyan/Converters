<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2010</searchword><id>8614</id><udhid>UDH:TvAR/8614</udhid><titel>Verdijk/Van de Wetering (TvAR 2010/5582)</titel><searchwords><searchword>TvAR 7/8/2010</searchword><searchword>TvAR 2010/5582</searchword><searchword>UDH:TvAR/8614</searchword></searchwords><attachments><attachment><name>TvAR2010_07_08_09_Rechtspraak_5582.pdf</name><extention>pdf</extention><url>https://denhollander.info/download/5245/ci</url></attachment></attachments><inleiding>Volgens zowel oud als nieuw recht is voor de kwalificatie als pacht voldoende dat de overeenkomst strekt tot het tegen een tegenprestatie in gebruik verstrekken ter uitoefening van de landbouw.&#13;
Vordering tot vastlegging van de pachtovereenkomst voor onbepaalde tijd naar maatstaven van redelijkheid en billijk­heid onaanvaardbaar. De omstandigheid dat partijen ge­bruik gedurende één jaar beoogden, is op zichzelf onvol­doende om te kunnen oordelen dat naar maatstaven van redelijkheid en billijkheid onaanvaardbaar is dat pachter vastlegging vordert. Maar deze omstandigheid in samen­hang met de overige omstandigheden van dit geval zijn wel voldoende om tot dat oordeel te komen.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van het vonnis van 24 maart 2009, dat de pachtkamer van de rechtbank ’s-Hertogenbosch, sector kanton, locatie Boxmeer, tussen appellanten (hierna in enkelvoud: Verdijk) als eisers en geïntimeerde (hierna: Van de Wetering) als ge­daagde heeft gewezen. Van genoemd vonnis van 24 maart 2009 is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
- de dagvaarding in hoger beroep van 22 april 2009; &#13;
- de memorie van grieven;&#13;
- de memorie van antwoord;&#13;
- de nadere memorie, tevens akte van rectificatie en voor­waardelijke aanvulling gr(o)*nden&#13;
voor verweer onbevoegdheid van Verdijk;&#13;
- de antwoordakte van Van de Wetering.&#13;
* Toevoeging, red.&#13;
2.2 Partijen hebben de stukken voor het wijzen van arrest aan het hof overgelegd.&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 Bij overeenkomst van 27 augustus 2002 (hierna: de koopovereenkomst) heeft Verdijk aan Van de Wetering ver­kocht een perceel cultuurgrond (hierna: het perceel), plaat­selijk bekend als Kleinestraat te Oeffelt, kadastraal gemeen­te Boxmeer sectie Z nummer 4606, groot 2.72.10 ha. Het perceel maakt deel uit van het natuurontwikkelingsproject Meerkampen te Oeffelt en op 25 maart 2002 had Van de We­tering voor onder andere dit perceel een ontgrondingsver­gunning aangevraagd.&#13;
3.3 Volgens het tweede lid van artikel 2 van de koop­overeenkomst was een gedeelte van de koopprijs groot € 123.474,- verschuldigd bij levering en het restant groot € 49.389,- bij afgifte van de ontgrondingsvergunning. Volgens artikel 15.3 van de overeenkomst zou Van de Wetering be­doeld restant niet zijn verschuldigd indien de ontgrondings­vergunning niet zou worden verleend.&#13;
3.4 De koopovereenkomst bevat in artikel 16 voorts onder meer de navolgende bijzondere bepalingen:&#13;
“16.1 Koper staat de verkoper toe het verkochte om niet te blijven gebruiken tot de datum aanvang ontgronding na de afgifte van de ontgrondingsverguning. Indien het gebruik om niet moet worden beëindigd zal de koper dit tenminste één maand voordat het verkochte moet zijn ontruimd, schrif­telijk aan de verkoper&#13;
meedelen. (…)&#13;
16.2 Indien de onder artikel 15 lid 1 vermelde ontgrondings­vergunning niet wordt verleend, verkrijgt verkoper bij voort­during per jaar het voortgezet gebruik via een eenmalige pachtovereenkomst (volgens artikel 70f lid 5 van de Pacht­wet) tegen een vergoeding volgens de grondkamernormen.”&#13;
3.5 Levering heeft plaatsgevonden bij notariële akte van 31 december 2002.&#13;
3.6 Op 28 februari 2007 is de ontgrondingsvergunning ver­leend. Van de Wetering heeft vervolgens de onder 3.3 be­doelde restantkoopsom aan Verdijk voldaan.&#13;
3.7 Bij brief van 6 maart 2007 heeft Van de Wetering aan Verdijk het recht van gebruik van het perceel opgezegd.&#13;
3.8 Een faxbericht van Van de Wetering aan de raadsman van Verdijk van 21 mei 2008 houdt onder meer in:&#13;
“We zijn met ontgronding al begonnen, ook op perceel van Verdijk. Opgezegd hebben we Verdijk schriftelijk d.d. 06 03 2007. Vorig jaar mondeling afgesproken dat vanwege sub­sidieaanvraag Verdijk de grond nog een jaar mocht pachten, prijsafspraak 800 euro per ha, deze is betaald door Verdijk.”&#13;
4 De motivering van de beslissing in hoger beroep&#13;
4.1 In dit geding heeft Verdijk in conventie schriftelijke vastlegging gevorderd van een pachtovereenkomst met be­trekking tot het perceel voor onbepaalde tijd en met een pachtprijs van € 800,- per hectare per jaar. In reconventie heeft Van de Wetering gevorderd een verklaring voor recht dat Verdijk aansprakelijk is voor onrechtmatig gebruik van het perceel, veroordeling van Verdijk tot schadevergoeding nader op te maken bij staat, alsmede een bevel tot ontrui­ming van het perceel op straffe van een dwangsom. Bij het bestreden vonnis&#13;
heeft de pachtkamer in eerste aanleg de vordering in con­ventie afgewezen en de vordering in reconventie (gemode­reerd) toegewezen.&#13;
4.2 Het hof zal de grieven zoveel mogelijk gezamenlijk be­spreken.&#13;
4.3 Per 1 september 2007 is met de artikelen 7:311 e.v. Bur­gerlijk Wetboek een nieuwe wettelijke regeling van de pacht in werking getreden en is de Pachtwet vervallen. Omdat tus­sen oud en nieuw recht geen voor de onderhavige zaak re­levant verschil bestaat, behoeft de vraag welk recht volgens het overgangsrecht van toepassing is, geen bespreking. Het hof zal hierna alleen verwijzen naar de bepalingen van het nieuwe recht.&#13;
4.4 Mede gelet op hetgeen volgens het proces-verbaal door partijen is verklaard bij gelegenheid van de comparitie na antwoord in eerste aanleg, staat tussen partijen vast dat Ver­dijk, naar aanleiding van de onder 3.7 bedoelde opzegging, in het voorjaar van 2007 aan Van de Wetering heeft ge­vraagd of hij het perceel nog één jaar zou mogen gebruiken in verband met (het uitoefenen van) zijn toeslagrechten. Vol­gens de verklaring van Verdijk ter comparitie “waren de toe­slagrechten al aangevraagd”, wat het het hof aldus verstaat dat Verdijk bij gelegenheid van de gecombineerde opga­ve aan Dienst Regelingen het perceel had opgegeven als bij hem in gebruik. Ook staat vast dat Van de Wetering daarmee heeft ingestemd en dat partijen voor het gebruik een prijs van € 800,- per hectare zijn overeengekomen.&#13;
4.5 Volgens zowel oud als nieuw recht is voor de kwalifica­tie als pacht voldoende dat de overeenkomst strekt tot het te­gen een tegenprestatie in gebruik verstrekken ter uitoefening van de landbouw. Anders dan de pachtkamer in eerste aan­leg komt het hof, naar aanleiding van hetgeen onder 4.4 is overwogen, dan ook tot de conclusie dat sprake is van pacht.&#13;
4.6 Van de Wetering heeft zich erop beroepen dat de vorde­ring tot vastlegging van de pacht naar maatstaven van rede­lijkheid en billijkheid onaanvaardbaar is. Voor zover Van de Wetering (evenals Verdijk) in dat verband ervan uitgaat dat vastlegging zonder meer zou leiden tot een pachtovereen­komst voor de wettelijke duur van zes jaar (in plaats van het door partijen beoogde gebruik voor één jaar) vergist hij zich. Gelet op de stellingen van partijen omtrent de inhoud van hun overeenkomst zou immers vastlegging moeten volgen van een pachtovereenkomst voor de duur van één jaar. Die vastlegging leidt alleen dan tot een pachtovereenkomst voor de wettelijke duur, indien de grondkamer haar goedkeuring aan de overeengekomen kortere duur onthoudt. Het hof ver­wijst naar het derde lid van artikel 7:325 Burgerlijk Wet­boek. Wel volgt uit het stelsel van het eerste lid van artikel 7:322 Burgerlijk Wetboek dat de omstandigheid dat partijen de pacht niet zelf op schrift hebben gesteld en ter goedkeu­ring naar de grondkamer hebben gezonden, ertoe zou leiden dat de pachtovereenkomst&#13;
voorlopig voor onbepaalde tijd geldt en dat de duur er­van (hetzij de overeengekomen duur van één jaar indien de grondkamer die duur goedkeurt, hetzij in plaats daarvan de wettelijke duur van zes jaar) ingaat bij de aanvang van het pachtjaar volgende op dat waarin op de voet van artikel 1019t Wetboek van Burgerlijke Rechtsvordering afschriften van het vastleggingsvonnis aan de grondkamer zijn gezon­den. Vastlegging tussen partijen van een pachtovereenkomst voor de duur van één jaar zal derhalve ertoe leiden dat de pacht op zijn vroegst eindigt één jaar na voorjaar 2011.&#13;
4.7 Van de Wetering heeft zich voor zijn beroep op de be­perkende werking van redelijkheid en billijkheid voorts on­der meer beroepen op de omstandigheid dat hij Verdijk heeft willen tegemoet komen in verband met de uitoefe­ning van toeslagrechten, alsmede (onder andere conclusie van antwoord in conventie onder 28, 40 en 42 en memo­rie van antwoord onder 62 en 69) op doel en strekking van de koopovereenkomst in verband met hetgeen partijen zijn overeengekomen omtrent de betaling van de restantkoop­som ad € 49.389,-. Volgens de stellingen van Van de Wete­ring vertegenwoordigde bedoeld bedrag de meerwaarde van de kleigrond na afgifte van de ontgrondingsvergunning. De feitelijke juistheid van een en ander is door Verdijk op zich­zelf niet betwist. Wel stelt Verdijk zich op het standpunt dat zijn vordering tot vastlegging niet naar maatstaven van rede­lijkheid en billijkheid onaanvaardbaar is.&#13;
4.8 Het hof stelt in dit verband voorop dat het dwingend­rechtelijk karakter van de relevante bepalingen van het pachtrecht op zichzelf niet uitsluit dat een vordering tot vastlegging afstuit op de beperkende werking van redelijk­heid en billijkheid. Wel zal, in verband met bedoeld dwin­gendrechtelijk karakter, daartoe aan zware eisen moeten zijn voldaan, zodat een bijzondere terughoudendheid past, meer nog dan in gewone gevallen van toepassing van de beper­kende werking van redelijkheid en billijkheid reeds geldt.&#13;
4.9 De omstandigheid dat partijen gebruik gedurende één jaar beoogden, is in het licht van bedoelde terughoudend­heid op zichzelf onvoldoende om te kunnen oordelen dat naar maatstaven van redelijkheid en billijkheid onaanvaard­baar is dat Verdijk vastlegging vordert. Naar volgt uit het eerste en tweede lid van artikel 7:321 Burgerlijk Wetboek gaat de wettelijke regeling van de pacht – die anders dan het huurrecht geen bijzonder regime kent voor overeengekomen gebruik dat naar zijn aard van korte duur is (artikel 7:232 lid 2 Burgerlijk Wetboek met betrekking tot huur van woon­ruimte), respectievelijk een overeenkomst voor twee jaar of korter (artikel 7:301 lid 1 Burgerlijk Wetboek met betrek­king tot huur van bedrijfsruimte) – er vanuit dat ook een (re­guliere of geliberaliseerde) pachtovereenkomst voor de duur van één jaar op schrift behoort te worden gesteld en aan de grondkamer ter goedkeuring dient te worden ingezonden.&#13;
4.10 De omstandigheid dat partijen gebruik gedurende één jaar beoogden in samenhang met zowel de omstandigheid dat Verdijk aan Van de Wetering heeft gevraagd of hij het perceel nog één jaar zou mogen gebruiken in verband met (het uitoefenen van) zijn toeslagrechten, waaraan Van de Wetering is tegemoet gekomen, als in verband met de strek­king van de koopovereenkomst en de bij die overeenkomst aan Verdijk toegekende meerwaardevergoeding, acht het hof daarentegen wel voldoende zwaarwegend. Naar volgt uit het samenstel van de bepalingen van bedoelde overeen­komst was bedoelde strekking dat Van de Wetering na het verkrijgen van de benodigde ontgrondingsvergunning met de ontgronding van het perceel zou kunnen beginnen, waar­tegenover Van de Wetering de meerwaarde aan Verdijk zou voldoen in de vorm van betaling van de restantkoopsom. Schriftelijke vastlegging zou tot consequentie hebben dat Van de Wetering de ontgronding van het perceel voor ja­ren dient uit te stellen, niettegenstaande de omstandigheid dat Verdijk inmiddels – ter zake van de grond waarvoor hij pachtbescherming inroept – de bedoelde meerwaardevergoe­ding heeft ontvangen. In verband daarmee is naar maatsta­ven van redelijkheid en billijkheid onaanvaardbaar dat Ver­dijk, zoals hij in dit geding doet, die vastlegging vordert.&#13;
4.11 Voor zover Verdijk zich in dit geding op het standpunt heeft gesteld dat Van de Wetering nog niet met de ontgron­ding van het perceel is begonnen (onder meer memorie van grieven onder 11) en het perceel voor ontgronding “dan ook niet nodig had” (idem onder 12), heeft hij zijn standpunt on­voldoende gemotiveerd tegenover hetgeen van de zijde van Van de Wetering ter gelegenheid van de comparitie in eerste aanleg is verklaard, namelijk dat een klein gedeelte van het perceel is afgegraven “als proefstukje” en dat voor het ove­rige de ontgronding al begonnen zou moeten zijn, maar dat Van de Wetering dit niet aandurfde (klaarblijkelijk in ver­band met het beroep van Verdijk op pachtbescherming).&#13;
4.12 De omstandigheid dat Van de Wetering aan een derde (Jilissen) het gebruik van het perceel heeft gegund wat be­treft de nog niet ontgronde gedeelten van het perceel, legt al evenmin gewicht in de schaal. Volgens artikel 16.1 van de koopovereenkomst had Verdijk slechts aanspraak op gebruik tot het moment van aanvang van de ontgronding. Volgens de stellingen van Van de Wetering zou Jilissen bovendien steeds plaatsmaken op het moment dat het desbetreffende perceelsgedeelte zou worden ontgrond, iets waartoe – naar volgt uit het standpunt dat hij in dit geding inneemt – Ver­dijk niet bereid is, en was het gebruik door Jilissen boven­dien (anders dan Verdijk aanvoert) om niet. Dat Jilissen vol­gens de met hem gemaakte afspraken inderdaad steeds zou plaatsmaken voor zover ontgronding zou plaatsvinden en dat zijn gebruik om niet was, vindt bevestiging in de schrif­telijke verklaring van Jillissen die als productie 6 bij de me­morie van antwoord is overgelegd. Verdijk heeft vervolgens bij zijn nadere memorie onder 11 ten onrechte volstaan met de blote stelling dat Van de Wetering (met Jilissen) “nog een keer een pachtovereenkomst heeft afgesloten en een tegen­prestatie heeft bedongen”, zonder in te gaan op de inhoud van de schriftelijke verklaring van Jilissen.&#13;
4.13 Voor zover uit de nadere memorie van Verdijk onder 6 in verband met het petitum van de memorie van grieven moet worden afgeleid dat Verdijk ook een grief heeft wil­len opwerpen tegen hetgeen de pachtkamer in eerste aanleg heeft overwogen over haar bevoegdheid om van de vorde­ring in reconventie kennis te nemen, faalt die grief, om­dat hetgeen de pachtkamer in eerste aanleg in verband met het tweede lid van artikel 1019l Wetboek van Burgerlijke Rechtsvordering over de samenhang van die vordering met de vordering in conventie heeft overwogen, juist is.&#13;
4.14 Uit het voorgaande volgt dat voor zover de grieven zich richten tegen het vonnis in conventie, die grieven falen. Hetzelfde geldt voor de grieven tegen het vonnis in recon­ventie, die immers voortbouwen op het standpunt van Ver­dijk in conventie. &#13;
4.15 De slotsom is dat de grieven niet tot vernietiging van het bestreden vonnis kunnen leiden. Het hof zal het bestre­den vonnis bekrachtigen, naar volgt uit hetgeen hiervoor is overwogen met verbetering van de gronden.&#13;
4.16 Het hof zal Verdijk, als de in het ongelijk gestelde par­tij, veroordelen in de kosten van het hoger beroep.&#13;
5 De beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van de rechtbank ’s-Hertogenbosch, sector kanton, locatie Boxmeer, van 24 maart 2009;&#13;
veroordeelt Verdijk in de kosten van het hoger beroep, tot aan deze uitspraak aan de zijde van Van de Wetering begroot op € 1.341,- voor salaris overeenkomstig het liquidatietarief en op € 262,- voor griffierecht en verklaart dit arrest in zo­verre uitvoerbaar bij voorraad.&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.F.J.N. van Osch en Th.C.M. Willem­se en de deskundige leden mr. ing. J.A. Jansens van Gellicum en ir. H.B.M. Duenk</auteurs><published>2010-07-01 00:00:00</published><modified>2010-07-01 00:00:00</modified><editiondate>2010-07-01</editiondate><htmlpath>https://denhollander.info/artikel/8614</htmlpath></article>
</articles></edition>