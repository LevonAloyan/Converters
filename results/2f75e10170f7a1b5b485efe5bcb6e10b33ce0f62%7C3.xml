<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1992</searchword><id>6163</id><udhid>UDH:TvAR/6163</udhid><titel>Superheffing en beSLOMmeringen in de rechtsbescherming</titel><searchwords><searchword>TvAR 3/1992</searchword><searchword>UDH:TvAR/6163</searchword></searchwords><attachments><attachment><name>1992_nr 3_Artikel_Vester.pdf</name><extention>pdf</extention><url>https://denhollander.info/download/5957/ci</url></attachment></attachments><inleiding>1. INLEIDING&#13;
Sinds de invoering van de superheffing in 1984 heeft het College van Beroep voor het bedrijfsleven&#13;
(CBB) te 's-Gravenhage een groot aantal zaken op dit vlak behandeld. Omdat&#13;
deze zaken vanwege het specifieke karakter daarvan, in het algemeen slechts begrijpelijk&#13;
en interessant zijn voor degene die zich regelmatig met dit onderwerp bezig houdt, weten&#13;
de uitspraken van het CBB zelden de weg naar een groter publiek te vinden.&#13;
Sinds enkele jaren heeft zich binnen de superheffing een nieuwe categorie zaken afgetekend,&#13;
die naar mijn mening ook voor een groter publiek interessant is. In deze zgn.&#13;
SLOM-zaken komt namelijk op illustratieve wijze de verhouding tussen nationaal en Europees&#13;
recht aan de orde.</inleiding><content>2. DE SUPERHEFFING&#13;
Het systeem van de superheffing is in 1984 ingevoerd door de EEG om het op dat moment&#13;
bestaande zuivelproduktieoverschot in te dammen. 1&#13;
Kort samengevat is de strekking van deze regelgeving dat iedere melkveehouder een&#13;
heffing is verschuldigd voor de levering/verkoop van melk of melkprodukten, voor zover&#13;
hij daarvoor niet beschikt over een quotum.&#13;
Bij de initiële toekenning van deze melkquota in 1984 gold als hoofdregel dat iedere&#13;
producent een hoeveelheid toegewezen kreeg ter grootte van zijn produktie in het door de&#13;
lidstaat gekozen referentiejaar (voor Nederland: 1983), verminderd met een bepaald, algemeen&#13;
geldend percentage.&#13;
Slechts in zeer specifieke gevallen was het mogelijk om in aanmerking te komen voor&#13;
een ander quotum.2 3. SLOM-PRODUCENTEN&#13;
De superheffing is niet het eerste instrument geweest waarmee de EEG heeft getracht de&#13;
melkproduktie in te dammen. Zo was reeds in 1977 de communautaire grondslag gelegd&#13;
voor een regeling, die het een melkveehouder mogelijk maakte een aanvraag in te dienen&#13;
om in aanmerking te komen voor een premie indien hij de melkproduktie staakte.3&#13;
Doel hiervan was de bedrijfsbeëindiging of -omschakeling (naar een andere bedrijfstak)&#13;
mogelijk te maken. Bij deelname aan deze regeling door middel van het sluiten van&#13;
een overeenkomst met de Stichting (de zgn. SLOM-overeenkomst; SLOM staat voor&#13;
'Staking van de Levering van melk en zuivelprodukten en Omschakeling van het Melkveebestand')&#13;
verplichtte de producent zich ertoe om gedurende een bepaalde periode&#13;
(meestal: vijfjaar) geen melk te leveren/verkopen, noch zijn bedrijf of vee op andere wijze&#13;
voor de melkproduktie te (laten) benutten. Aan deze regeling hebben met name producenten&#13;
deelgenomen, die bijvoorbeeld in verband met ziekte van de bedrijfsleider tijdelijk&#13;
of blijvend de melkproduktie wilden of moesten staken.&#13;
Omdat de SLOM-overeenkomst niet verplichtte tot een definitieve beëindiging van de&#13;
melkveehouderij, zou het de SLOM-producent na afloop van de niet-leveringsperiode&#13;
weer vrijstaan om de produktie te hervatten, indien hij dat wenste.&#13;
Door de invoering van de superheffing in 1984 werden de SLOM-deelnemers die de&#13;
melkproduktie wensten te hervatten, echter geconfronteerd met het probleem dat zij in het&#13;
referentiejaar 1983 niet of niet voortdurend hadden geproduceerd en dus geen of weinig&#13;
quotum kregen toegewezen.&#13;
Bij de totstandkoming van Vo 857/84 is géén buitengewone voorziening voor deze&#13;
groep producenten getroffen. Ten algemene was namelijk als uitgangspunt gekozen, dat&#13;
producenten, die vrijwillig (d.w.z. niet als gevolg van een buiten hun risicosfeer liggende&#13;
omstandigheid) een -naderhand bezien- minder gelukkig produktieniveau hadden gerealiseerd,&#13;
niet in aanmerking behoorden te komen voor een buitengewone toewijzing. De&#13;
deelname aan de SLOM-regeling geschiedde op vrijwillige basis zodat het gevolg daarvan&#13;
(geen representatieve produktie in het referentiejaar) voor rekening van de betreffende&#13;
ondernemers gelaten diende te worden.&#13;
4. HET ARREST-MULDER&#13;
Ondanks het ontbreken van een mogelijkheid daartoe in de nationale en communautaire&#13;
regelgeving, hebben veel SLOM-deelnemers getracht een (groter) quotum te verkrijgen,&#13;
met name door het indienen van een aanvraag op basis van artikel 19 van de Beschikking&#13;
superheffing (1984).4 Deze aanvragen zijn alle afgewezen. Tegen deze beslissingen is&#13;
meestal beroep ingesteld bij het CBB.5 Aanvankelijk zijn enkele beroepen van deze categorie verworpen door het CBB. Nadien&#13;
rees echter kennelijk bij het CBB de twijfel of het ontbreken van een specifieke&#13;
voorziening voor SLOM-deelnemers wellicht strijdig zou zijn met het geschreven of ongeschreven&#13;
gemeenschapsrecht.&#13;
Dit bracht het CBB er toe om bij tussenuitspraak van 14 maart 1986 (CBB-nr.&#13;
66/03/297', in de zaak van J. Mulder te Den Horn) prejudiciële vragen te stellen aan het&#13;
Hof van Justitie van de Europese gemeenschappen.&#13;
Bij arrest van 28 april 1988 oordeelde het Hof dat de EEG ten onrechte had nagelaten&#13;
een voorziening te treffen voor SLOM-deelnemers die de leveringen wensten te hervatten.&#13;
6 Het Hof overwoog dat een ondernemer die door een gemeenschapshandeling is aangemoedigd&#13;
om in het algemeen belang en tegen betaling van een premie gedurende een&#13;
beperkte periode geen melk in de handel te brengen, gerechtigd is te verwachten, dat hij&#13;
na afloop van zijn verbintenis niet gesteld zal worden voor beperkingen die hem in het&#13;
bijzonder treffen juist omdat hij gebruik heeft gemaakt van door die gemeenschapsregeling&#13;
geboden mogelijkheden.&#13;
Door het ontbreken van een specifieke voorziening voor SLOM-deelnemers werd inbreuk&#13;
gemaakt op het gewettigd vertrouwen dat zij mochten hebben in de tijdelijkheid&#13;
van de gevolgen van de regeling waaraan zij zich onderwierpen, en daarom werd Vo&#13;
857/84 ongeldig geacht.&#13;
Overigens overwoog het Hof daarbij wel, dat een ondernemer die zijn produktie gedurende&#13;
een zekere tijd vrijwillig heeft gestaakt, niet mag verwachten dat hij die produktie&#13;
op dezelfde voorwaarden als voorheen zal kunnen hervatten, of dat eventueel in tussentijd&#13;
vastgestelde markt- of structuurpolitieke regels voor hem niet zullen gelden, zodat bepaalde&#13;
beperkende voorwaarden wel toelaatbaar geacht moeten worden.&#13;
Een ander punt van belang in het arrest-Mulder is nog dat het Hof oordeelde dat Vo&#13;
857/84 een limitatieve opsomming bevat van de situaties waarin lidstaten (extra) quotum&#13;
kunnen toedelen, zodat het een lidstaat bij afwezigheid van een mogelijkheid daartoe in&#13;
de gemeenschapsregeling, niet vrijstaat om te komen tot een toewijzing van een verzoek&#13;
daartoe, ongeacht de eventuele rechtmatigheid van de aanspraak.&#13;
5. DE NIEUWE REGELGEVING VOOR SLOM-PRODUCENTEN&#13;
Ter uitvoering van de arresten van het Hof is Vo 857/84 aangepast door opneming van&#13;
een artikel 3 bis, waarin alsnog wordt voorzien in de mogelijkheid van toewijzing van een&#13;
quotum (in de termen van de Verordening: specifieke referentiehoeveelheid) aan voormalig&#13;
SLOM-deelnemers.7 In de communautaire regelgeving zijn strikte voorwaarden gesteld&#13;
voor de toekenning van een zgn. SLOM-quotum, zowel voor wat betreft de criteria om in aanmerking te komen voor zo'n quotum, als de beperkingen die gelden na toekenning&#13;
daarvan.8&#13;
Verder is de hoogte van het toegekende quotum voortdurend een punt van geschil.9&#13;
De nieuw totstandgekomen regelgeving blijkt dan ook buitengewoon bezwaar- en beroepsgevoelig:&#13;
vrijwel in alle gevallen wordt bezwaar en beroep ingesteld tegen de genomen&#13;
beslissing. In de meeste gevallen richt de grief zich rechtstreeks tegen de regelgeving&#13;
zelf en niet tegen de wijze waarop daaraan uitvoering is gegeven. Dit heeft er toe geleid&#13;
dat in de procedures voor het CBB zeer regelmatig vragen aan de orde komen met betrekking&#13;
tot de verhouding tussen nationaal en Europees recht en, in het voetspoor daarvan,&#13;
de rol van de nationale en Europese rechter.&#13;
Zowel in Nederland als andere lidstaten zijn reeds diverse nieuwe prejudiciële vragen&#13;
gesteld over de voorwaarden en beperkingen waarmee voormalig SLOM-deelnemers&#13;
thans geconfronteerd worden.&#13;
De arresten van het Hof hebben inmiddels al weer aanleiding gegeven tot aanpassing&#13;
van de regelgeving. 10&#13;
6. EUROPESE EN NATIONALE RECHTER&#13;
In de procedures voor het CBB en het Hof vallen enkele uitgangspunten te herkennen met&#13;
betrekking tot de taken en bevoegdheden van de nationale rechter, die reeds in eerdere&#13;
uitspraken van het Hof zijn ontwikkeld.&#13;
I. Slechts het Hof is bevoegd de ongeldigheid van een gemeenschapshandeling (i.c. een&#13;
Verordening) uit te spreken.&#13;
Dit brengt met zich, dat zelfs in een situatie waar een nationale rechter overtuigd is van&#13;
het feit dat een gemeenschapshandeling in strijd is met geschreven of ongeschreven recht,&#13;
hij hiervan niet mag uitgaan, totdat het Hof de ongeldigheid heeft vastgesteld. Daarbij&#13;
moet de kanttekening worden geplaatst, dat het in bijzondere (spoedeisende) gevallen wel&#13;
is toegestaan dat voorlopige voorzieningen worden getroffen (zie punt III). Verder merk ik op, dat het er hierbij slechts om gaat, of bij de rechter twijfel over de&#13;
geldigheid bestaat; hij is m.a.w. niet verplicht om op verzoek van een partij in het geding&#13;
een prejudiciële vraag te stellen.&#13;
II. Indien een nationale rechter wordt geconfronteerd met een probleem omtrent de uitlegging&#13;
van gemeenschapsrecht, is hij verplicht een prejudiciële vraag te stellen.&#13;
Om dezelfde reden als die, welke ten grondslag ligt aan de stelling van punt I (t.w. het&#13;
streven naar eenvormige uitlegging van het communautaire recht binnen de Gemeenschap)&#13;
mag een rechter bij een onduidelijke bepaling in een Europese rechtsregel daaraan&#13;
niet zelf een uitleg geven, doch dient hij deze voor te leggen aan het Hof. Ook hier geldt&#13;
dat de rechter oordeelt of de regelgeving bij hem vragen oproept.&#13;
III. In spoedeisende gevallen is het de nationale rechter -onder voorwaarden- toegestaan&#13;
om een voorlopige voorziening te treffen.&#13;
Ik verwijs hierbij naar het recentelijk gewezen arrest van het Hof in de zaken 143/88 en&#13;
92/89.11 Een essentiële voorwaarde die daarbij wordt gesteld, is dat de nationale rechter&#13;
ernstige twijfel moet koesteren aan de geldigheid van de bewuste gemeenschapshandeling,&#13;
en derhalve een prejudiciële vraag daarover moet stellen.&#13;
IV. Verordening 857/84 geeft een limitatieve opsomming van de situaties waarin een Lidstaat&#13;
kan overgaan tot erkenning van een melkquotum; het is een lidstaat niet toegestaan&#13;
om buiten de in deze regelgeving voorziene gevallen een aanspraak op quotum te erkennen.&#13;
Gevolg hiervan is, dat een beroep met de inhoud dat enige ongeschreven rechtsnorm verplicht&#13;
tot een toewijzing, nimmer kan leiden tot een toewijzing in strijd met de Verordeningen.&#13;
Hoogstens zou het Hof hierin desgevraagd aanleiding kunnen vinden om de&#13;
Verordening ongeldig te achten wegens het gemis van een mogelijkheid tot toewijzing&#13;
van het verzoek in de concrete situatie.&#13;
7. DE WERKWIJZE VAN HET CBB&#13;
De hiervoor vermelde regels, gevoegd bij de meer concrete uitlatingen van het Hof met&#13;
betrekking tot de al of niet te honoreren aanspraken van SLOM-deelnemers, bepalen in&#13;
grote lijnen het verloop van een typische SLOM-procedure.&#13;
Indien een verzoeker een grief te berde brengt waarin de redelijkheid van de in de regelgeving&#13;
gestelde criteria of voorwaarden wordt betwist, vertoont het CBB een grote bereidheid om daarin de stelling te lezen dat die regelgeving strijdig is met geschreven en/of&#13;
ongeschreven recht.&#13;
In dit opzicht vertoont het CBB een argwanender houding ten opzichte van (het rechtmatigheidsgehalte&#13;
van) de communautaire en nationale regelgeving dan in voorgaande&#13;
superheffingzaken.&#13;
Naar mijn mening is dit, ten minste vanuit statistisch oogpunt bezien, niet ten onrechte.&#13;
De communautaire regelgeving met betrekking tot de superheffing is immers al tweemaal&#13;
ongeldig verklaard ten opzichte van SLOM-deelnemers, terwijl dit nog nooit is gebeurd&#13;
in 'gewone' superheffingzaken. 12&#13;
Geconfronteerd met zo'n (eventueel impliciete) grief stelt het CBB allereerst vast of&#13;
het criterium waartegen de grief gericht is, rechtstreeks voortvloeit uit de Europese&#13;
regelgeving.&#13;
Indien dat niet het geval is, kan in beginsel (want: behoudens onduidelijkheden in de&#13;
communautaire regelgeving) zonder omweg naar het Hof beslist worden op het beroep.&#13;
Meestal is echter sprake van een uit de gemeenschapsregeling voortvloeiende beperking,&#13;
waarna wordt geoordeeld of er reden is tot het stellen van een prejudiciële vraag.&#13;
Bij de inhoudelijke vraag wanneer nu reden aanwezig moet worden geacht om de Verordeningen&#13;
mogelijk ongeldig te achten, lijkt mij dat het CBB uitgaat van de vraag of&#13;
sprake is van een ongelijke behandeling van SLOM-deelnemers ten opzichte van 'gewone'&#13;
melkveehouders door toepassing van het ter discussie staande criterium, en zo ja, of&#13;
daarvoor een rechtvaardiging is te vinden in de feitelijk verschillende positie waarin deze&#13;
producenten verkeren of hebben verkeerd. Het is op het eerste gezicht opmerkelijk dat aldus&#13;
in de CBB-procedures het gelijkheidsbeginsel centraal staat, terwijl in het arrest-Mulder&#13;
juist werd gesproken over schending van het gerechtvaardigd vertrouwen.&#13;
Daarbij moet echter in het oog gehouden worden dat het Hof daaruit afleidt dat een&#13;
SLOM-deelnemer niet gesteld mag worden voor beperkingen die hem in het bijzonder&#13;
treffen omdat hij had deelgenomen aan de SLOM-regeling.&#13;
Of in een concreet geval sprake is van een dergelijke beperking, kan derhalve slechts&#13;
worden vastgesteld na een vergelijking met de positie waarin 'gewone' producenten verkeren.&#13;
8. SCHADEVERGOEDING&#13;
Een afzonderlijk punt van belang is de wijze waarop het CBB reageert op een verzoek tot&#13;
schadevergoeding met betrekking tot schade die is geleden als gevolg van het feit dat&#13;
eerst in 1989 een toewijzing van melkquotum plaatsvond.&#13;
Reeds in de zaak-Mulder13 heeft de betrokken ondernemer het College verzocht om&#13;
vergoeding van de geleden schade op basis van artikel 60 Wet Arbo.&#13;
Het College overwoog dat de minister vóór aanpassing van Verordening 857/84 niet&#13;
de vrijheid had om een specifieke voorziening voor SLOM-producenten te creëren, en evenmin bevoegd was om buiten de grenzen van de communautaire wetgeving te treden,&#13;
zodat geen verplichting tot schadevergoeding voor de minister kon worden aangenomen.&#13;
Wel werd daarbij uitdrukkelijk overwogen dat de vraag of, en zo ja, in hoeverre, de EEG&#13;
aansprakelijk is voor de gestelde schade, een vraag was die de betrokkene desgewenst op&#13;
de voet van artikel 215, juncto artikel 178 van het EEG-verdrag kon voorleggen aan het&#13;
Hof, hetgeen inmiddels door een aantal SLOM-boeren in binnen- en buitenland is gedaan.&#13;
Op 28 januari 1992 heeft advocaat-generaal Van Gerven geconcludeerd in twee van&#13;
deze zaken dat de EEG inderdaad aansprakelijk is. 14&#13;
Overigens betekent dit dat een schadeclaim tegen de Staat of de minister bij de burgerlijke&#13;
rechter tot mislukken is gedoemd. Nog afgezien van het feit dat de inhoudelijke&#13;
overwegingen van het CBB met betrekking tot de aansprakelijkheid van de minister&#13;
overtuigend lijken, zal de burgerlijke rechter zich hoogstwaarschijnlijk onbevoegd&#13;
verklaren om van het geschil kennis te nemen, omdat voor deze vordering de specifieke&#13;
rechtsgang van artikel 60/61 Wet Arbo bij het CBB openstaat of heeft opengestaan.&#13;
Ik heb de indruk dat dit belangrijke verschil tussen de Wet Arbo en de Wet Arob&#13;
(waarin niet een met de artikelen 60/61 Wet Arbo vergelijkbare voorziening is opgenomen)&#13;
niet altijd de aandacht krijgt die dat verdient, gelet op de frequentie waarin de laatste&#13;
tijd (met name ook in SLOM-zaken) onder verwijzing naar het arrest HR Velsen/De&#13;
Waard aanspraak wordt gemaakt op schadevergoeding, bij gebreke waarvan wordt gedreigd&#13;
met procedures voor de burgerlijk rechter.&#13;
In zoverre wijkt deze gang van zaken af van hetgeen in een Arob-procedure mogelijk&#13;
is: in het laatste geval is het mogelijk om eerst de onjuistheid (en daardoor wellicht: de&#13;
onrechtmatigheid15 van het bestreden besluit vast te doen stellen, waarna vervolgens door&#13;
middel van een civiele procedure getracht kan worden de schade te verhalen.&#13;
In een Arbo-procedure daarentegen, dient direct bij het instellen van beroep aanspraak&#13;
te worden gemaakt op vergoeding van de geleden schade. 9. SLOTOPMERKINGEN&#13;
Het behoeft geen toelichting dat de voortdurende onzekerheid over de definitieve aanspraken&#13;
die SLOM-deelnemers kunnen doen gelden, zowel de betrokkenen zelf als het&#13;
bestuur voor grote problemen stellen.&#13;
De duur van deze onzekerheid wordt voor een belangrijk deel bepaald door het tijdsverloop&#13;
dat is gemoeid met de 'Europese verwikkelingen' rond de materie (de Hofprocedures&#13;
en, in voorkomend geval, de besluitvorming in de Raad indien de regelgeving&#13;
aangepast dient te worden).&#13;
Op zichzelf is het niet vreemd of onaanvaardbaar dat het gemeenschappelijk landbouwbeleid&#13;
bepaalde nadelen met zich meebrengt voor wat betreft de snelheid en eenvoud&#13;
waarmee het bestuur of de rechter in een lidstaat tot beslissingen c.q. uitspraken kan&#13;
komen.&#13;
In de loop van de vele SLOM-procedures sinds 1988 ben ik echter tot de conclusie gekomen&#13;
dat het (tenminste voor wat betreft de subjectieve beleving van de betrokken&#13;
melkveehouders daarvan) afbreuk doet aan het niveau van de geboden rechtsbescherming&#13;
tegen overheidshandelen, dat in de nationale procedure in zaken als de onderhavige, eigenlijk&#13;
slechts gesproken kan worden over de vraag of een niet in het geding betrokken&#13;
hogere instantie wellicht onjuist heeft gehandeld door regelgeving met een bepaalde inhoud&#13;
vast te stellen.&#13;
Een belangrijk aspect van rechtsbescherming is immers dat het voor een justitiabele&#13;
mogelijk is om, eventueel via de rechter, in discussie te geraken met de instantie die het&#13;
in de macht heeft om zijn verzoek in te willigen.&#13;
Wanneer er van moet worden uitgegaan dat de in het voorgaande geschetste problematiek&#13;
representatief is voor iets wat zich in de toekomst door de 'Europeanisering' van het&#13;
recht vaker zal voordoen, dan denk ik dat vanuit het oogpunt van de rechtsbescherming&#13;
enige bezorgdheid op zijn plaats is.</content><legacyfootnotes>1. Belangrijkste bronnen van recht zijn Verordening (EEG) nr. 857/84 van de Raad d.d. 31 maart 1984 (Pb. EG&#13;
L 90); Verordening (EEG) 1546/88 van de Commissie d.d. 3 juni 1988 (Pb. EG L 139). In Nederland is&#13;
uitvoering gegeven aan deze (rechtstreekse werking hebbende) verordeningen in de Beschikking&#13;
superheffing (d.d. 18 april 1984, Stcrt. 79) en aanverwante/opvolgende regelgeving. De regelgeving met&#13;
betrekking tot deze materie is te vinden in deel 110S van de editie Schuurman &amp; Jordens.&#13;
2. Voor de goede orde wijs ik er op dat dit een sterk vereenvoudigde weergave is van het gecompliceerde&#13;
systeem, zoals dat in de regelgeving is neergelegd. Zo kent deze regelgeving het begrip 'quotum' niet,&#13;
doch slechts de termen 'referentiehoeveelheid' en 'heffingvrije hoeveelheid', al naar gelang sprake is van&#13;
leveringen aan een melkfabriek of rechtstreeks aan de consument. Dit verschil heeft ook gevolgen voor de&#13;
formele verschuldigdheid van de heffing: in het eerste geval is de fabriek de heffing verschuldigd, doch&#13;
dient deze door te berekenen aan de producent.&#13;
3. Verordening 1078/77 van de Raad d.d. 17 mei 1977 (Pb. EG L 131). In Nederland is deze verordening&#13;
uitgewerkt in Bestuursbesluit nr. 184 van de Stichting Ontwikkelings- en Saneringsfonds voor de&#13;
Landbouw (Stcrt. 126).&#13;
4. Artikel 19 van de Beschikking superheffing bepaalde, dat de minister voor andere dan in de Beschikking&#13;
voorziene gevallen aanspraken kon erkennen; een zeer ruim geformuleerde hardheidsclausule derhalve.&#13;
5. Artikel 46 van de Landbouwwet wijst het CBB als bevoegde rechter aan voor geschillen rond beslissingen&#13;
genomen ter uitvoering van bij of krachtens de Landbouwwet gestelde bepalingen.&#13;
6. Hof van Justitie van de Europese gemeenschappen d.d. 28 april 1988, zaak 120/86 (Jur. 1988, p. 2321).&#13;
Volledigheidshalve merk ik op dat het Hof gelijktijdig uitspraak deed in een Duitse zaak (170/86, Von&#13;
Deetzen, Jur. 1988, p. 2355), waarin hetzelfde probleem aan de orde was. Omdat het arrest inhoudelijk&#13;
vrijwel identiek is aan dat in de zaak-Mulder, besteed ik daaraan niet afzonderlijk aandacht.&#13;
7. Artikel 3 bis is ingevoerd bij Verordening (EEG) NR. 764/89 van de Raad d.d. 20 maart 1989 (Pb. EG L&#13;
84). Ook (Commissie)verordening 1546/88 is aangepast door invoering van een artikel 3 bis (zie&#13;
Verordening (EEG) 1033/89, d.d. 20 april 1989, Pb. EG L 110). In Nederland is hieraan uitwerking&#13;
gegeven in de Beschikking superheffing SLOM-deelnemers (d.d. 16 mei 1989, Stcrt. 54).&#13;
8. Als voorbeeld van de eerste categorie valt te wijzen op de eis, dat de aanvrager dient aan te tonen dat hij&#13;
in staat is om de aangevraagde hoeveelheid daadwerkelijk te produceren, terwijl in de Commissieverordening&#13;
de eis is opgenomen dat de aanvrager nog geheel of gedeeltelijk hetzelfde bedrijf exploiteert&#13;
als ten tijde van de SLOM-overeenkomst. Een voorbeeld van de tweede categorie is de eis, dat de&#13;
toegekende hoeveelheden slechts definitief toegekend worden indien de aanvrager in een 'proefperiode'&#13;
heeft aangetoond dat hij daadwerkelijk de produktie heeft hervat en zijn leveringen/verkoop een bepaald&#13;
minimumniveau heeft bereikt. Verder is bepaald dat het toegekende quotum niet tijdelijk kan worden&#13;
overdragen en binnen een bepaalde periode evenmin kan worden vervreemd, dit in tegenstelling tot&#13;
'gewoon' quotum.&#13;
9. Op dit moment geldt dat de aanvrager ten hoogste een quotum krijgt toegekend van 80,57% (bij&#13;
fabrieksleveringen) resp. 97,61% (bij verkoop rechtstreeks aan de consument) van de hoeveelheid die&#13;
door hem is geleverd/verkocht in de twaalf maanden voorafgaand aan het indienen van de aanvraag tot&#13;
deelname aan de SLOM-regeling.&#13;
10. Zie Verordening (EEG) nr. 1639/91 van de Raad d.d. 13 juni 1991 (Pb. EG L 150), Verordening (EEG)&#13;
nr. 2061/91 van de Commissie d.d. 12 juli 1991 (Pb. EG L 187) en de wijziging van de Beschikking&#13;
superheffing SLOM-deelnemers d.d. 11 september 1991, Stcrt. 176.&#13;
11. Zuckerfabrik Süderditmarschen AG/Hauptzollamt Itzehoe en Zuckerfabrik Soest GmbH/Hauptzollamt&#13;
Paderborn (gevoegde zaken) d.d. 21 februari 1991 (AB 1991, 328).&#13;
12 Daarbij kan er nog op gewezen worden dat op dit moment nog een aantal procedures voor het Hof loopt&#13;
van een dusdanige inhoud, dat nog niet gezegd kan worden dat de kou van de lucht is voor de&#13;
SLOM-regelgeving.&#13;
13 Zie de (eind)uitspraak van het CBB in deze zaak van 30 november 1988. Deze uitspraak is achter in dit&#13;
nummer opgenomen.&#13;
14 Conclusie d.d. 28 januari 1992 in de gevoegde zaken C-104/89 en C-37/90 (niet gepubliceerd).&#13;
15 Dit is in ieder geval in Arbo-zaken bepaald niet hetzelfde. Bij de beoordeling van de gegrondheid van een&#13;
beroep slaat het CBB m.n. in superheffingzaken vaak ook acht op bewijsmiddelen en stellingen die de&#13;
verzoeker eerst in de beroepsfase naar voren heeft gebracht (voor zover de specifieke wettelijke regeling&#13;
daar overigens de ruimte toelaat). Resultaat hiervan is dat de toetsing van de bestreden beslissing in feite&#13;
ex nunc geschiedt. Het is dus zeer wel denkbaar dat, gelet op de feiten en omstandigheden die verweerder&#13;
bekend waren (of behoorden te zijn) op het moment dat de beslissing werd genomen, een beslissing 'juist'&#13;
is te achten, doch dat nadien bekend geworden feiten en omstandigheden leiden tot vernietiging van het&#13;
bestreden besluit. Voor de vraag of een verplichting tot schadevergoeding bestaat, en zo ja, vanaf&#13;
wanneer, kan derhalve niet zonder meer worden aangenomen dat een vernietiging van het besluit betekent&#13;
dat deze vanaf het moment waarop deze werd genomen een onrechtmatige situatie in het leven heeft&#13;
geroepen. Illustratief in dit verband is de uitspraak van het CBB d.d. 17 juli 1991 (CBB-nr. 66/03/6296 en&#13;
86/0171/60/021, Van den Boogaert te Someren; opgenomen achter in dit tijdschrift, blz. 185). Zie in dit&#13;
verband ook CBB 12 juli 1989 (NJ 1990, nr. 310) waarin wordt geoordeeld dat verweerder niet&#13;
aansprakelijk was voor de schade, welke voortvloeide uit nadien (wegens strijd met een algemeen&#13;
verbindend voorschrift!) vernietigde besluiten, omdat de onrechtmatigheid daarvan verweerder niet viel&#13;
toe te rekenen.&#13;
</legacyfootnotes><footnotes><footnote/></footnotes><auteurs>Mr. L.J. Vester</auteurs><published>1992-03-01 00:00:00</published><modified>1989-10-31 00:00:00</modified><editiondate>1992-03-01</editiondate><htmlpath>https://denhollander.info/artikel/6163</htmlpath></article>
</articles></edition>