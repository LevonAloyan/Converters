<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2010</searchword><id>8453</id><udhid>UDH:TvAR/8453</udhid><titel>De Crisis- en herstelwet</titel><searchwords><searchword>TvAR 4/2010</searchword><searchword>UDH:TvAR/8453</searchword></searchwords><attachments><attachment><name>TvAR2010_04_01_De_crisis-_en.pdf</name><extention>pdf</extention><url>https://denhollander.info/download/7563/ci</url></attachment></attachments><inleiding>Het is een hardnekkig misverstand in politieke en maatschappelijke kringen dat regelgeving en procedures daadkrachtige burgers en bestuurders eigenlijk alleen maar in de weg zitten. De wet waar demissionair premier Balkenende zo enthousiast over is, is op 16 maart 2010 door de Eerste Kamer aangenomen. Veel tijdschriften hebben themanummers gewijd aan deze Crisis- en herstelwet, men zie bijvoorbeeld: het Land- en Tuinbouwbulletin (LTB, nr. 1, januari 2010), Milieu &amp; Recht (M&amp;R 2009/10), en het Tijdschrift voor Bouwrecht (TBR, nr. 1, januari 2010). In essentie gaat het bij deze wet om versnelling van de besluitvorming over allerlei projecten. Daarvoor worden allerlei juridische hindernissen uit de weg geruimd. De Raad van State haalt in zijn advies met instemming de bevindingen van de Commissie-Elver­ding aan: ‘uit haar analyse blijkt dat veel belemmeringen in de voortgang van deze projecten niet zozeer een juridische of processuele achtergrond hebben, maar verband houden met be­stuurlijk en politiek onvermogen. Versnelling van de besluitvorming is volgens de commissie niet louter een kwestie van het beter organiseren van het besluitvormingsproces en het aan­passen van de toepasselijke regelgeving. Het gaat erom te komen tot besluiten van zodanige inhoudelijke en processuele kwaliteit dat deze maatschappelijk breed gedragen kunnen wor­den.’&#13;
</inleiding><content>In de tweede afdeling van hoofdstuk 2 van de Crisis- en herstelwet zijn maatregelen opgeno­men om procedures te versnellen:&#13;
––toetsing door het bestuursorgaan van onderzoek (art. 1.3);&#13;
––afschaffing van het beroepsrecht voor lagere overheden en krachtens publiekrecht ingestelde rechtspersonen (art. 1.4);&#13;
––gebreken in de besluitvorming - schending van een geschreven of ongeschreven rechtsregel of algemeen rechtsbeginsel - kunnen in bezwaar en beroep in stand blijven als aannemelijk is dat de belanghebbende daardoor niet wordt benadeeld (art. 1.5);&#13;
––de beroepen worden door de rechter versneld behandeld (art. 1.6);&#13;
––proceduretermijnen kunnen worden bekort en de rechter moet binnen zes maanden uitspraak doen;&#13;
––na de beroepstermijn kunnen geen beroepsgronden meer worden aangevoerd (art. 1.6a);&#13;
––als een belanghebbende zich beroept op een rechtsregel die niet strekt tot bescher­ming van zijn belangen, wordt het besluit niet vernietigd (relativiteitsvereiste) (art. 1.9);&#13;
––na vernietiging van een besluit kan het bestuursorgaan een nieuw besluit (blijven) baseren op de aan het eerdere besluit ten grondslag liggende feiten, tenzij de on­juistheid daarvan een grond voor vernietiging was (art. 1.10).&#13;
Deze versnellingsmaatregelen zijn van toepassing op in de wet omschreven categorieën van besluiten en ook opgesomde concrete projecten. Aangezien dit een kort stuk moet zijn, ga ik niet in op elk van deze maatregelen, die meer problemen oproepen dan zij oplossen. Zo is lang niet altijd duidelijk welke besluiten nu onder deze Crisis- en herstelwet vallen. Ook zal ik de stelling niet verder uitwerken dat deze wet tot het tegenovergestelde zal leiden van wat de Commissie- Elverding beoogde: broddelwerk in plaats van kwaliteit. Wat eigenlijk het meest verbazend is, is de tijdelijkheid van de wet. De opgesomde maatregelen gelden tot 1 ja­nuari 2014. Dan zal dat het daarop betrekking hebbende deel van de wet weer vervallen. De wetgever is hier wel erg overtuigd van de effectiviteit van de wet voor de bestrijding van de crisis. Maar erger is dat de maatregelen niet zouden hoeven te vervallen als het goede maatre­gelen zouden zijn. Het zijn dus, ook in de ogen van de wetgever zelf, geen goede, of op zijn minst niet erg doordachte maatregelen. Of is het de bedoeling om de horizonbepaling (art. 5.10) op enig moment weer te schrappen?&#13;
Het valt te vrezen dat verstandige opmerkingen zoals die van de Raad van State, alleen bij ju­risten nog instemming kunnen verkrijgen. Veelzeggend is dat het wetsvoorstel in de Eerste Kamer is behandeld door de Commissie voor Verkeer en Waterstaat en niet door de Commis­sie Justitie. Men heeft nog wel enkele deskundigen van buiten gehoord tijdens die behande­ling, maar dat ging niet over rechtsbescherming. Het lijkt er op dat niet alleen de economie in crisis is, maar ook het recht. Die laatste crisis kon nog wel eens verder doorzetten, ook al om­dat het genoemde hardnekkige misverstand door onze beleidsmakers zonder meer in stand wordt gelaten en zelfs nog wordt versterkt. De Crisis- en herstelwet is per 31 maart 2010 in werking getreden.&#13;
&#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil</auteurs><published>2010-04-01 00:00:00</published><modified>2010-04-01 00:00:00</modified><editiondate>2010-04-01</editiondate><htmlpath>https://denhollander.info/artikel/8453</htmlpath></article>
</articles></edition>