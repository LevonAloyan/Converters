<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2004</searchword><id>3641</id><udhid>UDH:TvAR/3641</udhid><titel>Brockhoff / Op den Kelder (TvAR 2004/5222)</titel><searchwords><searchword>TvAR 6/2004</searchword><searchword>TvAR 2004/5222</searchword><searchword>UDH:TvAR/3641</searchword></searchwords><attachments><attachment><name>2004_nr 6_Rechtspraak_5222.pdf</name><extention>pdf</extention><url>https://denhollander.info/download/3638/ci</url></attachment></attachments><inleiding>[Pachtwet art. 12; BW art. 3:13, 6:248]&#13;
&#13;
Op zichzelf is denkbaar dat, in verband met&#13;
de bijzondere omstandigheden van het&#13;
geval, een beroep op een of meer dwingendrechtelijke&#13;
bepalingen van de Pachtwet naar&#13;
maatstaven van redelijkheid en billijkheid&#13;
onaanvaardbaar is, dan wel – wat veelal op&#13;
hetzelfde neer zal komen – dat bedoeld&#13;
beroep op de Pachtwet misbruik van&#13;
bevoegdheid oplevert, maar daartoe moet&#13;
aan zware eisen zijn voldaan. In het onderhavige&#13;
geval is aan die zware eisen niet&#13;
voldaan.&#13;
De partij die stelt dat de pachtovereenkomst&#13;
is aangegaan voor een tijd die afwijkt van&#13;
de wettelijke duur als bedoeld in art. 12&#13;
Pachtwet draagt te dien aanzien de bewijslast.&#13;
In het onderhavige geval is bewijs niet&#13;
geleverd. Voorzover de pachter zich op het&#13;
standpunt stelt dat beëindiging van de&#13;
pachtverhouding met wederzijds goedvinden&#13;
heeft plaatsgevonden, heeft hij&#13;
daartoe onvoldoende gesteld.&#13;
Beroep op rechtsverwerking faalt, omdat uit&#13;
de door de verpachtster gestelde feiten,&#13;
indien juist, niet kan worden afgeleid dat&#13;
hetzij de pachter bij de verpachtster het&#13;
vertrouwen heeft gewekt dat hij zijn aanspraken&#13;
uit de pachtovereenkomst niet&#13;
geldend zou maken, hetzij de verpachtster&#13;
in haar positie onredelijk zou worden&#13;
benadeeld in geval de pachter zijn aanspraken&#13;
geldend zou kunnen maken.</inleiding><content>ARREST IN DE ZAAK VAN:&#13;
de besloten vennootschap met beperkte aansprakelijkheid&#13;
Joop Brockhoff B.V., gevestigd&#13;
te Luttelgeest, gemeente Noordoostpolder,&#13;
appellante in het principaal beroep,&#13;
geïntimeerde in het incidenteel beroep,&#13;
procureur: mr. B.J. Schadd,&#13;
tegen&#13;
Cornelis Jozef Op den Kelder, wonende te&#13;
Luttelgeest, gemeente Noordoostpolder,&#13;
geïntimeerde in het principaal beroep,&#13;
appellant in het incidenteel beroep,&#13;
procureur: mr. F.J. Boom.&#13;
1 Het geding in eerste aanleg&#13;
Voor de procedure in eerste aanleg wordt verwezen&#13;
naar de inhoud van de vonnissen van&#13;
24 januari, 2 mei en 26 september 2001, die de&#13;
pachtkamer van het kantongerecht te Lelystad&#13;
tussen principaal appellante (hierna te noemen:&#13;
Brockhoff B.V.) als gedaagde en principaal&#13;
geïntimeerde (hierna te noemen: Op den Kelder)&#13;
als eiser heeft gewezen. Van de vonnissen&#13;
van 2 mei en 26 september 2001 is een fotokopie&#13;
aan dit arrest gehecht.&#13;
2 Het geding in hoger beroep&#13;
2.1 Brockhoff B.V. heeft bij exploot van&#13;
25 oktober 2001 aangezegd van het vonnis&#13;
van 26 september 2001 in hoger beroep te&#13;
komen, met dagvaarding van Op den Kelder&#13;
voor dit hof.&#13;
2.2 Bij memorie van grieven – door Brockhoff&#13;
B.V. abusievelijk aangeduid als “memorie van&#13;
antwoord” – heeft Brockhoff B.V. vier grieven&#13;
aangevoerd en toegelicht, en heeft zij geconcludeerd&#13;
dat het hof het vonnis van 26 september&#13;
2001 en voor zoveel nodig de voorliggende&#13;
tussenvonnissen zal vernietigen en alsnog&#13;
rechtdoende zal uitspreken dat Op den&#13;
Kelder niet ontvankelijk is in zijn vordering,&#13;
althans dat het die vordering zal afwijzen, met&#13;
veroordeling van Op den Kelder in de kosten&#13;
van beide instanties van deze rechtspleging,&#13;
gebruikelijk salaris van gemachtigde (in prima)&#13;
en van de procureur (in appèl) daarin begrepen.&#13;
2.3 Bij memorie van antwoord heeft Op den&#13;
Kelder de grieven bestreden, heeft hij bewijs&#13;
aangeboden, en heeft hij geconcludeerd dat&#13;
het hof het door Brockhoff B.V. ingestelde&#13;
hoger beroep niet-ontvankelijk zal oordelen,&#13;
althans het als zijnde ongegrond zal afwijzen,&#13;
met veroordeling van Brockhoff B.V. in de&#13;
proceskosten van beide instanties.&#13;
2.4 Bij dezelfde memorie heeft Op den Kelder&#13;
incidenteel beroep ingesteld tegen het vonnis&#13;
van 26 september 2001, daartegen twee grieven&#13;
aangevoerd en toegelicht, heeft hij bewijs&#13;
aangeboden, en heeft hij geconcludeerd dat&#13;
het hof het door hem gestelde hoger beroep&#13;
gegrond zal verklaren, het door de pachtkamer&#13;
van het voormalige kantongerecht te&#13;
Lelystad – thans geheten pachtkamer van de&#13;
rechtbank Zwolle sector kanton locatie Lelystad&#13;
– tussen partijen gewezen eindvonnis d.d.&#13;
26 september 2001 voor zoveel nodig zal vernietigen&#13;
en opnieuw rechtdoende schriftelijk&#13;
vast zal leggen de pachtovereenkomst als&#13;
bedoeld onder punt 10 van (het lichaam van)&#13;
de dagvaarding in eerste instantie, alsnog voor&#13;
onbepaalde tijd, althans voor de door het hof&#13;
in goede justitie te bepalen duur, met veroordeling&#13;
van Brockhoff B.V. in de proceskosten&#13;
van beide instanties.&#13;
2.5 Bij memorie van antwoord in incidenteel&#13;
appèl heeft Brockhoff B.V. de grieven in het&#13;
incidenteel beroep bestreden en verweer&#13;
gevoerd, en heeft zij geconcludeerd dat het&#13;
hof dat beroep zal verwerpen, met veroordeling&#13;
van Op den Kelder in de kosten.&#13;
2.6 Vervolgens hebben partijen de stukken&#13;
voor het wijzen van arrest aan het hof overgelegd.&#13;
3 De vaststaande feiten&#13;
3.1 Op grond van de in zoverre niet bestreden&#13;
vaststelling van de pachtkamer van het kantongerecht&#13;
en op grond van hetgeen verder is&#13;
gesteld en niet of onvoldoende is weersproken&#13;
dan wel blijkt uit de onbetwiste inhoud van&#13;
de overgelegde bescheiden, staat in hoger&#13;
beroep het navolgende vast.&#13;
3.2 Bij akte van 29 september 1995 heeft de&#13;
gemeente Noordoostpolder aan Brockhoff B.V.&#13;
in erfpacht uitgegeven de percelen kadastraal&#13;
bekend gemeente Noordoostpolder, sectie B,&#13;
nrs. 2218 (ged.) en 1716 (ged.), thans nr. 3015,&#13;
groot 4.11.20 ha (verder te noemen: de percelen).&#13;
Op 24 mei 2000 heeft Brockhoff B.V. ook&#13;
de blote eigendom van de percelen verworven.&#13;
3.3 In het voorjaar van 1996 heeft Brockhoff&#13;
B.V. de percelen aan Op den Kelder in gebruik&#13;
gegeven. Op 27 mei 1997 heeft Brockhoff B.V.&#13;
een factuur aan Op den Kelder gestuurd voor&#13;
“Huur land 1996” en “Huur land 1997”. Op&#13;
31 december 1998 en op 14 januari 1999 heeft&#13;
hij Op den Kelder facturen voor “aan U verhuurd:&#13;
4,5 ha land à ƒ 2.500,–” gestuurd.&#13;
3.4 Bij brief van 10 maart 2000 heeft Brockhoff&#13;
B.V. Op den Kelder meegedeeld, dat Op&#13;
den Kelder “het aankomende seizoen, te&#13;
weten 2000, geen gebruik meer mag maken&#13;
van het land gelegen aan de Weteringweg&#13;
kadastraal bekend gemeente Noordoostpolder&#13;
sectie B, nummer 3015 (...).”&#13;
3.5 In het teeltseizoen 2000 heeft Brockhoff&#13;
B.V. de percelen in gebruik gegeven aan A. de&#13;
Boer. Daartegen heeft Op den Kelder bij&#13;
Brockhoff B.V. geprotesteerd, in ieder geval&#13;
bij brief van zijn raadsman van 29 mei 2000.&#13;
4 Beoordeling van het geschil in het&#13;
principaal en het incidenteel beroep&#13;
4.1 Op den Kelder heeft in dit geding schriftelijke&#13;
vastlegging gevorderd van de volgens&#13;
zijn stellingen tussen partijen totstandgekomen&#13;
pachtovereenkomst, met nevenvorderingen.&#13;
De pachtkamer van het kantongerecht&#13;
heeft na bewijslevering de vordering gedeeltelijk&#13;
toegewezen en heeft vastgelegd pachtovereenkomsten&#13;
“aangegaan in het najaar van&#13;
1995, 1996, 1997 en 1998, telkens voor de&#13;
duur van één jaar ingaande telkens in de&#13;
maand maart voor het teeltseizoen 1996, 1997,&#13;
1998 respectievelijk 1999”.&#13;
4.2 Grief I in het principaal beroep houdt in&#13;
dat de pachtkamer van het kantongerecht aan&#13;
Op den Kelder zijn vordering dadelijk had&#13;
moeten ontzeggen op grond van misbruik van&#13;
bevoegdheid.&#13;
4.3 Het hof stelt in dit verband voorop dat op&#13;
zichzelf denkbaar is dat, in verband met de&#13;
bijzondere omstandigheden van het geval, een&#13;
beroep op een of meer dwingendrechtelijke&#13;
bepalingen van de Pachtwet naar maatstaven&#13;
van redelijkheid en billijkheid onaanvaardbaar&#13;
is, dan wel – wat veelal op hetzelfde neer zal&#13;
komen – dat bedoeld beroep op de Pachtwet&#13;
misbruik van bevoegdheid oplevert, maar dat&#13;
daartoe aan zware eisen moet zijn voldaan.&#13;
4.4 Kort samengevat beroept Brockhoff B.V.&#13;
zich in dit verband op: (i.) de omstandigheid&#13;
dat Op den Kelder beoogt zich ten nadele van&#13;
Brockhoff B.V. in een betere positie te brengen;&#13;
(ii.) de stelling dat de bescherming die de&#13;
Pachtwet beoogt te bieden niet langer passend&#13;
is in verband met een toegenomen mondigheid&#13;
van pachters; (iii.) de omstandigheid dat&#13;
in ieder geval Op den Kelder een mondige&#13;
pachter is, terwijl Brockhoff B.V. met het&#13;
pachtrecht niet vertrouwd was; (iv.) de omstandigheid&#13;
dat de afgesproken pachtvergoeding&#13;
niet opweegt tegen het renteverlies dat&#13;
Brockhoff B.V. op de percelen lijdt; (v.) het&#13;
bestaan van een gewoonte in de streek waarin&#13;
partijen gevestigd zijn respectievelijk wonen.&#13;
4.5 Het hof oordeelt als volgt. De juistheid&#13;
van de onder ii. weergegeven stelling staat ter&#13;
beoordeling van de wetgever en niet van de&#13;
pachtrechter en kan in dit geding derhalve&#13;
geen gewicht in de schaal leggen. Datgene&#13;
waarop Brockhoff B.V. zich overigens&#13;
beroept, kan – uitgaande van de feitelijke&#13;
juistheid ervan – al evenmin leiden tot het&#13;
oordeel dat voldaan is aan zware eisen in de&#13;
hiervoor bedoelde zin. De grief faalt derhalve.&#13;
4.6 Grief II in het principaal beroep en grief 1&#13;
in het incidenteel beroep richten zich beide&#13;
tegen hetgeen de rechtbank heeft overwogen&#13;
en beslist omtrent de duur waarvoor de&#13;
pachtovereenkomst is aangegaan. Brockhoff&#13;
B.V. betoogt dat geen sprake was van jaarcontracten,&#13;
omdat de overeenkomst telkens voor&#13;
één teeltseizoen werden aangegaan. Volgens&#13;
Op den Kelder is de pachtovereenkomst niet&#13;
voor een bepaalde tijd aangegaan, behoudens&#13;
dat tussen partijen is besproken dat de pacht&#13;
zou worden beëindigd zodra Brockhoff B.V.&#13;
het perceel nodig zou hebben voor de uitbreiding&#13;
van haar glastuinbouwbedrijf.&#13;
4.7 Het hof overweegt als volgt. De partij die&#13;
stelt dat de pachtovereenkomst is aangegaan&#13;
voor een tijd die afwijkt van de wettelijke&#13;
duur als bedoeld in art. 12 Pachtwet draagt te&#13;
dien aanzien de bewijslast. Ook de pachtkamer&#13;
van het kantongerecht is daarvan uitgegaan&#13;
en heeft Brockhoff B.V. bewijs opgedragen.&#13;
Brockhoff B.V. komt daartegen terecht&#13;
niet op.&#13;
4.8 Met betrekking tot hetgeen tussen partijen&#13;
in het najaar of de winter van 1995 is besproken,&#13;
staan tegenover elkaar de getuigenverklaringen&#13;
van J.H.P.M. Brockhoff (hierna te noemen:&#13;
Brockhoff), kennelijk statutair-directeur&#13;
van Brockhoff B.V., en Op den Kelder.&#13;
4.9 Volgens de getuige Brockhoff heeft Op&#13;
den Kelder hem destijds gezegd dat hij de&#13;
gronden eerder van de gemeente van jaar tot&#13;
jaar in gebruik had, en heeft Op den Kelder&#13;
hem gevraagd of hij eigenaar was geworden&#13;
en of hij de grond ook van hem van jaar tot&#13;
jaar kon gaan gebruiken. Brockhoff zou daarop&#13;
bevestigend hebben geantwoord. Volgens&#13;
de verklaring van deze getuige vond op initiatief&#13;
van Op den Kelder tussen partijen jaarlijks&#13;
overleg plaats over een eventueel gebruik&#13;
voor het opvolgende teeltseizoen en heeft hij&#13;
Op den Kelder ook na het teeltseizoen van&#13;
1996 steeds het gebruik gegund, totdat zich in&#13;
het najaar van 1999 tussen partijen incidenten&#13;
hadden voorgedaan. Ingebruikgeving voor&#13;
langer dan een jaar zou de getuige volgens zijn&#13;
verklaring nooit hebben gewild, omdat hij&#13;
dan uitbreiding van zijn bedrijf zou hebben&#13;
geblokkeerd. In zijn omgeving kent Brockhoff&#13;
ook geen andere vorm van ingebruikgeving&#13;
dan van jaar tot jaar en hij meent dat&#13;
“bij ons in de buurt” een verpachter vrij is om&#13;
na een jaar de grond aan een ander in gebruik&#13;
te geven.&#13;
4.10 Op den Kelder heeft als getuige verklaard&#13;
dat hij destijds de grond van de gemeente&#13;
voor een langdurige periode, naar hij meent&#13;
12 jaar, in gebruik had gekregen, met dien verstande&#13;
dat aan dat gebruik een einde zou&#13;
komen wanneer zich een glastuinder aandiende.&#13;
Volgens zijn getuigenverklaring heeft Op&#13;
den Kelder in het najaar van 1995 contact met&#13;
Brockhoff opgenomen, heeft hij hem voorgehouden&#13;
dat hij van de gemeente had gehoord&#13;
dat Brockhoff eigenaar of erfpachter zou worden&#13;
en heeft hij Brockhoff gevraagd of die er&#13;
bezwaar tegen had wanneer hij het gebruik&#13;
ten behoeve van zijn akkerbouwbedrijf zou&#13;
continueren. Partijen zouden het toen eens&#13;
zijn geworden over een prijs van ƒ 2.500,– per&#13;
jaar per hectare, met dien verstande dat Op&#13;
den Kelder zou wijken wanneer Brockhoff&#13;
zijn bedrijf zou willen uitbreiden. In de contacten&#13;
die Op den Kelder in de jaren daarna&#13;
met Brockhoff heeft gehad, ging het volgens&#13;
Op den Kelder om een afstemming van zijn&#13;
teeltplan op de plannen van Brockhoff, in verband&#13;
met de vraag of Brockhoff de grond&#13;
voor zijn bedrijf nodig zou hebben. De getuige&#13;
heeft verklaard dat hij bijvoorbeeld een&#13;
keer met Brockhoff had besproken dat hij&#13;
vroege aardappels zou telen, zodat Brockhoff&#13;
in het najaar een kas zou kunnen oprichten.&#13;
Volgens Op den Kelder is het in zijn omgeving&#13;
gebruikelijk dat aan de gebruiker van&#13;
de grond continuïteit wordt gegund, tot het&#13;
moment dat de glastuinbouw wordt ontwikkeld.&#13;
4.11 De beide andere getuigen, A. Bernhard&#13;
en T.M. Groen, beiden evenals Brockhoff&#13;
rozenkweker, zijn niet betrokken geweest bij&#13;
de ingebruikgeving van de grond door Brockhoff&#13;
B.V. aan Op den Kelder, maar hebben het&#13;
een en ander verklaard over hetgeen in de desbetreffende&#13;
regio gangbaar is. Volgens Bernhard&#13;
is het gebruik dat grond die glastuinbouwbedrijven&#13;
nog niet zelf nodig hebben per&#13;
jaar aan belangstellende boeren ter beschikking&#13;
wordt gesteld. Volgens de getuige brengen&#13;
“goeie omgangsvormen” weliswaar mee dat&#13;
grond meerdere jaren achtereen aan dezelfde&#13;
persoon in gebruik wordt gegeven, maar&#13;
komen niettemin ook wisselingen voor. Ook&#13;
Groen heeft verklaard dat de ingebruikgeving&#13;
op jaarbasis pleegt te geschieden. De reden&#13;
daarvoor is volgens hem dat de glastuinbouwondernemers&#13;
kunnen bezien wanneer zij de&#13;
grond zelf in gebruik kunnen nemen. Volgens&#13;
de getuige is het “geen automatisme” dat&#13;
gronden een volgend jaar aan dezelfde persoon&#13;
in gebruik worden gegeven en is het de&#13;
eigenaar die dat bepaalt.&#13;
4.12 Anders dan de pachtkamer van het kantongerecht&#13;
acht het hof Brockhoff B.V. niet&#13;
geslaagd in het hem opgedragen bewijs. De&#13;
verklaring van Brockhoff heeft beperkte&#13;
bewijskracht omdat hij partijgetuige is en&#13;
Brockhoff B.V. de bewijslast draagt. De verklaringen&#13;
van Bernhard en Groen bieden aan&#13;
zijn partijverklaring slechts steun voorzover&#13;
zij betrekking hebben op hetgeen in de omgeving&#13;
van partijen gebruikelijk is. Op grond&#13;
van hun verklaringen kan niet met enige&#13;
zekerheid worden aangenomen dat ter plaatse&#13;
ingebruikgeving van jaar tot jaar – in de zin&#13;
van afzonderlijke overeenkomsten per jaar (of&#13;
eventueel per teeltseizoen) – een zo algemeen&#13;
gebruik is, dat Op den Kelder, behoudens een&#13;
duidelijke afspraak in andere zin, ervan heeft&#13;
moeten uitgaan dat Brockhoff hem slechts het&#13;
gebruik van jaar tot jaar wilde gunnen. In dat&#13;
verband is van belang dat het onderscheid&#13;
tussen enerzijds een jaarlijks overleg tussen&#13;
partijen over de vraag of opnieuw ingebruikgeving&#13;
zal plaatsvinden, met als belangrijkste&#13;
factor de eventuele uitbreidingsplannen van&#13;
de desbetreffende glastuinbouwondernemer,&#13;
en anderzijds een overleg tussen partijen aan&#13;
het begin van het teeltseizoen omtrent de&#13;
vraag of een bestaande en voortdurende ingebruikgeving&#13;
op grond van een tussen partijen&#13;
gemaakte afspraak in verband met dergelijke&#13;
uitbreidingsplannen geheel of gedeeltelijk moet&#13;
worden beëindigd (en in verband daarmee of&#13;
het teeltplan van de gebruiker dient te worden&#13;
aangepast), zodanig subtiel is, dat het ontstaan&#13;
van een eenduidig en algemeen gebruik,&#13;
inhoudende dat de ene constructie wel en de&#13;
andere niet wordt gevolgd, niet zeer voor de&#13;
hand ligt. Het bestaan van zo’n gebruik is&#13;
bovendien door Op den Kelder als getuige&#13;
ontkend.&#13;
4.13 Het hof acht het voorts van belang dat&#13;
uit geen van de getuigenverklaringen blijkt&#13;
dat, afgezien van de vraag of het gebruik kon&#13;
worden voortgezet, tussen partijen jaarlijks is&#13;
onderhandeld over de contractsvoorwaarden&#13;
en dat uit de door Op den Kelder in eerste&#13;
aanleg bij zijn akte van 1 november 2000&#13;
overgelegde producties volgt dat in elk geval&#13;
de prijs in de verschillende jaren dezelfde is&#13;
gebleven. Dat is een aanwijzing dat sprake is&#13;
van een voortdurende pachtverhouding – ook&#13;
als aanvankelijk ingebruikgeving voor niet meer&#13;
dan één jaar zou hebben plaatsgevonden – en&#13;
niet van afzonderlijke pachtovereenkomsten.&#13;
4.14 Aanvullend bewijs voor haar stellingen is&#13;
door Brockhoff B.V. niet aangeboden.&#13;
4.15 Uit hetgeen hiervoor is overwogen, volgt&#13;
dat grief 1 in het incidenteel beroep slaagt.&#13;
Daaruit volgt tevens dat grief II in het principaal&#13;
beroep geen doel treft.&#13;
4.16 Met grief III in het principaal beroep&#13;
stelt Brockhoff B.V. zich in hoger beroep&#13;
opnieuw op het standpunt dat de pachtrelatie&#13;
tussen partijen per eind 1999 feitelijk beëindigd&#13;
was. De grief richt zich kennelijk niet&#13;
zozeer tegen het eindvonnis, maar vooral&#13;
tegen het tussenvonnis van 2 mei 2001.&#13;
4.17 Voorzover de grief voortbouwt op het&#13;
standpunt van Brockhoff B.V. dat per jaar&#13;
afzonderlijke pachtovereenkomsten werden&#13;
gesloten en Brockhoff B.V. zich op het standpunt&#13;
stelt dat een zodanige overeenkomst wat&#13;
betreft het (teelt)jaar 2000 niet tot stand is&#13;
gekomen, volgt uit hetgeen naar aanleiding&#13;
van grief II in het principaal beroep en grief 1&#13;
in het incidenteel beroep is overwogen dat en&#13;
waarom de grief faalt.&#13;
4.18 Voorzover Brockhoff B.V. zich op het&#13;
standpunt stelt dat beëindiging van de pachtverhouding&#13;
met wederzijds goedvinden heeft&#13;
plaatsgevonden, heeft hij daartoe onvoldoende&#13;
gesteld. Uit de enkele omstandigheid dat&#13;
Op den Kelder na enkele incidenten in 1998&#13;
en 1999 geen contact met Brockhoff B.V. zou&#13;
hebben gezocht voor het maken van afspraken&#13;
omtrent het teeltseizoen van 2000, laat&#13;
zich een beëindiging met wederzijds goedvinden&#13;
immers niet afleiden. Ten overvloede&#13;
overweegt het hof dat Op den Kelder als&#13;
getuige heeft verklaard dat hij in 1999 van&#13;
Brockhoff te horen had gekregen dat dat het&#13;
laatste jaar was waarin hij de grond mocht&#13;
gebruiken en dat hij toen meteen te kennen&#13;
heeft gegeven dat hij daarmee niet akkoord&#13;
ging. Bewijs van haar stellingen is door&#13;
Brockhoff B.V. – die ook op dit punt de&#13;
bewijslast draagt – niet aangeboden. Ook in&#13;
zoverre faalt derhalve de grief.&#13;
4.19 Met grief IV in het principaal beroep&#13;
beroept Brockhoff B.V. zich op rechtsverwerking.&#13;
Ook aan dit verweer legt zij ten grondslag&#13;
dat Op den Kelder niet het initiatief heeft&#13;
genomen om tot afspraken over het teeltseizoen&#13;
van 2000 te komen, alsmede dat ten&#13;
tijde van de brief van 29 mei 2000 van de&#13;
raadsman van Op den Kelder het teeltseizoen&#13;
van 2000 reeds ruimschoots “onderweg” was.&#13;
4.20 Ook deze grief faalt. In de eerste plaats&#13;
geldt dat uit de door Op den Kelder gestelde&#13;
feiten, indien juist, niet kan worden afgeleid&#13;
dat hetzij Op den Kelder bij Brockhoff B.V.&#13;
het vertrouwen heeft gewekt dat hij zijn aanspraken&#13;
uit de pachtovereenkomst niet geldend&#13;
zou maken, hetzij Brockhoff B.V. in&#13;
haar positie onredelijk zou worden benadeeld&#13;
in geval Op den Kelder zijn aanspraken geldend&#13;
zou kunnen maken. Waar Brockhoff&#13;
B.V. het gebruik inmiddels aan een derde had&#13;
gegund, heeft zij het daaraan verbonden&#13;
nadeel aan zichzelf te wijten, omdat zij – als&#13;
Op den Kelder inderdaad niets van zich liet&#13;
horen – immers ook zelf initiatieven in de&#13;
richting van Op den Kelder had kunnen ontwikkelen&#13;
teneinde duidelijkheid te verkrijgen.&#13;
Anders dan Brockhoff B.V. aanvoert, was Op&#13;
den Kelder ook niet gehouden om prompt –&#13;
en niet eerst bij brief van zijn raadsman van&#13;
29 mei 2000 – op de brief van 10 maart 2000 te&#13;
reageren. In de tweede plaats is volgens de&#13;
getuigenverklaring van Op den Kelder de feitelijke&#13;
gang van zaken anders geweest dan&#13;
Brockhoff B.V. stelt en biedt Brockhoff B.V.&#13;
ook in dit verband geen bewijs aan.&#13;
4.21 De slotsom is dat de grieven in het principaal&#13;
beroep falen en dat het tussenvonnis&#13;
van 2 mei 2001 dient te worden bekrachtigd.&#13;
Grief 1 in het incidenteel beroep slaagt en het&#13;
eindvonnis van 26 september 2001 kan wat&#13;
betreft het in de eerste alinea van het dictum&#13;
bepaalde niet in stand blijven. Uit hetgeen is&#13;
overwogen, volgt dat – overeenkomstig grief&#13;
2 in het incidenteel beroep – Brockhoff B.V.&#13;
dient te worden aangemerkt als de in het&#13;
ongelijk gestelde partij wat betreft het geding&#13;
in eerste aanleg, zodat het vonnis van 26 september&#13;
2001 ook wat betreft de beslissing op&#13;
de proceskosten zal worden vernietigd.&#13;
Brockhoff B.V. dient bovendien te worden&#13;
veroordeeld in de kosten van het principaal&#13;
beroep en het incidenteel beroep.&#13;
5 Beslissing&#13;
Het hof, rechtdoende in het principaal en het&#13;
incidenteel beroep:&#13;
bekrachtigt het vonnis van 2 mei 2001 van de&#13;
pachtkamer van het kantongerecht te Lelystad&#13;
voorzover in het hoger beroep betrokken;&#13;
vernietigt het vonnis van 26 september 2001&#13;
van de pachtkamer van het kantongerecht te&#13;
Lelystad wat betreft het in de eerste alinea van&#13;
het dictum en omtrent de proceskosten&#13;
bepaalde, doet in zoverre opnieuw recht en&#13;
bekrachtigt dat vonnis voor het overige;&#13;
legt schriftelijk vast een tussen Brockhoff B.V.&#13;
als verpachtster en Op den Kelder als pachter&#13;
gesloten pachtovereenkomst met betrekking&#13;
tot de percelen bouwland, kadastraal bekend&#13;
gemeente Noordoostpolder, sectie B, nrs.&#13;
2218 (ged.) en 1716 (ged.), thans nr. 3015,&#13;
groot 4.11.20 ha, aangegaan in het najaar van&#13;
1995 en ingaande het teeltseizoen 1996, tegen&#13;
een pachtprijs van ƒ 2.500,– per hectare, bij&#13;
nabetaling te voldoen, een en ander onverminderd&#13;
het bepaalde in art. 9 lid 1 Pachtwet&#13;
en de mogelijke toepassing van art. 9 lid 2&#13;
Pachtwet;&#13;
veroordeelt Brockhoff B.V. in de kosten van&#13;
het geding in eerste aanleg, tot aan deze uitspraak&#13;
aan de zijde van Op den Kelder&#13;
begroot op € 1.634,– voor salaris van de&#13;
gemachtigde, op € 59,40 voor explootkosten,&#13;
op € 77,14 voor griffierecht en op nihil voor&#13;
getuigentaxen;&#13;
veroordeelt Brockhoff B.V. in de kosten van&#13;
het principaal beroep, tot aan deze uitspraak&#13;
aan de zijde van Op den Kelder begroot op&#13;
€ 771,– voor salaris van de procureur, op&#13;
€ 63,77 voor explootkosten en op € 193,–&#13;
voor griffierecht, alsmede in die van het incidenteel&#13;
beroep, tot aan deze uitspraak aan de&#13;
zijde van Op den Kelder begroot op € 386,–&#13;
voor salaris van de procureur.</content><legacyfootnotes/><footnotes><footnote/></footnotes><auteurs/><published>2004-06-01 00:00:00</published><modified>2004-06-01 00:00:00</modified><editiondate>2004-06-01</editiondate><htmlpath>https://denhollander.info/artikel/3641</htmlpath></article>
</articles></edition>