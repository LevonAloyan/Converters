<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2000</searchword><id>5654</id><udhid>UDH:TvAR/5654</udhid><titel>Een nadere beschouwing van de aanbevelingen van de Commissie Pachtbeleid</titel><searchwords><searchword>TvAR 5/2000</searchword><searchword>UDH:TvAR/5654</searchword></searchwords><attachments><attachment><name>2000_nr 5_Artikel_Meersma.pdf</name><extention>pdf</extention><url>https://denhollander.info/download/5586/ci</url></attachment></attachments><inleiding>Inleiding&#13;
“De Pachtwet is van een ingrijpendheid die zelfs de meest progressief denkende civilist&#13;
tot verbazing moet stemmen”.1 Voor de beoefenaar van het agrarisch recht is de&#13;
Pachtwet inmiddels wellicht een vanzelfsprekendheid; dit neemt niet weg dat de wet&#13;
feitelijk een unieke verschijning in onze rechtsorde is. De Pachtwet is, ook na de&#13;
meest recente wijzigingen in 1995, nog steeds een vergaande inbreuk op de contractsvrijheid.&#13;
Deze inbreuk kent in ieder geval twee aspecten. In de eerste plaats geeft de&#13;
Pachtwet zelf een groot aantal dwingendrechtelijke bepalingen die op een pachtovereenkomst&#13;
van toepassing zijn. In de tweede plaats dient hetgeen contractanten overeenkomen,&#13;
getoetst te worden door een administratiefrechtelijk orgaan, de grondkamer,&#13;
die bovendien de bevoegdheid heeft om bindende wijzigingen in een pachtovereenkomst&#13;
aan te brengen. Er is ons geen onderdeel van het economisch leven bekend&#13;
waar de contractuele verhoudingen tussen partijen zo dwingend beïnvloed worden&#13;
als bij pacht.&#13;
Tegen deze achtergrond beschouwd, zijn de voorstellen van de Commissie Pachtbeleid&#13;
niet eens zo heel opmerkelijk. Zeker wanneer de commissie gebonden is aan&#13;
het uitgangspunt dat in het regeerakkoord is opgenomen, te weten liberalisering van&#13;
de wet. Deze gedachte past in een algemeen waarneembare tendens waarbij de overheid&#13;
voor zichzelf een minder grote rol ziet weggelegd om in te grijpen in het economisch&#13;
verkeer dan voorheen.&#13;
Voor de bescherming van de pachter en de overheidsbemoeienis die daar annex aan is,&#13;
hebben goede redenen bestaan. Voor een deel zijn deze redenen nog steeds aanwezig.&#13;
Voor een ander deel is het gezien de immer voortschrijdende teruggang van het&#13;
pachtareaal, bepaald geen overbodige luxe de Pachtwet weer eens integraal onder het&#13;
vergrootglas te leggen.&#13;
De evaluatie die in 1995 afgesproken is, is om bovenstaande reden dan ook bijzonder&#13;
zinvol. De Hoog heeft in zijn hiervoor opgenomen artikel het rapport van de&#13;
commissie besproken. Hij signaleert een groot aantal fouten en slordigheden. Zijn&#13;
stelling is dat de analyse onvoldoende is en dat dit zich wreekt in de conclusies. Voor&#13;
een groot deel onderschrijven wij de kritiek van De Hoog. Op onderdelen schiet de&#13;
analyse te kort en is de stap naar de conclusies van de commissie wel erg groot. Dit&#13;
alles neemt niet weg dat een bezinning op de Pachtwet in het algemeen en de vraag of&#13;
de pacht een aparte wettelijke regeling vraagt een gerechtvaardigde is.</inleiding><content>Ontwikkelingen algemeen contractenrecht&#13;
In ons Burgerlijk Wetboek heeft de bescherming van de zwakke(re) partij een belangrijke&#13;
plaats gekregen. Zowel in Boek 6 als bij de benoemde overeenkomsten zijn&#13;
waarborgen gecreëerd die de zwakkere partij beschermen. In het algemene deel van&#13;
het contractenrecht zijn onder meer regelingen voor productaansprakelijkheid en&#13;
algemene voorwaarden opgenomen ter bescherming van de zwakkere partij. Op de&#13;
klassieke terreinen van het verbintenissenrecht, huur en arbeid, kennen we de bescherming&#13;
van de zwakke partij al lang. De laatste decennia heeft deze bescherming zich&#13;
echter ook uitgebreid naar andere overeenkomsten: de verzekeringsovereenkomst,&#13;
timesharing, de geneeskundige behandelingsovereenkomst en de reisovereenkomst.&#13;
Hartlief2 vraagt zich in dit verband af of er wel voldoende oog is voor de ongewenste&#13;
effecten van de bescherming. Op tal van terreinen keert de wettelijke bescherming&#13;
van de zwakkere partij zich tegen die partij zelf. Voor de pacht wordt aangenomen&#13;
dat de stringente bescherming van de pachter er toe leidt dat grondbezitters de voorkeur&#13;
geven aan een andere wijze van gronduitgifte dan via pacht. Dit is door de&#13;
(groot)grondbezitters die door de commissie gehoord zijn ook naar voren gebracht.&#13;
Hartlief neemt echter tegelijk een tendens waar om op de meer klassieke terreinen&#13;
zoals arbeid en huur, te pleiten voor het terugdringen van de wettelijke bescherming&#13;
van de zwakkere partij. Meest in het oog springend zijn de recente wijzigingen in het&#13;
arbeidsovereenkomstenrecht. De voorstellen van de commissie passen echter ook in&#13;
deze ontwikkeling.&#13;
De nadelige gevolgen van de beperking van de contractsvrijheid&#13;
Het zal de natuurlijke neiging van een ieder zijn bij het aangaan van een overeenkomst&#13;
vooral oog te hebben voor zijn eigen belang. Wanneer men bij het aangaan van&#13;
een overeenkomst het nastreven van het eigen belang doorkruist ziet door dwingende&#13;
wettelijke regelingen, zoekt men in de praktijk naar mogelijkheden hier onderuit te&#13;
komen.&#13;
De grijze pacht die door de commissie beschreven wordt, is een mogelijkheid om&#13;
onder de dwingende bepalingen uit te komen. Op deze wijze wordt geheel buiten de&#13;
Pachtwet om een overeenkomst gesloten. De commissie schrijft dat de ‘grijze’ pacht&#13;
23% van het totale pachtareaal bedraagt! Dit kunnen wij niet anders uitleggen dan&#13;
dat de bepalingen van de Pachtwet als te knellend worden ervaren. Hier keert de&#13;
bescherming van de Pachtwet zich dus tegen de pachter. Een groot deel van het&#13;
pachtareaal wordt aan het wettelijk regime onttrokken en wordt aangeboden op&#13;
voorwaarden die ongunstig zijn voor de pachter.&#13;
Mellema-Kranenburg geeft een voorbeeld van een ‘legale’ manier om de dwingende&#13;
bepalingen van de Pachtwet (Pw) te omzeilen. Artikel 56b Pw vestigt een voorkeursrecht&#13;
voor de pachter. De verpachter die het verpachte wil vervreemden moet&#13;
dit eerst aan de pachter aanbieden. Artikel 56e Pw geeft hierop de uitzonderingen,&#13;
onder meer wanneer de vervreemding plaatsvindt aan een bloed- of aanverwant in de&#13;
rechte lijn of in de zijlijn tot in de tweede graad. Vervreemding aan neven of nichten&#13;
valt niet onder de uitzondering van artikel 56e lid 1 onderdeel b Pw. Door de uitzonderingen van artikel 56e Pw te stapelen, kan een verpachter zijn grond echter rechtsgeldig&#13;
via zijn broer of zus overdragen aan zijn neven of nichten.3&#13;
De praktijk vindt zijn weg dus wel. Dit alles neemt niet weg dat het de voorkeur verdient&#13;
dat er een wettelijke regeling voor de pacht is die een grotere relevantie heeft&#13;
voor de praktijk dan thans het geval is. Om die reden verdienen de voorstellen van de&#13;
commissie de aandacht.&#13;
Het voorstel van de commissie Pachtbeleid&#13;
Bij het becommentariëren van de voorstellen van de commissie beperken we ons tot&#13;
een aantal hoofdlijnen. Allereerst de vraag of de pacht een aparte wettelijke regeling&#13;
buiten het Burgerlijk Wetboek dient te hebben. De discussie daarover is oud en de&#13;
argumenten zijn bekend.4 De huidige aparte wettelijke regeling vindt zijn rechtvaardiging&#13;
in de publiekrechtelijke elementen die de Pachtwet kent. Bij een liberalisering&#13;
van de pacht zouden deze publiekrechtelijke elementen komen te vervallen. Voorts&#13;
beoogt de commissie aansluiting bij het Burgerlijk Wetboek. Het lijkt ons dan in de&#13;
rede te liggen om de pacht dan ook in het BW op te nemen.&#13;
Prijs&#13;
De pachtprijs is in het voorstel van de commissie niet meer gemaximeerd, maar vrij&#13;
door partijen overeen te komen. Voor boeren die pachten, heeft dit natuurlijk belangrijke&#13;
consequenties voor de bedrijfsvoering. Pacht is nu eenmaal het voordeligst.&#13;
Anderzijds dient ook bedacht te worden dat er thans ook veel bedrijven rendabel in&#13;
eigendom worden geëxploiteerd. Het afschaffen van de pachtnormen zal dus geenszins&#13;
het einde van de landbouw betekenen. Voorts staat tegenover het voordeel van&#13;
de pachter, het nadeel van de verpachter. Door de genormeerde pachtprijzen behaalt&#13;
de verpachter een lager rendement op zijn vermogen dan bij andere beleggingen. Weliswaar&#13;
staat daar in de huidige markt een compensatie in de sfeer van vermogensgroei&#13;
door stijgende grondprijzen tegenover, maar zolang het verpachte niet pachtvrij verkocht&#13;
kan worden, is die winst niet te realiseren. De huidige situatie komt er dus op&#13;
neer, dat de verpachter door gedwongen genoegen te nemen met een lagere pachtprijs,&#13;
een bijdrage levert aan de bedrijfsvoering van de pachter.&#13;
Het laag houden van de kosten voor de pachter is wellicht nodig, maar hiervoor is&#13;
geen rol weggelegd voor de particuliere grondbezitters. De overige productiemiddelen&#13;
die de pachter betrekt van particulieren zijn immers ook niet aan prijsnormering&#13;
gebonden. Wanneer de overheid van oordeel is dat de productiekosten laag moeten&#13;
blijven, moet zij hieraan zelf een bijdrage leveren en dit niet voor rekening van de&#13;
verpachter laten komen. Termijn&#13;
De commissie stelt voor om bij het niet vastleggen van de duur in de overeenkomst&#13;
deze van rechtswege op 25 jaar te bepalen. De gedachte hierachter is dat van deze&#13;
lange termijn een stimulans uitgaat om met betrekking tot de termijn de afspraken&#13;
(schriftelijk) vast te leggen. In dat opzicht zal het voorstel wel aan zijn doelstelling&#13;
voldoen. De vraag is echter of de andere motivering die aan deze termijn ten grondslag&#13;
wordt gelegd, te weten dat de pachter in deze periode de gelegenheid krijgt&#13;
investeringen terug te verdienen, evenveel hout snijdt. Onder omstandigheden zal dit&#13;
zeker het geval zijn. Denk aan het – overigens niet veel voorkomende – geval dat een&#13;
geheel nieuw bedrijf van 60 ha in pacht wordt gegeven. In dat soort gevallen zullen&#13;
partijen veelal de overeenkomst sowieso wel op schrift zetten en een termijn overeenkomen.&#13;
In het geval echter dat bijvoorbeeld 5 ha uitgegeven wordt in pacht, zonder&#13;
dat een termijn wordt afgesproken, lijkt de termijn van 25 jaar onredelijk lang. Van&#13;
investeringen die terugverdiend moeten worden in 25 jaar kunnen wij ons in dit geval&#13;
geen voorstelling maken. Wellicht is het beter in gevallen waarin geen termijn is&#13;
bepaald voor de beëindiging aansluiting te zoeken bij de jurisprudentie die is ontwikkeld&#13;
op het terrein van de opzegging van de (onbenoemde) duurovereenkomst.5 In&#13;
een dergelijk geval zou op basis van de redelijkheid en de billijkheid een overeenkomst&#13;
opzegbaar moeten zijn. Een andere oplossing zou zijn om de termijn waarop&#13;
de overeenkomst loopt, in geval geen termijn is afgesproken, te fixeren op bijvoorbeeld&#13;
5 jaar, waarna opzegging mogelijk is. Met betrekking tot de vergoeding van&#13;
door de pachter gedane investeringen aan het gepachte die hij als gevolg van de looptijd&#13;
van de overeenkomst niet heeft kunnen terugverdienen, kan het melioratierecht,&#13;
dat in zijn volle omvang moet blijven bestaan, uitkomst bieden.&#13;
Indeplaatsstelling&#13;
In het voorstel wordt het wettelijke indeplaatsstellingsrecht geschrapt en wordt het&#13;
aan partijen overgelaten om hier in de overeenkomst een voorziening voor te treffen.&#13;
Dit maakt de termijn waarvoor gronden in pacht worden uitgegeven voor de verpachter&#13;
overzichtelijk. Het agrarische bedrijf is echter in veel gevallen een familiebedrijf.&#13;
De bedrijfsvoering is vaak afgestemd op continuïteit binnen de familie. In dat&#13;
opzicht is een indeplaatsstellingsrecht verklaarbaar uit de aard van de overeenkomst.&#13;
Verder is het indeplaatsstellingsrecht in de Pachtwet geen juridisch zonderling geval.&#13;
Ter vergelijking verwijzen wij naar artikel 7A:1635 BW, waarin de indeplaatsstelling&#13;
voor de 1624-bedrijfsruimte is geregeld.&#13;
De weerstand van verpachters tegen dit recht is wellicht ook niet zo zeer gericht&#13;
tegen het recht als zodanig, doch veeleer tegen de praktijk zoals die in de jurisprudentie&#13;
vorm heeft gekregen.&#13;
Bij de beslissing over een vordering tot indeplaatsstelling dient de Pachtkamer op&#13;
grond van artikel 49 lid 3 Pw te beslissen naar billijkheid. De billijkheidstoets wordt&#13;
volgens vaste jurisprudentie zodanig toegepast dat de vordering tot indeplaatsstelling&#13;
wordt toegewezen, tenzij de voorgestelde opvolger in redelijkheid onaanvaardbaar is.6 Daarmee beperkt de jurisprudentie de contracteervrijheid van de verpachter,&#13;
althans de vrijheid contracten te sluiten met wie verpachter wil, onnodig. Deze in de&#13;
rechtspraak ontwikkelde regel is te beperkt. Het houdt immers in dat voornamelijk&#13;
met de belangen van de voorgestelde pachter rekening wordt gehouden. Het verzoek&#13;
van de pachter wordt intrinsiek billijk geacht en de verpachter kan slechts in een zeer&#13;
beperkt aantal gevallen toewijzing van de vordering tot indeplaatstelling verhinderen.&#13;
Deze beperkte billijkheidstoets valt niet terug te voeren op de Pachtwet of de ontstaansgeschiedenis&#13;
van de Pachtwet en past niet in het huidig tijdsgewricht.7&#13;
Logischer lijkt het om hier aan te sluiten bij de redelijkheids- en billijkheidstoets&#13;
zoals op grond van artikel 6:2 BW gebruikelijk is. In een dergelijke volledige belangenafweging&#13;
worden enerzijds de belangen van de pachter op continuïteit van zijn&#13;
bedrijfsvoering en anderzijds het belang van de verpachter op vrije beschikking over&#13;
zijn eigendommen, afgewogen. Kortom, een volledige toetsing aan de normen van&#13;
redelijkheid en billijkheid.&#13;
In een dergelijke belangenafweging is ook ruimte om betekenis toe te kennen aan&#13;
de bedrijfseconomische relevantie van het gepachte voor de pachter. Dit zou betekenen&#13;
dat de indeplaatsstelling bij ‘hobbyboeren’ voorbij is. Tevens zou meegewogen&#13;
moeten worden wat de consequenties zijn van een indeplaatsstelling voor een eventueel&#13;
verlengingsgeding. Een voor verpachters acceptabel indeplaatsstellingsrecht zou&#13;
zich voorts moeten beperken tot bedrijven waar sprake is van een volwaardig agrarisch&#13;
bedrijf en tot een beperkt aantal opvolgers/medematen.&#13;
Geschillenbeslechting en bemiddeling&#13;
De commissie stelt voor om in het licht van de nieuwe regeling ieder der partijen de&#13;
mogelijkheid te geven een geschil inzake de naleving van de eenmaal gesloten pachtovereenkomst&#13;
voor te leggen aan de civiele rechter. Deze formulering roept twee vragen&#13;
op. In de eerste plaats is het de vraag of de competentie van de Pachtkamer van&#13;
het Kantongerecht zoals die in artikel 128 Pw is neergelegd, beperkt wordt. Immers,&#13;
niet duidelijk is of de geschillen genoemd in artikel 128 onderdelen c, d en f ook worden&#13;
begrepen onder “de eenmaal gesloten pachtovereenkomst”. In de tweede plaats&#13;
roept het natuurlijk de vraag op of met civiele rechter de Pachtkamer van het Kantongerecht&#13;
wordt bedoeld.&#13;
Wij zijn van mening dat de rechtspraak door de Pachtkamers van de Kantongerechten&#13;
voldoende functioneert en ongewijzigd gehandhaafd kan blijven. Voorts behoeft het&#13;
stelsel dat alle zaken in hoger beroep behandeld worden bij het Hof te Arnhem naar&#13;
onze opvatting geen aanpassing. Bij het Hof is de deskundigheid aanwezig die noodzakelijk is voor het berechten van geschillen met betrekking tot de pacht. Voordat een&#13;
dergelijke deskundigheid bij de andere Hoven opgebouwd is, zijn we veel tijd en een&#13;
hoop jurisprudentieleed verder.&#13;
Wel zou een stelselwijziging aangegrepen moeten worden om cassatie bij pachtzaken&#13;
mogelijk te maken. De minister van Landbouw, Natuurbeheer en Visserij heeft&#13;
bij de behandeling van de wetswijziging in 1995 uiteengezet waarom hij cassatie niet&#13;
nodig acht.8 In de eerste plaats stelde de minister dat ook op andere terreinen rechtspraak&#13;
in twee instanties voorkomt. Hierin kan naar onze mening echter geen argument&#13;
gelegen zijn om cassatie bij pachtzaken uit te sluiten. Sterker is het argument&#13;
dat in de meeste zaken cassatie wel mogelijk is en er dus alle reden is het bij pacht ook&#13;
toe te staan. Zo komen we echter niet veel verder in deze discussie. Voorts overwoog&#13;
de minister dat de werkdruk bij de Hoge Raad al hoog is. Dit nemen wij aanstonds&#13;
aan, maar dit is geen reden om het recht dat van toepassing is op het gebruik van&#13;
27,7%9 van de cultuurgrond uit te sluiten van toegang tot de hoogste rechter.&#13;
Tot slot overwoog de minister dat de noodzaak van cassatie in pachtzaken onvoldoende&#13;
is aangetoond. Hiervoor geldt dat wanneer, zoals de commissie bepleit, meer&#13;
dan tot op heden het geval is het pachtrecht aansluiting dient te vinden bij het algemeen&#13;
burgerlijk recht, het noodzakelijk is dat de rechtsvorming in het pachtrecht ook&#13;
aansluiting vindt bij dit recht. Hierboven hebben wij al aangegeven hoe bij indeplaatsstelling&#13;
uitleg wordt gegeven aan het begrip billijkheid. Wij zijn van oordeel dat de&#13;
toets van de cassatierechter aan deze bestendige jurisprudentie een einde zou kunnen&#13;
maken. Voorts zou het interessant zijn om te zien hoe de hoogste rechter oordeelt&#13;
over de vergoeding die de afgaande pachter al dan niet ontvangt van de verpachter&#13;
voor het suikerbietenquotum.10&#13;
Conclusie&#13;
“De Wet is wel een symptoom van de tijd, waarin zij is ontstaan”, schreef De Haan in&#13;
1969 over de wet van 1958. In ieder product van de wetgever resoneert de tijdsgeest.&#13;
Daarin onderscheidt de Pachtwet zich dus niet van andere wetten. In het rapport van&#13;
de Commissie Pachtbeleid is met een eigentijdse bril naar het functioneren van de&#13;
Pachtwet gekeken. Alhoewel het rapport inhoudelijk teleurstelt en de voorstellen niet&#13;
altijd even gelukkig zijn, is de gedachte die er aan ten grondslag ligt een juiste. Gezien&#13;
de teruggang van het pachtareaal moet de wetgever nu fundamentele keuzes maken.&#13;
Het woord is nu aan het kabinet en aan staatssecretaris Faber van Landbouw,&#13;
Natuurbeheer en Visserij in het bijzonder. Het is van harte te hopen dat er deze keer&#13;
geen kleine aanpassingen worden doorgevoerd, maar dat het kabinet zich bezint op&#13;
de gehele wet. De wetswijziging van 1995 heeft niet bijgedragen aan het tot staan brengen van de teruggang van het pachtareaal, zoals bij voorbaat al was voorzien.11&#13;
Cosmetische aanpassingen zijn dus niet meer voldoende. Een aantal fundamentele&#13;
uitgangspunten van de Pachtwet moet losgelaten worden.&#13;
De voortekenen zijn in dat opzicht echter niet al te gunstig. In de eerste plaats rijst&#13;
de vraag of dit rapport met alle gebreken het juiste vertrekpunt is. In de tweede plaats&#13;
kondigde staatssecretaris Faber bij de presentatie van het rapport aan zorgvuldig te&#13;
kijken naar de belangen van de pachter. Zo zijn we echter weer terug bij waar we&#13;
begonnen. De beperking van de contractsvrijheid, het beschermen van de zwakkere&#13;
partij, zal er dan toe leiden dat er straks niet meer te beschermen valt.</content><legacyfootnotes>1. P. de Haan, Pachtrecht, Zwolle, 1969, p. 53.&#13;
2. T. Hartlief, De vrijheid beschermd, Deventer, 1999.&#13;
3. T.J. Mellema-Kranenburg, ‘Een speurtocht naar het evenwicht tussen bescherming van de pachter en de&#13;
contractvrijheid van de pachter en verpachter’, in: T. Hartlief en C.J.J.M. Stolker (red.), Contractvrijheid,&#13;
Deventer, 1999, p. 379-386.&#13;
4. A.H.T. Heisterkamp, Het dilemma van de Pacht, Gouda Quint 1988; P.A. de Hoog, ‘Heroverweging&#13;
pachtwetgeving: revival of the roaring twenties?’, Agr.r. 1989, p. 265 e.v.; P.A. de Hoog, ‘Nogmaals: heroverweging&#13;
pachtwetgeving’, Agr.r. 1990, p. 528 e.v.; P.A. de Hoog, ‘Verpachting voor korte duur en&#13;
wijziging van de Pachtwet’, Agr.r. 1990, p. 445 e.v.; N.J. de Wolff, ‘De Pachtwet in discussie’, Agr.r.&#13;
1989, p. 425 e.v.; P. de Haan, ‘Voorstellen tot herziening van de Pachtwet’, Agr.r. 1990, p. 57 e.v.&#13;
5. Zie onder meer HR 15 april 1966 (Sanders/Sanders), NJ 1966, 302 (met noot GJS) en HR 21 april 1995&#13;
(Kakkenberg/Kakkenberg), NJ 1995, 437.&#13;
6. Illustratief voor bovenstaande is de uitspraak van het Hof Arnhem van 8 januari 1962 (P 1962, 2303)&#13;
waarin het Hof bepaalde dat de billijkheidstoets geen plaats biedt voor een afweging van belangen. In&#13;
Hof Arnhem van 30 oktober 1989, Agr.r. 1990/4335 overweegt het Hof dat bij een vordering tot indeplaatsstelling&#13;
acht dient te worden geslagen op alle relevante feiten en omstandigheden. Daarbij geldt&#13;
echter wel als uitgangspunt dat afgezien van de bijzondere gevallen als bedoeld in de leden 4, 5 en 6 van&#13;
artikel 49 Pachtwet, de vordering wordt toegewezen tenzij de billijkheid zich daartegen verzet (zie ook&#13;
Hof Arnhem 12 oktober 1992, Agr.r. 1993/4647).&#13;
7. Tegen deze in de jurisprudentie ontwikkelde billijkheidstoets is in de literatuur kritiek geleverd: D.L.&#13;
Rodrigues Lopes, Pacht, Deventer 1997, p. 185 en Asser/Brunner, Huur en Pacht, Zwolle 1990, p. 613,&#13;
nr. 160.&#13;
8. Zitting 1994-1995, 22 705, nr 26. In Pachtwet, artikel 134, nr. 669, noot 2 wordt vermeld dat de minister&#13;
tijdens de mondelinge behandeling opmerkte: “Het zijn vaak ingewikkelde, lastige, gedetailleerde affaires.&#13;
Ze zijn ook vaak feitelijk van aard”. Dit is zonder meer juist, althans in eerste aanleg en in hoger&#13;
beroep. Feitelijke vragen komen in cassatie echter niet meer aan de orde, zodat dit niet als argument&#13;
tegen cassatie kan gelden.&#13;
9. Commissie Pachtbeleid, Ruimte voor de Pacht, p. 20.&#13;
10. Zie hiervoor Pk Hof Arnhem, 29 november 1994 (Brooijmans/Priem), Agr.r. 1995/4742.&#13;
11. P.S.A. Overwater, ‘Thema ‘De Pacht’ ’, Agr.r. 1992, p. 312 e.v.</legacyfootnotes><footnotes><footnote/></footnotes><auteurs>mr. drs. K.D. Meersma/mr. N.S. Commijs</auteurs><published>2000-05-01 00:00:00</published><modified>2000-05-01 00:00:00</modified><editiondate>2000-05-01</editiondate><htmlpath>https://denhollander.info/artikel/5654</htmlpath></article>
</articles></edition>