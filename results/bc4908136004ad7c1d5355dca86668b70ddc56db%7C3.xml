<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2010</searchword><id>8901</id><udhid>UDH:TvAR/8901</udhid><titel>De weke plekken van de Wabo</titel><searchwords><searchword>TvAR 12/2010</searchword><searchword>UDH:TvAR/8901</searchword></searchwords><attachments><attachment><name>TvAR2010_12_02_De_weke_plekken.pdf</name><extention>pdf</extention><url>https://denhollander.info/download/7870/ci</url></attachment></attachments><inleiding>1. Inleiding&#13;
Met de inwerkingtreding op 1 oktober 2010 van de Wet algemene&#13;
bepalingen omgevingsrecht (Wabo), en van de daarmee&#13;
samenhangende wijziging van een groot aantal andere&#13;
wetten in het omgevingsrecht, is de nieuwe wettelijke constellatie&#13;
van de omgevingsvergunning een feit, dat aanvaard&#13;
en waarmee gewerkt moet worden. Discussies over de principiële&#13;
keuze van de wetgever voor ‘de’ omgevingsvergunning&#13;
zou ik daarom willen vermijden. Een samenvattende&#13;
beschouwing over de inhoud van de Wabo in deze bijdrage&#13;
is evenmin zinvol, ook omdat daarover inmiddels de nodige&#13;
literatuur is verschenen.1Wat volgens mij nog wel degelijk&#13;
nuttig is, is enige reflectie op de problemen die rond de totstandkoming&#13;
en de rechtswerking van de omgevingsvergunning&#13;
kunnen rijzen. Die problemen hangen wat mij betreft&#13;
nauw samen met een tweetal, al dan niet bewust in stand gelaten,&#13;
onduidelijkheden in de Wabo. Ik doel hier op het uitgangspunt&#13;
van de integrale omgevingsvergunning afgezet&#13;
tegen het bestaansrecht van de omgevingsvergunningen op&#13;
onderdelen (onder 2) en voorts op de onduidelijke positie&#13;
van de (houder van de) omgevingsvergunning van rechtswege&#13;
(onder 3).&#13;
In tenminste twee opzichten heeft de invoering van de Wabo&#13;
ook meer specifieke consequenties voor de agrarische bedrijfstak.&#13;
Dat is het omgevingsvergunningvereiste in art. 2.1&#13;
lid 1, onder e Wabo (oprichten, veranderen of in werking&#13;
hebben van een inrichting) en de vereiste verklaring van&#13;
geen bedenkingen in verband met de werking van de Natuurbeschermingswet&#13;
1998 en van de Flora- en faunawet.&#13;
Het eerste onderwerp vergt echter een andersoortige en meer&#13;
gedetailleerde beschouwing en op het tweede onderwerp&#13;
gaat mevrouw In de Braek in haar bijdrage elders in deze aflevering&#13;
uitvoerig in.&#13;
</inleiding><content>2. Eén omgevingsvergunning?&#13;
Het is, naar valt af te leiden uit de aanhef van art. 2.1 en het&#13;
laatste zinsdeel van art. 2.2 lid 1 Wabo die beide immers&#13;
spreken van een omgevingsvergunning voor een project2&#13;
voor zover dat geheel of gedeeltelijk uit de in die artikelen&#13;
opgesomde activiteiten bestaat, het uitgangspunt van de wetgever&#13;
dat de op aanvraag verleende omgevingsvergunning&#13;
alle voorgenomen vergunningplichtige handelingen omvat.&#13;
Met andere woorden: één omgevingsvergunning voor alle&#13;
voorgenomen handelingen tezamen (het project).&#13;
Op dat uitgangspunt wordt in de Wabo echter op verschillende&#13;
wijzen inbreuk gemaakt, waarbij bovendien niet altijd&#13;
meteen duidelijk is óf van zo’n inbreuk sprake is en binnen&#13;
welke grenzen op het uitgangspunt van de wet inbreuk&#13;
kan worden gemaakt. Uit wetssystematisch oogpunt is dat&#13;
bezwaarlijk.&#13;
De eerste inbreuk wordt gevormd door de mogelijkheid om&#13;
‘deelvergunningen’ aan te vragen voor afzonderlijke activiteiten&#13;
die feitelijk onderdeel uitmaken van het project.3 Hier&#13;
blijkt dat het begrip ‘project’ geen normatieve inhoud heeft,&#13;
want wat een project is, dat wil zeggen: welke activiteiten&#13;
het omvat, kan door de aanvrager van de omgevingsvergunning&#13;
zelf worden bepaald. Het is primair aan de aanvrager&#13;
om het ‘project’ te definiëren en te bepalen voor welke activiteiten&#13;
een omgevingsvergunning wordt gevraagd en niet&#13;
aan het bevoegde bestuursorgaan (bij wege van een ambtshalve&#13;
aanvulling van de aanvraag).4 Wanneer een bouwer,&#13;
bijvoorbeeld, een woning wil bouwen en daarbij enkele bomen&#13;
moeten worden gekapt, kan de bouwer beginnen met&#13;
een ‘deelvergunning’ voor het kappen van de bomen aan te&#13;
vragen, waarna hij vervolgens een ‘deelvergunning’ voor&#13;
het bouwen van de woning kan aanvragen. En weer later&#13;
een ‘deelvergunning’ voor het dempen van een sloot of het&#13;
maken van een uitweg. Uit dit voorbeeld wordt duidelijk&#13;
dat er dan van het uitgangspunt van de ene (integrale) omgevingsvergunning&#13;
weinig overblijft. De mogelijkheid van&#13;
de ‘deelvergunning’ valt te herleiden tot de, aan het begin&#13;
van dit onderdeel weergegeven, omschrijving van het begrip&#13;
‘project’, namelijk voor zover het ook gedeeltelijk uit&#13;
vergunningplichtige activiteiten kan bestaan. Het wettelijke&#13;
uitgangspunt van de ene (integrale) omgevingsvergunning&#13;
draagt daardoor de fragmentatie in deelvergunningen&#13;
in zich.&#13;
De mogelijkheid tot het splitsen van de (integrale) omgevingsvergunning&#13;
in deelvergunningen wordt slechts beperkt&#13;
door art. 2.7 lid 1 Wabo. Die beperking houdt in dat wanneer&#13;
het uitvoeren van de ene activiteit tegelijk het uitvoeren&#13;
van een andere – eveneens vergunningplichtige – activiteit&#13;
impliceert, voor beide activiteiten één gezamenlijke omgevingsvergunning&#13;
moet worden aangevraagd. Anders gezegd:&#13;
wanneer de beide activiteiten fysiek niet te scheiden zijn,&#13;
dient daarvoor één omgevingsvergunning te worden aangevraagd en eventueel verleend. Voorbeelden zijn het verbouwen&#13;
van een beschermd monument of het bouwen van een&#13;
industrieel gebouw, waarvan vaststaat of aannemelijk is dat&#13;
het tevens de oprichting van een vergunningplichtige inrichting5&#13;
betreft.&#13;
Dat het indienen van aanvragen om deelvergunningen de&#13;
toetsing door het bestuursorgaan kan bemoeilijken, is duidelijk.&#13;
Wanneer een omgevingsvergunning voor het kappen&#13;
van een aantal bomen wordt aangevraagd, zonder dat daarbij&#13;
duidelijk is met welk doel dat geschiedt - omdat de volle&#13;
omvang van alle voorgenomen activiteiten, i.c. de bouw&#13;
van het woonhuis met aanverwante werken, niet blijkt uit&#13;
de aanvraag – maakt dit de beoordeling niet gemakkelijker&#13;
(en moet de kapverordening uiteindelijk in een ruime weigeringsgrond&#13;
voorzien wil de omgevingsvergunning geweigerd&#13;
kunnen worden). Maar ik moet natuurlijk toegeven dat&#13;
dit naar het oude recht (van vóór 1 oktober 2010) evenzeer&#13;
het geval was.&#13;
Een formeel, maar niet onbelangrijk, punt is dat de aanvrager&#13;
door te kiezen voor een of meer deelvergunningen in&#13;
plaats van voor een integrale (eventueel gefaseerd te verlenen)&#13;
omgevingsvergunning, de voorbereidingsprocedure&#13;
van de deelvergunningen kan beïnvloeden. Zo lang het immers&#13;
slechts om de (eerste) deelvergunningen gaat, kan de&#13;
reguliere voorbereidingsprocedure (par. 3.2 Wabo) van toepassing&#13;
zijn, waar de uniforme openbare voorbereidingsprocedure&#13;
(uov, zie par. 3.3 Wabo) van toepassing zou kunnen&#13;
zijn (geweest) wanneer in de aanvraag voor de ene integrale&#13;
omgevingsvergunning voor alle activiteiten gekozen zou&#13;
zijn. Dit leidt in het eerste geval niet alleen tot een eenvoudiger&#13;
en snellere procedure, maar mogelijk ook tot het ontstaan&#13;
van een of meer fictieve omgevingsvergunning(en),&#13;
hetgeen bij de omgevingsvergunning die met de uov moet&#13;
worden voorbereid, op grond van art. 3.10 lid 4, onder b&#13;
Wabo, is uitgesloten.&#13;
De tweede inbreuk op het uitgangspunt van de integrale omgevingsvergunning&#13;
ligt in zekere zin in het verlengde van de&#13;
eerste. Art. 2.21 Wabo maakt, op verzoek van de aanvrager,&#13;
een gedeeltelijke verlening van de omgevingsvergunning&#13;
mogelijk. Wanneer de aanvraag betrekking heeft op verschillende&#13;
vergunningplichtige activiteiten en een of meer&#13;
activiteiten zijn niet vergunbaar, kan de omgevingsvergunning&#13;
voor de overige ( vergunbare) activiteiten op verzoek&#13;
van de aanvrager wél worden verleend. Deze regel getuigt&#13;
weliswaar van het primaat van de ene integrale omgevingsvergunning,&#13;
maar maakt daarop – om redenen van maatschappelijke&#13;
aanvaardbaarheid – een inbreuk, voor zover dat&#13;
althans door de aanvrager wordt gewenst. Daarmee ontstaat&#13;
dus eveneens een omgevingsvergunning op onderdelen.6&#13;
Ook hier geldt overigens de, in de praktijk wellicht niet altijd&#13;
even gemakkelijk te hanteren, begrenzing van art. 2.7 lid&#13;
1 Wabo (onverbrekelijke samenhang van activiteiten).&#13;
Omdat in hoofdstuk 6 van de Wabo (Inwerkingtreding beschikkingen&#13;
en rechtsbescherming) niet sprake is van een&#13;
nadere beperking, mag worden aangenomen dat de bestuursrechter&#13;
kan beslissen tot gedeeltelijke vernietiging van de&#13;
omgevingsvergunning. Art. 2.21 Wabo legitimeert hem&#13;
daartoe bovendien eens te meer. Op deze wijze kan dus ook&#13;
een omgevingsvergunning op een of meer onderdelen ontstaan.&#13;
Het is daarbij echter de vraag of voor een dergelijke&#13;
gedeeltelijke vernietiging van de omgevingsvergunning (en&#13;
voor de gedeeltelijke verlening die als gevolg daarvan ontstaat)&#13;
een verzoek van de aanvrager vereist is. Als de aanvrager&#13;
aan het gedeeltelijk in stand laten van de omgevingsvergunning&#13;
in het geheel geen behoefte heeft, betreft het een&#13;
academische discussie, zij het niet vanuit het standpunt van&#13;
de eventuele derden-belanghebbenden bezien. Maar voor&#13;
het overige lijkt mij dat waar de rechter gevraagd is om een&#13;
rechtmatigheidsoordeel over de omgevingsvergunning te geven,&#13;
hij in beginsel van al zijn rechterlijke bevoegdheden&#13;
gebruik mag maken. De enige wettelijke grens die ik hier&#13;
zie, is die van art. 2.7 lid 1 Wabo: wanneer de ene activiteit&#13;
de andere impliceert, is het alles of niets: of de omgevingsvergunning&#13;
moet (voor de beide activiteiten) worden verleend&#13;
of zij moet worden geweigerd. Een rechterlijke vernietiging&#13;
voor wat betreft de ene activiteit met in stand laten&#13;
van de omgevingsvergunning voor de andere lijkt mij dan&#13;
ook niet mogelijk, want strijdig met de wet.7&#13;
De reden dat ik de mogelijkheid van de ‘deel’- en ‘rompvergunningen’&#13;
een weke plek van de Wabo noem, is dat die mogelijkheid&#13;
indruist tegen het uitgangspunt van de integrale&#13;
omgevingsvergunning van de wet, terwijl zij slechts tamelijk&#13;
impliciet een plaats in de Wabo hebben gekregen. Dat&#13;
geldt zeker voor het verschijnsel ‘deelvergunning’, dat men&#13;
bij eerste lezing niet gemakkelijk in de wettekst herkent,&#13;
en in mindere mate voor het verschijnsel ‘rompvergunning’&#13;
waaraan in elk geval nog een specifieke wetsbepaling (art.&#13;
2.21 Wabo) gewijd is. Deze inbreuken op het leidende principe&#13;
van de integrale omgevingsvergunning in de Wabo hadden&#13;
uit systematisch oogpunt dan ook ten minste een meer&#13;
expliciete positie in de wet dienen te krijgen.&#13;
3. De omgevingsvergunning van&#13;
rechtswege&#13;
Wanneer de omgevingsvergunning langs de weg van de reguliere&#13;
procedure van paragraaf 3.2 Wabo tot stand moet komen,&#13;
is ingevolge art. 3.9 lid 3 Wabo jo paragraaf 4.1.3.3&#13;
Awb (‘lex silencio positivo’) de consequentie van de termijnoverschrijding&#13;
bij de beslissing op de aanvraag dat een&#13;
omgevingsvergunning van rechtswege ontstaat. Dit is bij&#13;
de omgevingsvergunningen in beginsel het geval, maar niet&#13;
voor die activiteiten waarbij de omgevingsvergunning ingevolge&#13;
art. 3.10 lid 1 langs de weg van de uov tot stand moet&#13;
komen (en dat zijn er nogal wat8). Echter bijvoorbeeld de&#13;
omgevingsvergunning voor het bouwen dat niet in strijd is&#13;
met het bestemmingsplan (of waarbij een binnenplanse afwijkingsmogelijkheid&#13;
voor het bouwen bestaat dan wel het&#13;
bouwen valt onder de ‘kruimelgevallen-regeling’ in bijlage&#13;
II van het Besluit omgevingsrecht) komt langs de weg van&#13;
de reguliere procedure tot stand. Onder andere in die gevallen&#13;
kan dus een omgevingsvergunning van rechtswege (een&#13;
fictieve omgevingsvergunning) ontstaan.&#13;
Onder het recht van vóór de Wabo, te weten ingevolge art.&#13;
46 lid 5 (oud) Woningwet, was de fictieve bouwvergunning ontstaan en in werking getreden op het moment waarop&#13;
de beslistermijn (voor B en W) verstreken was. De fictieve&#13;
bouwvergunning behoefde voor haar inwerkingtreding dus&#13;
geen afzonderlijke bekendmaking. Dat is met de komst van&#13;
(art. 6.1 lid 1 van) de Wabo anders geworden: dit artikellid&#13;
bepaalt immers dat een omgevingsvergunning (de fictieve&#13;
niet uitgezonderd) in werking treedt ‘met ingang van de&#13;
dag na haar bekendmaking’. De wijziging ten opzichte van&#13;
het oude recht betreft niet alleen de extra dag (na de bekendmaking)&#13;
gedurende welke de inwerkingtreding is opgehouden,&#13;
maar vooral het feit dat de bekendmaking een vereiste&#13;
is (geworden) om ook de fictieve vergunning in werking te&#13;
doen treden.9 De bekendmaking is dus een constitutief vereiste&#13;
voor de inwerkingtreding van de fictieve vergunning&#13;
geworden. Deze wijziging is overigens primair terug te voeren&#13;
tot (paragraaf 4.1.3.3 van) de Awb, waarin art. 4.20c lid&#13;
1 reeds voor de komst van de Wabo voorschreef dat het bestuursorgaan&#13;
de beschikking dient bekend te maken binnen&#13;
twee weken nadat zij van rechtswege is gegeven. Deze regeling&#13;
is in de Wabo uitsluitend van toepassing verklaard op&#13;
de langs de reguliere procedure tot stand te brengen omgevingsvergunning.&#13;
Waar in het verleden veel jurisprudentie is ontstaan over de&#13;
verschoonbare termijnoverschrijding, op grond van art. 6:11&#13;
Awb, bij het bezwaar van derden tegen de fictieve bouwvergunning,&#13;
zal dat in de toekomst niet vaak meer het geval&#13;
kunnen zijn, omdat de fictieve omgevingsvergunning&#13;
immers bekend moet zijn gemaakt, wil zij in werking treden&#13;
en art. 3.9 lid 4 Wabo bovendien een mededelingsplicht&#13;
vestigt voor wat betreft de bekendmaking.10 Derdenbelanghebbenden&#13;
zullen daarom niet gemakkelijk aannemelijk&#13;
kunnen maken dat zij niet op de hoogte waren of konden&#13;
zijn van de fictieve omgevingsvergunning.11&#13;
Maar wat als het bevoegde bestuursorgaan nalaat of zelfs&#13;
weigert om de fictieve omgevingsvergunning bekend te maken&#13;
en daarmee de inwerkingtreding verhindert? In de situatie&#13;
dat het bestuursorgaan niet beseft heeft dat het een fictieve&#13;
vergunning heeft verleend, is het geval dat het zich&#13;
evenmin realiseert dat het fictieve besluit moet worden bekendgemaakt&#13;
bovendien niet denkbeeldig. Onder het ‘oude’&#13;
recht kon de bouwer, met de fictieve bouwvergunning ‘in&#13;
handen’, in zo’n geval gaan bouwen, zij het op eigen risico&#13;
omdat nog een bezwaar- en beroepsprocedure zouden kunnen&#13;
volgen. In de systematiek van de Wabo heeft de bouwer&#13;
– of degene die een andere, niet in art. 3.10 lid 1 Wabo van&#13;
de fictieve vergunning uitgezonderde, omgevingsvergunningplichtige&#13;
activiteit wil ondernemen – weliswaar een fictieve&#13;
omgevingsvergunning verkregen, maar zo lang deze&#13;
niet is bekendgemaakt kan hem dat niet baten. Hij moet het&#13;
bestuursorgaan daarom op enige wijze tot bekendmaking&#13;
van de fictieve vergunning kunnen dwingen, wil hij rechtmatig&#13;
tot het verrichten van zijn voorgenomen activiteit&#13;
kunnen overgaan.12 De mogelijkheid van een civielrechtelijk&#13;
kort geding, dat op zichzelf bezien het snelst zou kunnen&#13;
werken, lijkt mij hier niet aanwezig, omdat het bestuursrecht&#13;
zelf in de mogelijkheden voorziet om de bekendmaking af te&#13;
dwingen.13&#13;
Een mogelijkheid is in de eerste plaats gelegen in art. 4.20d&#13;
Awb, dat de verplichting van het bestuursorgaan inhoudt tot&#13;
verbeurte van een dwangsom – na ingebrekestelling door&#13;
de aanvrager – vanaf de eerste dag na twee weken gerekend&#13;
vanaf de ingebrekestelling.14 Daarnaast kan rechtstreeks beroep&#13;
bij de bestuursrechter worden ingesteld tegen het niet&#13;
tijdig nemen van het besluit tot bekendmaking, waarbij de&#13;
bestuursrechter – behoudens uitzonderingen – na vereenvoudigde&#13;
behandeling oordeelt (art. 8:55b Awb).&#13;
Het is wellicht aardig om – bij wijze van intermezzo – te bedenken&#13;
wat dient te gebeuren, wanneer de bouwer die in het&#13;
bezit is van een (nog) niet bekendgemaakte fictieve omgevingsvergunning&#13;
begint met de bouw. Kan tegen hem met&#13;
bestuursrechtelijke handhavingsmiddelen worden opgetreden?&#13;
Hij is geen overtreder, want hij bouwt met een omgevingsvergunning,&#13;
die weliswaar niet in werking is getreden&#13;
maar wel (van rechtswege) is verleend. Natuurlijk&#13;
krijgt de vergunning eerst rechtswerking door de bekendmaking&#13;
waarbij voor de fictieve vergunning bovendien nog de&#13;
‘wachttijd’ van art. 6.1 lid 4 Wabo geldt, maar voor de vraag&#13;
van de rechtmatigheid van het handhavingsbesluit en in dat&#13;
verband van de mogelijkheid van legalisatie, die de beginselplicht&#13;
tot handhaving normaliter kan doorbreken, lijkt mij&#13;
de fictieve verlening wel relevant (sterker nog: er is sprake&#13;
van vergund en in dat opzicht legaal handelen). Natuurlijk&#13;
laat dit het risico van een herroeping of vernietiging na&#13;
bekendmaking van de fictieve vergunning in bezwaar en beroep&#13;
onverlet en zou een dergelijke actie van de bouwer ook&#13;
om die reden niet verstandig zijn.&#13;
Er echter van uitgaande dat het bestuursorgaan (uiteindelijk)&#13;
aan zijn rechtsplicht voldoet en de fictieve omgevingsvergunning&#13;
daadwerkelijk bekendmaakt, dan resteert voor de&#13;
vergunninghouder een ‘wachttijd’ van zes weken gedurende&#13;
welke een bezwaar tegen zijn vergunning kan worden ingediend&#13;
en in geval dat is gebeurd, dient hij te wachten op de&#13;
beslissing van het bevoegde bestuursorgaan op het ingediende&#13;
bezwaar. Wel kan hij, op grond van art. 6.1 lid 4 Wabo,&#13;
de voorzieningenrechter van de rechtbank verzoeken om de&#13;
opschorting tijdens de bezwaarprocedure op te heffen. Verwacht&#13;
mag worden dat een positieve beslissing van de voorzieningenrechter&#13;
op dat verzoek enige helderheid geeft over&#13;
de rechtmatigheid van de vergunning. Echter geen zekerheid,&#13;
ook niet over de afloop van een eventueel nog te voeren&#13;
beroepsprocedure tegen het besluit op bezwaar, zodat&#13;
ook dan de hoofdregel blijft gelden, dat de vergunninghouder&#13;
(bouwer) die met zijn activiteit (bouwen) begint wanneer&#13;
nog niet is beslist op bezwaar of beroep dat doet op eigen&#13;
risico. Dat maakt dat de vergunninghouder in de regel&#13;
eerst de afloop van de bezwaarprocedure (en de eventuele&#13;
beroepsprocedure) zal afwachten voordat hij zijn activiteit&#13;
start.&#13;
Tegenover het risico onder het ‘oude’ recht, dat sommige&#13;
bezwaarden een succesvol beroep op verschoonbare termijnoverschrijding&#13;
konden doen, zelfs als de termijn voor&#13;
bezwaar tegen de fictieve vergunning al maandenlang verstreken&#13;
was, staat onder de Wabo (en de Awb) voor de vergunninghouder&#13;
het nadeel van de (zeer) vertraagde inwerkingtreding&#13;
van de fictieve vergunning. Daarbij komt&#13;
natuurlijk dat de fictieve omgevingsvergunning een zeer onzeker&#13;
bezit is. Het risico dat zij onrechtmatig is verleend is&#13;
immers bijzonder groot is, omdat de aanvraag niet aan enige&#13;
toetsing door het bevoegde bestuursorgaan onderworpen is.&#13;
Waar de fictieve vergunning ooit bedacht is als tegemoetkoming&#13;
aan de bouwer die immers niet de dupe mocht zijn van&#13;
een nalatig bestuur (met zekere, maar bewust door de wetgever&#13;
aanvaarde, risico’s voor de overige belanghebbende&#13;
burgers), is de fictieve omgevingsvergunning niet veel meer&#13;
dan een hoogst onzeker bezit waar nog nauwelijks voordeel&#13;
mee te behalen valt.&#13;
Waar de Awb inmiddels specifieke middelen, in het bijzonder&#13;
de dwangsom na ingebrekestelling, kent om het bestuursorgaan&#13;
na termijnoverschrijding tot beslissen te dwingen&#13;
en de fictieve (omgevings)vergunning niet als een&#13;
sanctie voor het bestuur of als een reële tegemoetkoming&#13;
aan de aanvrager fungeert, kunnen we ons beter tot de eerste&#13;
beperken en de tweede uit haar lijden verlossen.&#13;
&#13;
&#13;
</content><legacyfootnotes>* Toon de Gier is hoofddocent staats- en bestuursrecht en&#13;
werkzaam bij het Centrum voor Omgevingsrecht en –beleid,&#13;
Universiteit Utrecht.&#13;
1. Ik verwijs in het bijzonder naar A.G.A. Nijmeijer, S. Hillegers&#13;
en T.E.P.A. Lam, Bouwen en ontwikkelen met de&#13;
Wabo, Kluwer 2010, dat een helder overzicht van de Wabo&#13;
biedt, en naar P.J.J. van Buuren, A.A.J. de Gier, A.G.A.&#13;
Nijmeijer en J. Robbe, Hoofdlijnen ruimtelijk bestuursrecht,&#13;
achtste druk, Kluwer 2010.&#13;
2. De term ‘project’ heeft overigens geen juridische betekenis,&#13;
want is slechts te zien als een feitelijk verzamelbegrip&#13;
voor één of meer vergunningplichtige ‘activiteiten’.&#13;
3. Overigens kent de Wabo het begrip ‘deelvergunning’ niet.&#13;
Wél de figuur van de gefaseerde vergunningverlening (art.&#13;
2.5 Wabo), maar deze betreft het in twee fasen verlenen&#13;
van één omgevingsvergunning en dus (juist) niet de totstandkoming&#13;
van deelvergunningen.&#13;
4. Deze regel strekt ten gunste van de aanvrager die bewust&#13;
kiest voor ‘deelvergunningen’, maar kan ten nadele werken&#13;
van de aanvrager die niet dóórheeft dat met zijn aanvraag&#13;
meer vergunningplichtige activiteiten zijn gemoeid dan&#13;
waarvoor hij vergunning heeft gevraagd. Weliswaar is het&#13;
mogelijk dat het bevoegde bestuursorgaan hem daarop&#13;
wijst, maar tot een ambtshalve aanvulling van de aanvraag&#13;
is het bestuursorgaan niet bevoegd, laat staan rechtens&#13;
verplicht. Hierin is de aanvrager dus autonoom, behoudens&#13;
wat hierna over art. 2.7 lid 1 Wabo wordt opgemerkt.&#13;
5. Als bedoeld in art. 2.1 lid 1, onder e Wabo.&#13;
6. Nijmeijer e.a., a.w., p 80 en 136 spreken van een ‘rompvergunning’.&#13;
7. Zie over deze en andere kwesties met betrekking tot&#13;
de rechtsbescherming in de Wabo: B.J. van Ettekoven,&#13;
‘Bestuursrechtspraak voor Jan en Alleman?’ in: ‘Rechtsbescherming&#13;
in het omgevingsrecht’, preadviezen voor de&#13;
Vereniging voor Bouwrecht, IBR Den Haag 2009, p. 113.&#13;
8. Waarbij – het zij voor de volledigheid vermeld - de gevallen&#13;
genoemd in de laatste volzin van art. 3.9 lid 3 Wabo&#13;
nog moeten worden opgeteld.&#13;
9. Daarbij komt nog dat de fictieve omgevingsvergunning, op&#13;
grond van art. 6.1 lid 4 Wabo, eerst in werking kan treden&#13;
nadat de bezwaartermijn verstreken is dan wel, indien&#13;
bezwaar is gemaakt, op het bezwaar is beslist.&#13;
10. Die mededelingsplicht houdt dezelfde wijze van kennisgeving&#13;
in als met betrekking tot de aanvraag, in art. 3.8&#13;
Wabo, is voorgeschreven: publicatie in een of meer dag-,&#13;
nieuws- of huis-aan-huis-bladen of op een andere geschikte&#13;
wijze en wel ‘onverwijld’.&#13;
11. De zaak kan wellicht anders liggen, wanneer het bevoegde&#13;
bestuursorgaan niet ‘onverwijld’ mededeling heeft gedaan&#13;
van de bekendmaking, vooral wanneer dat eerst aan het&#13;
einde van de bezwaartermijn is gebeurd. Zie daarover Van&#13;
Buuren e.a., a.w., p. 202-203.&#13;
12. Nadat althans de bezwaartermijn is verlopen of (voor hem&#13;
gunstig) op een ingediend bezwaar is beslist, zie art. 6.1 lid&#13;
4 Wabo.&#13;
13. De civiele rechter zou deze rechtsmachtverdeling tussen de&#13;
burgerlijke en de bestuursrechter slechts kunnen doorbreken,&#13;
wanneer hij zou oordelen dat de bestuursrechtelijke&#13;
rechtsgang onvoldoende rechtswaarborgen zou bevatten&#13;
(wellicht omdat zij te wijdlopig en daardoor te traag zou&#13;
zijn). Dat lijkt mij echter niet waarschijnlijk, omdat de&#13;
wetgever hier specifieke publiekrechtelijke voorzieningen&#13;
heeft getroffen.&#13;
14. De hoogte van de dwangsom wordt bepaald in art. 4.17&#13;
Awb, onderdeel van par. 4.1.3.2 Awb (Dwangsom bij niet&#13;
tijdig beslissen).&#13;
</legacyfootnotes><footnotes><footnote/></footnotes><auteurs>mr. A.A.J. de Gier&#13;
</auteurs><published>2010-12-01 00:00:00</published><modified>2010-12-01 00:00:00</modified><editiondate>2010-12-01</editiondate><htmlpath>https://denhollander.info/artikel/8901</htmlpath></article>
</articles></edition>