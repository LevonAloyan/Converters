<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2011</searchword><id>9045</id><udhid>UDH:TvAR/9045</udhid><titel>Schadevergoedingen</titel><searchwords><searchword>TvAR 2/2011</searchword><searchword>UDH:TvAR/9045</searchword></searchwords><attachments><attachment><name>TvAR2011_02_01_Schadevergoeding.pdf</name><extention>pdf</extention><url>https://denhollander.info/download/7983/ci</url></attachment></attachments><inleiding>De Staatssecretaris van ELI heeft onlangs met de hand over het hart gestreken ten behoeve&#13;
van de spruitentelers te Moerdijk (brief van 8 februari 2011, Kamerstukken II 2010/11, 26956, nr. 93). Hoewel de overheid elke aansprakelijkheid ontkent en zich niet verplicht acht tot vergoeding van de schade, wil men in dit geval toch een ‘tegemoetkoming in de inkomstenderving&#13;
voor de telers’ geven. Het argument daarvoor is dat de overheid – na de brand bij het chemische bedrijf, waarbij allerlei schadelijke stoffen op het land terecht zouden zijn gekomen - de telers geadviseerd heeft de spruiten niet op de markt te brengen, mede ter bescherming&#13;
van de markt (het consumenten- en exportvertrouwen). De telers hebben zich aan dat advies gehouden en daardoor verantwoordelijkheidsbesef getoond, maar missen wel een substantieel deel van hun jaarinkomen.</inleiding><content>Dit is natuurlijk een mooi gebaar van de regering, maar de vraag is: waarop is zo’n schadevergoeding&#13;
nu gebaseerd? Handelde de regering onrechtmatig door zo’n advies te geven? Of waren de spruiten toch al niet meer te verkopen omdat niemand ze wilde hebben? Hoort dit niet tot het ‘bedrijfsrisico’? Worden hier precedenten geschapen? In het algemeen heeft de wetgever – juist om willekeur te voorkomen – daarvoor de Wet Tegemoetkoming Schade&#13;
bij Rampen en Zware Ongevallen (WTS) tot stand gebracht. Deze wet moet per geval van toepassing worden verklaard, maar dat gebeurt zelden – hetgeen op zich begrijpelijk is: er is vaak veel geld mee gemoeid. De wet wordt vooral gebruikt in geval van schade die niet op derden verhaald kan worden. Daarvan is vooral sprake bij natuurrampen zoals extreme wateroverlast.&#13;
Toepassing van de wet is echter niet uitgesloten in geval dat een derde partij aansprakelijk&#13;
is, zoals in Moerdijk het bedrijf Chemie-Pack.&#13;
In het recht wordt uitgegaan van het beginsel dat ieder zijn eigen schade draagt. Dat is een hard uitgangspunt voor degene die schade ondervindt door gebeurtenissen die buiten de eigen invloedssfeer liggen. In dergelijke gevallen zal men geneigd zijn te zoeken naar een (rechts)persoon die voor die schade aansprakelijk kan worden gesteld. Recente gebeurtenissen laten weer eens zien dat boeren vaak schade lijden door oorzaken van buiten. Dat kunnen natuurverschijnselen&#13;
zijn, zoals wateroverlast. Vaak zal men bij wateroverlast naar het waterschap kijken. Heeft het schap niet voldaan aan zijn zorgplicht, dan kan dat als een onrechtmatige&#13;
daad worden aangemerkt en vloeit er een schadevergoeding uit voort. Dat komt wel eens voor, maar in het algemeen verrichten waterschappen goed werk en zal de zorgplicht niet zo snel geschonden worden geacht door de rechter. Bij aansprakelijkheid van bedrijven voor schade – op grond van wettelijke aansprakelijkheid zoals onrechtmatige daad of productaansprakelijkheid,&#13;
dan wel op basis van een contract – stuit men vaak op de volstrekte onmogelijkheid&#13;
tot verhaal, omdat het aansprakelijke bedrijf failliet is. Dat zal met Chemie-Pack het geval zijn, maar ook bij de vetleverancier die in Duitsland het dioxineschandaal veroorzaakte.&#13;
Ook in deze gevallen zullen agrarische bedrijven meestal met de schade blijven zitten. Daar komt nog bij dat – in geval een bedrijf wel verhaal zou bieden – procedures veelal ontmoedigend&#13;
lang duren. Er zijn wel enkele oplossingen te bedenken. In de eerste plaats de verzekeringen.&#13;
Bij wateroverlast door regen of bij schade door storm en hagel is er de zgn. brede&#13;
weersverzekering, aan de premie waarvoor de overheid een belangrijke bijdrage levert. Bedrijven zullen in het algemeen ook een aansprakelijkheidsverzekering hebben. In de contractuele&#13;
sfeer wordt vaak bedongen dat een leverancier een verzekering heeft afgesloten die eventuele schade, bijvoorbeeld door ondeugdelijke producten, dekt. Verzekeringsmaatschappijen&#13;
hebben echter de neiging om een aantal zaken uit te sluiten van de dekking, maar bovendien&#13;
is de dekking vaak ontoereikend bij grote schades, waarvan al snel sprake is, met name in de voedselproductie. De premies zouden anders vermoedelijk ook onbetaalbaar worden.&#13;
Ook verzekeringsmaatschappijen hebben trouwens in het algemeen een lange adem als het om procedures gaat.&#13;
Moeten we dan toch maar weer naar de overheid kijken? Daar is, zeker in het geval van boeren,&#13;
wel aanleiding voor. De voedselproductie is een buitengewoon gevoelige bedrijfstak. De voedselvoorziening is ook een buitengewoon belangrijk maatschappelijk doel. De schades&#13;
zijn vaak zo groot, dat zij voor een individueel bedrijf niet te dragen zijn, noch voor het bedrijf dat de schade veroorzaakt, noch voor het bedrijf dat de schade ondervindt. Of de gewenste&#13;
betrokkenheid van de overheid nu tot uitdrukking moet komen via een ruimere toepassing&#13;
van de WTS of bijvoorbeeld via het creëren van faciliteiten voor verzekeringen laat ik in het midden. Een en ander dient evenwel niet af te hangen van de goedgezindheid van een staatssecretaris.</content><legacyfootnotes/><footnotes><footnote/></footnotes><auteurs>prof. mr. D.W. Bruil</auteurs><published>2011-02-01 00:00:00</published><modified>2011-02-01 00:00:00</modified><editiondate>2011-02-01</editiondate><htmlpath>https://denhollander.info/artikel/9045</htmlpath></article>
</articles></edition>