<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1998</searchword><id>5778</id><udhid>UDH:TvAR/5778</udhid><titel>Jaarrede van de voorzitter van de Vereniging voor Agrarisch Recht.</titel><searchwords><searchword>TvAR 7/8/1998</searchword><searchword>UDH:TvAR/5778</searchword></searchwords><attachments><attachment><name>1998_nr 78_Artikel_Snijders.pdf</name><extention>pdf</extention><url>https://denhollander.info/download/5709/ci</url></attachment></attachments><inleiding>Dames en heren,&#13;
Politiek heeft weinig met recht van doen en recht des te meer met politiek. Dat is, kort weergegeven, de les die wij de afgelopen maanden hebben kunnen leren uit de parlementaire behandeling van de Wet herstructurering varkenshouderij.&#13;
Bij inwerkingtreding van deze wet wordt de Nederlandse varkenshouderij per saldo geconfronteerd met een zeer forse korting op productierechten en daarmee op productiecapaciteit. De centrale vraag tijdens de behandeling van de wet in met name de Eerste Kamer luidde of een dergelijke korting wel kan worden toegepast indien daar geen schadeloosstelling tegenover staat. Een ruime meerderheid van de kamer was van mening dat de vraag 'eigenlijk' ontkennend moest worden beantwoord. Maar te veel leden voegden daar dan vervolgens aan toe dat zij toch voor het wetsvoorstel zouden stemmen indien de minister niet bereid zou blijken om wat betreft zijn wei-gering in enige vorm van schadeloosstelling te voorzien water bij de wijn te doen. En dat heeft ertoe geleid dat, naar het zich laat aanzien per 1 september a.s., een wette-lijke regeling in werking zal treden die niet alleen zeer diep in het varkensvlees zal snijden, maar waartegen bovendien ernstige juridische bezwaren kunnen worden ingebracht.</inleiding><content>Ik zet de aanvankelijk door De Haan, Bruil en mijzelf naar voren gebrachte bezwaren1 om te beginnen nog eens op een rij:&#13;
a. Het is op zijn minst twijfelachtig of de wet zich verdraagt met de gemeenschappe-lijke marktordening voor varkens.2 Op een terrein waarvoor een Europese markt-ordening geldt, zijn nationale maatregelen immers nog slechts toelaatbaar voor zover hiermee andere doelen dan die van de ordening worden beoogd.&#13;
De regering heeft het in verband hiermee in de Memorie van Toelichting wel doen voorkomen alsof de wet in de allereerste plaats milieudoeleinden dient, maar de wer-kelijke (of in ieder geval de oorspronkelijke) bedoelingen blijken uit een enkele maan-den oudere brief van de minister van Landbouw, Natuurbeheer en Visserij aan de Tweede Kamer, gedateerd 10 juli 19973. En daar waren het onmiskenbaar in de eerste plaats problemen op het gebied van markt- en concurrentiekracht die de aanleiding tot ingrijpen in de varkenssector hadden gevormd. Aanvankelijk werden dus doelen aan de herstructurering ten grondslag gelegd die naar hun aard en werkingssfeer juist gelijk waren aan de doelstellingen van de gemeenschappelijke ordening.&#13;
Het zou onjuist zijn om te beweren dat in de brief over het milieu werd gezwegen, maar het milieu stond samen met de ruimte in het lijstje argumenten achteraan; na markt- en concurrentiekracht werden eerst nog de problemen rond diergezondheid en welzijn genoemd en uitgewerkt. Het heeft er alles van dat de minister zich pas nadat hij zijn brief aan de Tweede Kamer had verzonden, bewust is geworden van mogelijke Europeesrechtelijke bezwaren, en in verband hiermee de met de herstruc-turering beoogde doelen heeft herschreven. In de Memorie van Toelichting wordt over markt- en concurrentiekracht niet meer gesproken; onder het kopje 'Doelstel-ling maatregelen' valt simpelweg te lezen: "De maximering van het aantal varkens door het invoeren van een systeem van varkensrechten dient ter verwezenlijking van de doelstellingen op het vlak van het milieu."&#13;
Het is de vraag hoe deze herformulering van beoogde doelen door de rechter zal worden beoordeeld.&#13;
b. Iets soortgelijks geldt voor het tweede bezwaar. Het heeft betrekking op art. 52 van het EG-verdrag. De bepaling waarborgt het recht van vrije vestiging voor onder- danen en vennootschappen van de ene Lid-Staat op het grondgebied van een andere Lid-Staat. Deze vrijheid omvat blijkens de tekst van de bepaling onder meer de oprichting en het beheer van ondernemingen. Het is duidelijk dat de invoering van een systeem van varkensrechten de vrije vestiging van varkenshouders in ons land beperkt. Ook de Raad van State heeft daar in zijn advies naar aanleiding van het wets- voorstel al op gewezen.&#13;
In de Memorie van Toelichting heeft de regering tegen het onderhavige bezwaar ingebracht dat beperkingen op de vrijheid van vestiging blijkens jurisprudentie van het Hof van Justitie van de Europese Gemeenschap zijn toegelaten indien deze nodig zijn vanwege dwingende redenen van algemeen belang. En aan die voorwaarde zou zijn voldaan in verband met de noodzaak een aantal milieudoelstellingen te verwe-zenlijken, onder meer opgelegd bij de Nitraatrichtlijn. Wat is mooier dan een beknot-ting van rechten die uit het EG-verdrag voortvloeien te kunnen motiveren als logisch gevolg van verplichtingen waaraan nu eenmaal ingevolge een Europese richtlijn moet worden voldaan? De werkelijkheid is dat het misschien wel mooi lijkt, maar allesbe-halve geloofwaardig is; in de brief waarmee het voornemen tot de herstructurering naar buiten werd gebracht, werd over de Nitraatrichtlijn en de daaruit voor Neder-land voortvloeiende verplichtingen met geen woord gerept. Ook hier valt nauwelijks aan de indruk te ontkomen dat de regering slechts milieudoelstellingen heeft uitver-groot en opgepoetst teneinde zich tegen kritiek uit Brussel te kunnen verweren.&#13;
c. Aan het Europese recht in de tot dusverre bedoelde zin kan nog een derde bezwaar worden ontleend. Het vloeit voort uit het van 1989 daterende - onder agra- rische juristen welbekende - arrest van het Hof van Justitie in de zaak Wachauf.4 Blijkens dit arrest is het onverenigbaar met de eisen van de bescherming van de funda-mentele rechten in de communautaire rechtsorde indien een gemeenschapsregeling tot gevolg zou hebben dat een pachter bij het einde van de pacht melkquotum zou verliezen zonder dat zijn dientengevolge geleden schade wordt vergoed. Aldus zou die pachter "van de vruchten van zijn inspanningen en van zijn investeringen in het gepachte bedrijf worden beroofd".&#13;
Via een verwijzing naar een eerder arrest wordt duidelijk dat het hof met de bescherming van de fundamentele rechten in de communautaire rechtsorde heeft gedoeld op art. 1 van het Eerste protocol bij het Europese Verdrag tot bescherming van de Rechten van de Mens (EVRM). Over die bepaling, waarin het eigendomsrecht wordt gegarandeerd, kom ik straks nog te spreken.&#13;
De regering heeft in de Memorie van Antwoord een poging gedaan om het bezwaar te weerleggen. Het verweer komt er kort gezegd op neer dat aan het Wachauf-arrest geen belang toekomt omdat het daar nu eenmaal ging om een communautaire rege-ling, terwijl de Wet herstructurering varkenshouderij een nationale regeling betreft.&#13;
Een dergelijke opmerking gaat natuurlijk geheel langs de kern van de zaak heen. Het doet denken aan een discussie tussen twee automobilisten na een aanrijding. De een acht de ander aansprakelijk voor de gevolgen en verwijst ter ondersteuning van zijn standpunt naar een arrest van de Hoge Raad. De ander verweert zich hierop met de stelling dat het arrest voor een beoordeling van het ongeval irrelevant is omdat het betrekking had op een aanrijding tussen een Volkswagen en een Ford, terwijl in dit geval een Opel en een Mercedes met elkaar in botsing zijn gekomen.&#13;
d. Het derde bezwaar brengt ons min of meer automatisch bij het vierde, waarmee we dan tevens toekomen aan de kern van de zaak. Wordt met de Wet herstructurering varkenshouderij de bescherming van het eigendomsrecht niet met voeten getreden? De wet komt erop neer dat de varkenshouders mestproductierechten worden afgeno-men, en dat zij daarvoor in de plaats weliswaar varkensrechten krijgen toegekend, maar voor minder varkens dan zij in het verleden daadwerkelijk hebben gehad. Per saldo worden de varkenshouders dan ook vermogensrechten afgenomen. Hoe ver-draagt zich dit met enerzijds art. 14 van de Grondwet en anderzijds het zojuist bedoelde art. 1 van het Eerste protocol bij het EVRM?&#13;
De regering zag opnieuw geen problemen. Mestproductierechten moeten welis-waar worden aangemerkt als vermogensrechten, maar dat is enerzijds nooit de bedoe-ling geweest, terwijl het afnemen ervan anderzijds geen onteigening oplevert in de zin van art. 14 lid 1 Gw. Ingevolge lid 3 van deze bepaling kan bij of krachtens de wet een regeling tot schadeloosstelling worden getroffen voor zover die wet leidt tot het beperken van de uitoefening van het eigendomsrecht; maar kunnen is geen moeten, en wat niet moest was de regering niet van plan.&#13;
Het heeft niet veel zin om nog uitvoerig op de stellingen van de regering in te gaan, aangezien de Eerste Kamer in ons rechtsbestel nu eenmaal de laatste instantie is met de bevoegdheid om uitspraak te doen over de vraag of een formele wet met de Grondwet in overeenstemming is. Met name de rechter heeft die bevoegdheid, gelet op het bepaalde in art. 120 Gw uitdrukkelijk niet. Op 7 april jl. heeft de kamer met het wetsvoorstel ingestemd, zodat de discussie over de strijdigheid ervan met art. 14 Gw in juridische zin is afgesloten.&#13;
De vraag of er sprake is van strijdigheid met art. 1 van het Eerste protocol bij het EVRM is ondanks de instemming van de Eerste Kamer echter nog altijd actueel. De rechter is namelijk wel bevoegd om formele wetten te toetsen aan internationale ver-dragen. Het eerste lid van het artikel luidt als volgt: "Iedere natuurlijke of rechtsper-soon heeft recht op het ongestoord genot van zijn eigendom. Aan niemand zal zijn eigendom worden ontnomen behalve in het algemeen belang en onder de voorwaar-den voorzien in de wet en in de algemene beginselen van internationaal recht."&#13;
Over het artikel is een uitgebreide jurisprudentie van het Europese Hof voor de Rechten van de Mens ontstaan, waarin als uitgangspunten worden gehanteerd 1) dat het begrip eigendom (in de Engelse tekst possessions) in dit verband zeer ruim moet worden uitgelegd, en 2) dat het ontnemen van eigendom in beginsel slechts is toege-staan indien de benadeelde ter zake schadeloos wordt gesteld. Ik wil dit onderwerp hier niet al te zeer uitdiepen, maar volstaan met een verwijzing naar een arrest waarin de Hoge Raad niet heeft geschroomd om art. 42 lid 2 Onteigeningswet met een beroep op art. 1 van het protocol terzijde te schuiven.&#13;
Ik doel dan op een arrest met de roepnaam Het Witte Paard.5 De vereniging Het Witte Paard - hoewel de naam wellicht anders doet vermoeden heeft de zaak met het agrarische niets van doen; het ging om een vereniging die zich onder meer ten doel stelde om de beoefening van de schaaksport te bevorderen - huurde enkele gedeelten van panden die werden onteigend. Ingevolge art. 42 lid 2 Onteigeningswet kwam haar een schadeloosstelling toe ter hoogte van tweemaal de jaarhuur. De vereniging kon aantonen dat haar werkelijke schade meer dan het viervoudige bedroeg en vor-derde vergoeding van die werkelijke schade. De Hoge Raad oordeelde dat deze vor-dering, gelet op het bepaalde in art. 1 van het protocol, moest worden gehonoreerd. In dat artikel was weliswaar sprake van de bescherming van eigendom, maar dit begrip moest blijkens de zojuist bedoelde jurisprudentie van het Europese Hof voor de Rechten van de Mens zo ruim worden uitgelegd dat het geacht moest worden zich tevens uit te strekken over de huurrechten van de vereniging.&#13;
Er is geen enkele reden om aan te nemen dat mestproductierechten niet evenzeer tot de door het artikel beschermde possessions moeten worden gerekend, zodat ook bij het afnemen daarvan schadevergoeding moet worden voldaan. Uit het arrest van de Hoge Raad blijkt dat er - de rechtspraak van het Europese Hof voor de Rechten van de Mens in aanmerking genomen - niet snel aanleiding bestaat om het bedrag van de vergoeding lager dan dat van de werkelijk geleden schade vast te stellen.&#13;
e. De Haan, Bruil en ondergetekende hebben nog meer bezwaren naar voren gebracht. We hebben ze samengevat met de formulering dat de wet op gespannen voet staat met vrijwel alle fundamentele rechtsbeginselen; ik volsta met een verwij-zing naar onze bijdrage aan Agrarisch recht van februari jl.6 Ook het besteden van aandacht aan deze bezwaren heeft niet veel zin meer, nu het de rechter volgens vaste jurisprudentie van de Hoge Raad evenmin is toegestaan om formele wetten aan fun-damentele rechtsbeginselen te toetsen.7 En van die rechter zal het wel en wee van de herstructurering van de varkenshouderij - en daarmee het wel en wee van die varkenshouderij zelf - gaan afhangen. Verwacht mag worden dat varkenshouders zich - naar het zich laat aanzien deels bij monde van en deels onder coördinatie van hun organisaties - op grote schaal tot de rechter zullen wenden, teneinde de gevolgen van de wet ongedaan te maken. Zoals Bruil in zijn pre-advies voor de jaarvergadering van de Vereniging voor Agrarisch Recht heeft uiteen-gezet,8 staat hen daarbij een breed scala van mogelijkheden voor rechtsbescherming ter beschikking. Welke mogelijkheid men in een concreet geval ook moge kiezen, steeds zal de rechter tot wie men zich wendt gevraagd kunnen worden om de wet te toetsen aan enerzijds het EG-verdrag en anderzijds art. 1 van het Eerste protocol bij het EVRM. Om hun gelijk te halen zullen de varkenshouders dan wel over een lange adem moeten beschikken. Elke nationale rechter kan immers besluiten om een proce-dure te schorsen teneinde van het Hof van Justitie van de Europese Gemeenschap een prejudiciële beslissing te verkrijgen over de uitleg van het EG-verdrag.9 Een dergelijke schorsing kan al snel één a twee jaar duren. Over de uitleg van het Eerste protocol bij het EVRM wordt in hoogste instantie beslist door het Europese Hof voor de Rechten van de Mens, maar om tot deze rechter door te dringen moet eerst een procedure bij de Europese Commissie voor de Rechten van de Mens worden doorlopen. En die pro-cedure kan pas worden aangevangen nadat de nationale rechtsmiddelen zijn uitgeput.10 De vraag rijst welk van de mogelijke nationale rechtsmiddelen het meest in aan-merking komt om te worden doorlopen. Naar aanleiding van deze vraag zou ik enkele opmerkingen willen maken.&#13;
a. Op het eerste gezicht lijkt het meest voor de hand liggende aanknopingspunt voor het aanhangig maken van een procedure het besluit waarbij de omvang van het var-kensrecht van een bedrijf wordt vastgesteld. Het zou dan gaan om een bestuursrech-telijke procedure, gericht op vernietiging van dat besluit, met het College van Beroep voor het bedrijfsleven als hoogste Nederlandse rechter. Probleem is dat de minister niet voornemens is om "besluiten" (in de zin van de Awb, art. 1:3) ter bepaling van de omvang van varkensrechten te nemen. Elke varkenshouder kan binnen enkele maan-den een brief tegemoet zien waarin het Bureau Heffingen hem in kennis stelt van zijn door dat bureau berekende varkensrecht. Volgens de minister heeft deze brief geen rechtsgevolg, aangezien het resultaat van de berekening rechtstreeks uit de wet voort-vloeit. Tegen de brief zouden dan ook geen bezwaar en beroep openstaan. Ten aan-zien van de vaststelling van het varkensrecht voor voorlopers en knelgevallen wordt een zelfde standpunt verdedigd. De minister weet zich gesterkt door een uitspraak van het College van Beroep voor het bedrijfsleven uit 1990, waarin een dergelijke redenering werd gevolgd ten aanzien van een vaststelling krachtens de Meststoffen-wet.11 Hij lijkt de juistheid van zijn standpunt nog eens te willen onderstrepen met het voornemen om - hoewel de wet naar het zich nu laat aanzien eerst per 1 september 1998 in werking zal treden - de varkenshouders al in de loop van de maand juli door het Bureau Heffingen te laten aanschrijven.&#13;
Het komt mij voor dat in gevallen waarin met de regelgeving in de hand discussie mogelijk is over de omvang van het aan een bedrijf toe te kennen varkensrecht, niet kan worden gezegd dat die omvang rechtstreeks uit de wet voortvloeit. In al die gevallen waarin een dergelijke discussie met reden kan worden gevoerd, zou mijns inziens dan ook de weg van bezwaar en beroep openstaan. Of het aantal ervan zo gering is als de minister het doet voorkomen, zal in de toekomst moeten blijken.&#13;
b. Bij de bestuursrechter staat nog een andere weg open, namelijk die van het zuiver schadebesluit. Degene die nadeel heeft ondervonden van een ten onrechte jegens hem genomen besluit, kan zich tot de bestuursrechter wenden om de vernietiging ervan te verkrijgen, maar ook om vergoeding te ontvangen van zijn dientengevolge geleden schade. De procedure wordt ingeleid met een brief waarin schadevergoeding wordt gevorderd. Het schrijven waarbij deze vergoeding vervolgens wordt geweigerd, kan onder omstandigheden worden aangemerkt als een besluit waartegen beroep en bezwaar openstaan. Een dergelijk besluit wordt als zuiver schadebesluit aangeduid.&#13;
Het is niet mijn bedoeling om deze mogelijkheid hier tot in details voor u uit te spinnen; ik wil er slechts kort op wijzen en volsta verder met de - overigens niet onbelangrijke - opmerking dat zich hier hetzelfde ontvankelijkheidsprobleem voor-doet als ik zojuist aan de orde heb gesteld. In die gevallen waarin de vaststelling van de omvang van het varkensrecht geen besluit is waartegen bezwaar en beroep moge-lijk zijn, is ook de weg van het zuiver schadebesluit onbegaanbaar. Dit is het gevolg van het stellen van de zogenaamde connexiteitseis. De Afdeling bestuursrechtspraak van de Raad van State heeft dit vereiste geformuleerd als volgt:&#13;
De bevoegdheid tot kennisneming van een besluit op een verzoek om vergoeding van scha-de, dat niet is gebaseerd op een specifieke wettelijke grondslag, dient uit een oogpunt van overzichtelijke bevoegdheidsverdeling tussen de onderscheiden bij de beoordeling van scha-deveroorzakend bestuursoptreden betrokken rechterlijke instanties, aan te sluiten bij de bevoegdheid kennis te nemen van het beweerdelijk schadeveroorzakende besluit zelve.12&#13;
c. In theorie wordt een derde mogelijkheid geboden bij de strafrechter. Varkenshou- ders zouden kunnen besluiten de wet aan hun laars te lappen en bijvoorbeeld gewoon het aantal varkens te blijven houden dat zij altijd al hadden. Nadat proces-verbaal jegens hen is opgemaakt, zouden zij hun zaak vervolgens door de strafrechter kunnen laten beoordelen. Ik zou het bewandelen van deze weg niet durven adviseren in ver band met de hoge straffen die op overtreding van de wet zijn gesteld en het risico dat de overtreders als gevolg daarvan na vele jaren procederen worden geconfronteerd met zeer hoge geldboetes en een mogelijke veroordeling tot afdracht van wederrech- telijk verkregen voordelen.&#13;
d. Belangrijker vind ik de mogelijke gang naar de burgerlijke rechter. Ik meen zelfs dat dit de meest geëigende weg is om uitspraken over de vermeende strijdigheid van de wet met EG-verdrag en Eerste protocol te verkrijgen. Om te beginnen gaat het, zeker bij de toetsing aan het protocol, in de kern om een civielrechtelijk probleem. Centraal staat nog altijd de vraag waarom het ook bij de behandeling van de wet in de Eerste Kamer draaide: kan een korting als voortvloeit uit de Wet herstructurering varkenshouderij worden toegepast indien daar geen schadeloosstelling tegenover staat? Bovendien beschikken we reeds over dat voor de varkenshouders hoopgevende arrest van de Hoge Raad inzake Het Witte Paard. De overwegingen van ons hoogste rechtscollege in dat arrest geven het vertrouwen dat een zaak als deze bij hem in goede handen is. Tenslotte biedt de civiele procedure, waarbij het wisselen van op schrift uitgewerkte stellingnamen voorop staat, goede waarborgen voor een debat waarin alle relevante aspecten tot op de bodem kunnen worden toegelicht en bedis-cussieerd.&#13;
Voor zover het mij is vergund om mij daarover op deze plaats uit te spreken, vertel ik u dat mijn voorkeur uitgaat naar een procedure waarin de burgerlijke rechter om te beginnen wordt gevraagd om voor recht te verklaren dat de Wet herstructurering var-kenshouderij onrechtmatig is. In deze procedure kan de toetsing aan EG-verdrag en Eerste protocol plaatsvinden. We moeten ons er daarbij van bewust zijn dat hiertoe een 'normale' bodemprocedure zal moeten worden doorlopen, aangezien een verkla-ring voor recht niet in kort geding kan worden verkregen. Art. 3:305a BW biedt de mogelijkheid om de vordering bij wege van collectieve actie aan de rechter voor te leggen. Indien in hoogste instantie mocht worden beslist dat van onrechtmatige wet-geving geen sprake is, is de kous af. Mocht de gevorderde verklaring worden afgege-ven, dan is de tijd aangebroken dat de benadeelde varkenshouders - die zich er tot dan toe nog slechts over hoefden te bekommeren dat hun vorderingen niet verjaarden - in het strijdperk treden teneinde vergoeding van hun schade te verkrijgen.&#13;
De zo in een paar hoofdlijnen geschetste route is ongetwijfeld een lange en een moeizame, en vraagt de nodige begeleiding en coördinatie van de organisaties in de varkenshouderij. Ik meen echter dat het de best begaanbare en meest verantwoorde route is. Indien goed opgezet behoeven zich hier geen ontvankelijkheidsproblemen voor te doen, terwijl het burgerlijk procesrecht de vereiste waarborgen biedt dat beide partijen in de gelegenheid worden gesteld om hun standpunten op de door hen gewenste wijze naar voren te brengen.&#13;
U heeft mij niet horen zeggen dat de Nederlandse varkenshouders de door hen aanhangig te maken procedures wel even zullen winnen. Dat is ook nooit de stelling van De Haan, Bruil en ondergetekende geweest. In onze publicaties over de proble-matiek hebben wij ons wel steeds op het standpunt gesteld dat de Staat der Nederlan-den met het in werking laten treden van de wet voor zichzelf risico's schept die geen overheid zich kan permitteren.13&#13;
Dat de varkenshouders bepaald niet kansloos zijn, is in feite natuurlijk een kwestie van gezond verstand. Het is toch onbestaanbaar dat de centrale overheid enige bedrijfs-tak in Nederland 25% (of meer of minder) van zijn productiecapaciteit zou kunnen afnemen zonder dat daar enige vorm van schadevergoeding tegenover staat. Als dat in de varkenshouderij zou kunnen, waarom dan niet tevens in de pluimveehouderij ? En waarom niet ook in het wegtransport of - ik noem maar wat - in de horeca? Dat het in de varkenshouderij heeft kunnen gebeuren, is louter het gevolg van het beeld van de sector in de publieke opinie. In zijn brief van 10 juli 1997 schreef de minister er het volgende over: "Maatschappelijk draagvlak voor de productie en de productiewijze in de varkenssector worden ondermijnd, niet in het minst ook door de noodzakelijke aanpak en bestrijding van de [varkenspest-]epidemie".14&#13;
In de brief werd de ondermijning van het maatschappelijk draagvlak genoemd als een van de kwetsbare punten van de sector, in verband waarmee een herstructurering noodzakelijk werd geacht. Achteraf moeten we constateren dat het anders is gelopen en juist deze kwetsbaarheid de sector noodlottig is geworden. In de Eerste Kamer zijn vragen gesteld over diverse juridische aspecten van de wet. Van de zijde van de regering zijn antwoorden op deze vragen gegeven die bepaald niet steeds konden overtuigen. Bij de uiteindelijke besluitvorming hebben deze geen doorslaggevende rol gespeeld. De kamer heeft geen juridisch beargumenteerde, maar een politieke beslis-sing genomen. En daarmee is de cirkel rond. Zoals ik aan het begin van mijn betoog reeds zei: politiek heeft weinig met recht van doen en recht des te meer met politiek.</content><legacyfootnotes>1. Zie met name P. de Haan, G.M.F. Snijders en D.W. Bruil, 'Varkensrecht of varkensonrecht? Herstructu- reringswet: onrechtmatig en ondoelmatig', Agr.r. 1998, p. 59-79.&#13;
2. Raadsverordening (EEG) nr. 2759/75 d.d. 29 oktober 1975, PbEG nr. L 282/1.&#13;
3. TK 1996-1997,25 448, nr. 1.&#13;
4. HvJEG 13 juli 1989, Jur. 1989, p. 2609 (zaak 5/88).&#13;
5. HR 30 november 1994, NJ 1995, 668.&#13;
6. Zie de bijdrage bedoeld in noot 1, p. 77.&#13;
7. HR 16 mei 1986, NJ1987, 251 (Landbouwvliegers) en HR 14 april 1989, NJ1989,469 (Harmonisatiewet).&#13;
8. D.W. Bruil, 'Enkele algemene aspecten van de Wet herstructurering varkenshouderij', Agr.r. 1998, p. 191-205, zie m.n. p.197 e.v.&#13;
9. Zie art. 177 lid 1 onder a EG-verdrag.&#13;
10. Zie art. 26 e.v. EVRM.&#13;
11. CBB 21 september 1990, AB 1991, 97. Het betrof een 'loutere aanpassing' van de opgave bedoeld in art. 9 Registratiebesluit dierlijke meststoffen.&#13;
12. ABRvS 18 februari 1997, AB 1997, 143 (m.nt. P.v.B.).&#13;
13. Vgl. onze bijdragen aan het NJB 1998, p. 261, en Agr.r. 1998, p. 132.&#13;
14. Zie de in noot 3 bedoelde brief, p. 2.</legacyfootnotes><footnotes><footnote/></footnotes><auteurs>Prof. mr. G.M.F. Snijders</auteurs><published>1998-07-01 00:00:00</published><modified>1994-11-22 00:00:00</modified><editiondate>1998-07-01</editiondate><htmlpath>https://denhollander.info/artikel/5778</htmlpath></article>
</articles></edition>