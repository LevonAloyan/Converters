<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1985</searchword><id>6406</id><udhid>UDH:TvAR/6406</udhid><titel>Landbouwmaatschap tussen echtgenoten. Civielrechtelijke en fiscale opmerkingen</titel><searchwords><searchword>TvAR 12/1985</searchword><searchword>UDH:TvAR/6406</searchword></searchwords><attachments><attachment><name>1985_nr 12_Artikel_Mourik.pdf</name><extention>pdf</extention><url>https://denhollander.info/download/6188/ci</url></attachment></attachments><inleiding>I. CIVIELRECHTELIJK DEEL&#13;
1. Inleiding&#13;
Het emancipatiestreven laat ook de landbouw niet ongemoeid. De standsorganisaties&#13;
en de verenigingen van plattelandsvrouwen worden ermede geconfronteerd, een&#13;
huiselijk blad als Boer en Tuinder getuigt ervan, het Landbouw-Economisch Instituut&#13;
wijdt er een rapport aan1 en het Landbouwschap laat een nota verschijnen&#13;
waarin wordt betoogd dat de Man-Vrouw Maatschap een bijdrage kan leveren ter&#13;
verbetering van de positie van de vrouw in land- en tuinbouw.2&#13;
De vraag kan gesteld worden of er reden is voor bijzondere aandacht voor de&#13;
'agrarische' vrouw. Betoogd zou kunnen worden dat hetgeen voor haar geldt evenzeer&#13;
van toepassing is op de vrouw van de slager, van de bakker of van de eenvoudige&#13;
kruidenier, aangenomen dat deze ondernemers hun activiteiten als eenmanszaak&#13;
ontplooien. Betreft het een BV, dan zal de medewerkende vrouw al snel op de loonlijst&#13;
van die BV verschijnen. Nog altijd verklaart art. 1637i BW een arbeidsovereenkomst&#13;
tussen echtgenoten nietig. Onder het komend recht (titel 7.10 Nieuw BW)&#13;
worden wij door een dergelijke bepaling niet meer gehinderd.3&#13;
Mij dunkt dat inderdaad weinig wezenlijke verschillen zijn aan te wijzen in de positie&#13;
van bijv. de slagersvrouw, vergeleken met die van de boerin. Het is waar dat&#13;
de slager zich bedient van voor het publiek toegankelijke bedrijfsruimte, dat de winkel&#13;
op vaste tijden geopend en gesloten is en dat zowel het een als het ander in de&#13;
landbouw niet het geval pleegt te zijn. In beide ondernemingen evenwel is de totale&#13;
hoeveelheid te verrichten arbeid niet gebonden aan tijdsgrenzen. Zowel de boerin&#13;
als de slagersvrouw zouden zich in de avonduren bezig kunnen houden met de boekhouding&#13;
en andere administratieve beslommeringen.4 Het LEI heeft becijferd dat de agrarische vrouw per week gemiddeld 22,5 uur&#13;
bedrijfsarbeid verricht. De man arbeidt liefst 64,5 uur ten dienste van de landbouw.&#13;
Dat zou dus betekenen dat de bedrijfsarbeid door man en vrouw ongeveer wordt&#13;
verricht in de verhouding 3:1. De vrouw doet daarnaast nog het huishouden. Zij&#13;
blijkt daarbij van de man geen steun te ondervinden. Waar zou deze ook de tijd vandaan&#13;
moeten halen? Een betere rolverdeling? Dat zoeken ze zelf maar uit.&#13;
In dit deel van het opstel gaat het vooral over het civiele recht en in het bijzonder&#13;
over de maatschap als overeenkomst van samenwerking tussen echtgenoten. De wijze&#13;
waarop maatschapsakten plegen te worden opgesteld, veronderstel ik als bekend.&#13;
Indien samenwerkende personen met elkaar gehuwd zijn, worden vennootschapsrecht&#13;
en huwelijksvermogensrecht met elkaar vermengd. Dat maakt de problematiek&#13;
er niet overzichtelijker op. In het navolgende zal ik aan de juridisch-technische complicaties&#13;
van deze vermenging grotendeels voorbij gaan, ook omdat ik er reeds eerder&#13;
uitgebreid aandacht aan besteedde.5 Ik beperk mij in dit opzicht tot de vraag&#13;
of hetgeen met een maatschap wordt beoogd, met behulp van het huwelijksvermogensrecht&#13;
zou kunnen worden nagestreefd. Daartoe dient eerst het begrip&#13;
'meewerkende echtgenoot' nader te worden beschouwd.</inleiding><content>2. De meewerkende echtgenote&#13;
Volgens de nota van het Landbouwschap dient de emancipatie van de meewerkende&#13;
vrouw tot uitdrukking te komen op de volgende gebieden: '/. juridische status&#13;
(d.w.z. ook formeel beleidsbeslissingen kunnen nemen/het optreden naar buiten);&#13;
2. financiële status (d.w.z. winsttoerekening en gelijke fiscale behandeling);&#13;
3. rechtszekerheid bij de voortzetting van de onderneming, bijv. ingeval van overlijden&#13;
van de echtgenoot; en&#13;
4. sociale zekerheid (bijv. bij ziekte en zwangerschap)'.6&#13;
Met nadruk wordt ook gewezen op het belang van 'de algemeen maatschappelijke&#13;
erkenning' van de rol van de meewerkende echtgenote. Het rapport hoopt dat het&#13;
begrip 'meewerkende echtgenote' goed wordt verstaan: 'Het begrip suggereert helaas&#13;
nog steeds dat door de vrouw een rol op het tweede plan wordt gespeeld en dat&#13;
de vrouw geen wezenlijke invloed heeft op de beleidsbeslissingen, m.a.w. dat de&#13;
vrouw geen (mede-)ondernemer is'.7 Waarmede het rapport wil zeggen dat de&#13;
vrouw in de praktijk vaak betrokken is bij het beleid en als mede-ondernemer&#13;
functioneert.&#13;
Het begrip 'meewerkende echtgenote' openbaart een dualisme dat de onderhavige&#13;
problematiek in belangrijke mate beheerst. Van echtgenoten als zodanig mag&#13;
worden verwacht dat zij in het kader van hun huwelijk samenwerken (art. 81 Boek 1 BW: 'Hulp en bijstand'). Naar gelang van de aard van de te verrichten werkzaamheden&#13;
zal die samenwerking meer of minder realiteit zijn. Van samenwerking&#13;
is ook sprake indien in overleg wordt gekomen tot een bepaalde rolverdeling. Het&#13;
samenwerken als echtgenoten is geen doel op zich, het is dienstbaar aan de levensgemeenschap&#13;
die echtgenoten met het huwelijk beogen.&#13;
Indien gesproken wordt van 'meewerkende echtgenote' gaat het dus blijkbaar&#13;
over een meewerken dat de perken van de normale huwelijkssamenwerking te buiten&#13;
gaat. In het bijzonder wordt hierbij gedacht aan het verrichten van arbeid ten gerieve&#13;
van het beroep of bedrijf van de man. Wanneer gaat dit soort arbeid bedoelde&#13;
perken te buiten? In welke mate kan op grond van art. 81 Boek 1 BW worden verlangd&#13;
dat de vrouw medewerkt in het beroep of bedrijf van de man?&#13;
Het belang van het antwoord op de vraag wordt duidelijk indien men er van uit&#13;
gaat dat arbeid verricht binnen het kader van art. 81 Boek 1 BW, slechts juridisch&#13;
relevant is voor de onderlinge verhouding der echtgenoten. Dergelijke arbeidsprestaties&#13;
zijn weliswaar op geld waardeerbaar en dus economisch van belang, maar&#13;
zij blijven buiten de publieke economische sfeer, het private (arbeids)recht en het&#13;
belastingrecht.&#13;
In deze laatste sferen geraken we eerst indien de arbeid méér voorstelt dan op&#13;
grond van art. 81 Boek 1 BW mag worden verlangd. Het feit dat de betrokken personen&#13;
tevens elkanders echtgenoot zijn is dan van secundair belang geworden. Nu&#13;
wordt het interessant of tussen partijen een arbeidsovereenkomst, een overeenkomst&#13;
tot het verrichten van enkele diensten of een maatschap bestaat. En de fiscus wordt&#13;
nu ook wat milder. Sinds 1 januari 1985 door toekenning van de meewerkaftrek&#13;
(art. 5 juncto art. 44n Wet IB) of zelfstandige heffing bij de vrouw van een aan haar&#13;
reëel toegekende beloning (art. 5 lid 7 Wet IB).8&#13;
Wanneer nu het Landbouwschap pleit voor emancipatie ter zake van juridische&#13;
en financiële status alsmede op het terrein van rechts- of sociale zekerheid kan het&#13;
oog slechts gericht zijn op de meewerkende vrouw in laatstbedoelde, niet-huwelijksrechtelijke&#13;
zin. En aangezien deze agrarische vrouw volgens het Landbouwschap als&#13;
mede-ondernemer kan worden aangemerkt dient haar positie in civielrechtelijke en&#13;
fiscale zin ook als zodanig te worden geregeld casu quo aangemerkt.9 Waarna&#13;
wordt onderzocht of de maatschap/vennootschap onder firma een middel kan zijn&#13;
om de gewenste emancipatie te realiseren.&#13;
3. Het huwelijksvermogensrecht en de meewerkende echtgenote&#13;
Indien de echtelieden gehuwd zijn in de wettelijke gemeenschap van goederen, vallen&#13;
alle opbrengsten van het bedrijf in de huwelijksgemeenschap. Gesteld zou nu kunken worden dat man en vrouw derhalve, ongeacht ieders aandeel in de geleverde arbeid,&#13;
gelijkelijk tot die opbrengst gerechtigd worden. Dat is niet juist, in die zin dat&#13;
aldus de bestuursregeling over het hoofd wordt gezien. Indien de man de ondernemer&#13;
is, staan alle inkomsten uit die onderneming onder zijn bestuur (art. 97 lid 1&#13;
Boek 1 BW). Nu zou men bij huwelijkse voorwaarden de bestuursregeling van art. 97&#13;
lid 1 Boek 1 BW kunnen vervangen door een regeling van collectief bestuur. Maar dat&#13;
verandert dan niets aan het feit dat de man de ondernemer is. En dat feit zal zich&#13;
bezwaarlijk verdragen met collectieve bestuursmacht, voor wat betreft de normale&#13;
uitoefening van het beroep of bedrijf. Uit het tweede lid van art. 97 Boek 1 BW&#13;
volgt dat ondernemer in dit opzicht geen inmenging van zijn echtgenote hoeft te&#13;
dulden aangaande het bestuur over goederen die aan het bedrijf dienstbaar zijn.10&#13;
En men zal toch moeten aannemen dat de bedrijfswinst, na aftrek van een&#13;
arbeidsbeloning voor de ondernemer, dienstbaar blijft aan de onderneming, zodat&#13;
de vrouw daarover niets te vertellen heeft zo lang de normale uitoefening van het&#13;
bedrijf niet in het geding is.11&#13;
De echtgenoten zouden huwelijkse voorwaarden kunnen zijn aangegaan, inhoudend&#13;
een Amsterdams verrekeningbeding. In dat geval bestaat tussen hen uitsluiting&#13;
van iedere gemeenschap van goederen maar dient periodiek verrekend te worden&#13;
hetgeen van de inkomsten onverteerd is, althans niet ten behoeve van de echtgenoten&#13;
en/of hun gezin is besteed.12 Het aangaan van een dergelijk verrekenbeding houdt&#13;
op zichzelf nog niet in dat van een maatschap sprake is. Het enkele feit dat men&#13;
intern (huwelijksvermogensrechtelijk) het inkomen deelt, impliceert geen samenwerking&#13;
in de vorm van een maatschap.13&#13;
Het is duidelijk dat het huwelijksvermogensrecht de meewerkende echtgenote niet&#13;
de gewenste positieverbetering kan bieden. Het ondernemerschap is bepalend voor&#13;
de juridische en de fiscale status en doet zich via het erfrecht gevoelen ten aanzien&#13;
van de voortzetting van de onderneming na het overlijden van de ondernemer.14&#13;
4. Meewerkende echtgenote en ondernemerschap&#13;
Voor het civiele recht is, bij mijn weten, nergens vastgelegd wat ondernemerschap&#13;
inhoudt. Toch bestaat er een zekere communis opinio te dezer zake: ondernemer is&#13;
hij die met een zekere duurzaamheid streeft naar het behalen van economisch voordeel&#13;
en daarbij economisch risico loopt. Ondernemerschap duidt op de ontplooiing&#13;
van economisch relevante activiteiten op een markt. Een huisvrouw verricht in de&#13;
huishouding weliswaar economisch relevante activiteiten doch dat maakt haar niet&#13;
tot ondernemer. Het gegeven dat de vrouw van een ondernemer op grond van het huwelijksvermogensrecht&#13;
deelt in de risico's van het ondernemen15, kan evenmin tot de conclusie&#13;
voeren dat de vrouw ondernemer is geworden. Zij ontplooit geen economische&#13;
activiteiten die met die risico's verband houden.&#13;
Ondernemerschap kan uit feiten worden afgeleid. De feiten zullen moeten leren&#13;
of een meewerkende echtgenote tot ondernemer is geworden. Dat is niet het geval&#13;
indien de vrouw enkel assisteert bij het voederen, het oogsten en de administratie.&#13;
Dat zijn activiteiten die dienstbaar zijn aan de centrale ondernemingsactiviteit. Zij&#13;
zijn op zichzelf niet risicodragend, hebben niets met het beleid van doen. Het beleid&#13;
is aan de orde indien het gaat over investeringen, over het gebruik van het land, over&#13;
inkoop van meststoffen en voeders, over financiering.&#13;
5. De maatschap als overeenkomst&#13;
Art. 1655 BW leert dat 'maatschap' duidt op een bijzondere soort overeenkomst.&#13;
Twee of meer personen verbinden zich 'iets' in gemeenschap te brengen met het oogmerk&#13;
het daaruit ontstane voordeel met elkander te delen.16 Nergens wordt de eis&#13;
gesteld dat het moet gaan om samenwerkende ondernemers. Niet noodzakelijk is dat&#13;
alle contractanten zich verbinden daadwerkelijk ondernemingsactiviteiten te ontplooien.&#13;
Maat A verbindt zich mogelijk tot inbreng van een bedrijfspand en maat&#13;
B tot inbreng van arbeid. B wordt gezien als de feitelijke ondernemer. A stelt een&#13;
pand ter beschikking voor de verwezenlijking van het doel van partijen. Slechts B&#13;
zal werken ter bereiking van dat doel. De maatschap houdt dus niet noodzakelijk&#13;
in dat samen wordt gewerkt. De 'samenwerking' tussen maten behoeft niet letterlijk&#13;
een samen werken in te houden, maar kan zich ook uiten in de beschikbaarstelling&#13;
van kapitaal.&#13;
Tegen deze achtergrond kan civielrechtelijk weinig bezwaar worden gemaakt tegen&#13;
een overeenkomst (maatschap) tussen echtgenoten waarbij een van beiden zich&#13;
enkel verplicht tot inbreng van arbeid. Uit de overeenkomst zal dan voorts moeten&#13;
blijken dat het niet gaat om een arbeidsovereenkomst maar om een verhouding&#13;
waarbij de gezagsverhouding ontbreekt en de omvang van de beloning is gekoppeld&#13;
aan de hoogte van de winst. Wordt verlies geleden dan komt dit voor rekening van&#13;
beiden, bijv. in de verhouding waarin de winst zou zijn verdeeld.17&#13;
Naar mijn smaak doet het voor de rechtsgeldigheid van de maatschap niet ter zake&#13;
onder welk huwelijksvermogensregime partijen leven. Waarom zouden echtgenoten die in de wettelijke gemeenschap van goederen zijn gehuwd, met elkander geen overeenkomst&#13;
in de zin van art. 1655 BW kunnen aangaan. Dat die gemeenschap van&#13;
goederen enige vragen oproept op het gebied van de inbreng, heeft vooral juridischtechnische&#13;
betekenis. Hetzelfde geldt voor het op het eerste gezicht merkwaardige&#13;
verschijnsel dat een maatschapsgemeenschap deel uitmaakt van een huwelijksgemeenschap.&#13;
Dit soort vragen dienen door het huwelijksvermogensrecht te worden&#13;
beantwoord en laten de toepassing van het maatschapsrecht onverlet.18&#13;
'Maatschap' is de benaming van een privaatrechtelijke overeenkomst. Het&#13;
privaatrecht maakt uit of in een concreet geval tot een maatschap kan worden geconcludeerd.&#13;
Vormvereisten worden aan de figuur niet gesteld.&#13;
Het fiscale recht heeft geen macht over de overeenkomst van maatschap. Het fiscale&#13;
recht kan wél de vraag beantwoorden of iemand al dan niet winst uit onderneming&#13;
geniet (art. 6 Wet IB). Doorgaans wordt bij de maatschap (vennootschap&#13;
onder firma) aangenomen dat iedere maat (vennoot) zijn eigen onderneming heeft.&#13;
Die benadering ligt voor de hand bij het ontbreken van rechtspersoonlijkheid en een&#13;
inkomstenbelasting die aan rechtssubjecten is gekoppeld. Van geval tot geval zal de&#13;
fiscus echter moeten beoordelen óf inderdaad voldaan is aan de eisen die voor de&#13;
inkomstenbelasting worden gesteld aan het begrip 'onderneming'. De enkele presentatie&#13;
van een maatschap (vennootschap onder firma) levert geen onweerlegbaar vermoeden&#13;
dienaangaande op. 19&#13;
6. Het aangaan van een maatschap ter bevordering van de emancipatie&#13;
Na hetgeen onder 5 werd opgemerkt, is duidelijk dat een maatschapsovereenkomst&#13;
een bijdrage kan leveren aan een evenwichtige ('gelijkwaardige', 'geëmancipeerde')&#13;
behandeling van de meewerkende agrarische vrouw. Indien evenwel de fiscus uit de&#13;
overeenkomst niet de gewenste consequenties - zoals het duo-ondernemen - trekt,&#13;
blijft het in belangrijke mate bij een nobel streven. De juridische en financiële status&#13;
immers wordt grotendeels bepaald door de fiscale behandeling van de echtgenoten.&#13;
Voortzettings- en bijbehorende vermogensbedingen kunnen daarentegen wél hun&#13;
werking doen.&#13;
De fiscus stelt zich in de praktijk zeer wantrouwend op tegenover de echtgenotenmaatschap,&#13;
zeker indien deze van de ene op de andere dag uit een oogpunt van&#13;
emancipatie wordt aangegaan. Ik citeer het rapport van het Landbouwschap:&#13;
'Uit de rechtspraak (betreft geen agrarische voorbeelden) blijkt dat de vrouw, die&#13;
haar ondernemersrol moet bewijzen, bijv. moet kunnen aantonen dat zij besprekingen&#13;
heeft gevoerd met vertegenwoordigers (waaraan bijvoorbeeld gerefereerd wordt&#13;
in orderbevestigingen), dat zij contracten heeft getekend of bezoeken heeft gebracht&#13;
aan een fabriek of showroom.'20 Het mede-ondernemer zijn, zou moeten blijken doordat de vrouw als medeondernemer&#13;
naar buiten optreedt. Dat brengt voormeld rapport ertoe in overweging&#13;
te geven liever een vennootschap onder firma dan een maatschap op te richten, aangezien&#13;
deze per definitie (gemeenschappelijke naam) naar buiten optreedt.&#13;
Van het ondernemer-zijn moet worden onderscheiden het onder nemer- worden.&#13;
Indien de vrouw zich plotseling, met een maatschapscontract in de hand, als ondernemer&#13;
komt melden, verlangt de fiscus dat zij aantoont, dat er wezenlijke verandering&#13;
is gekomen in haar taken en feitelijke werkzaamheden. Blijkbaar is niet voldoende&#13;
de mededeling dat de echtgenoten tot het besef zijn gekomen, dat in het verleden&#13;
de vrouw in civielrechtelijk en fiscaal opzicht op een met de emancipatiegedachte&#13;
strijdige wijze werd behandeld.&#13;
Daar kan ik inkomen. Indien echter de echtgenoten met de maatschap niet anders&#13;
beogen dan juridische vormgeving van een feitelijk reeds bestaande situatie en deze&#13;
mede-ondernemerschap inhoudt, zie ik niet hoe de fiscus een afwerend gebaar zou&#13;
kunnen verdedigen. Het emancipatiestreven levert op zichzelf voldoende grond op&#13;
voor de zojuist bedoelde vormgeving.&#13;
II. FISCAAL DEEL&#13;
7. Inleiding&#13;
Een maatschap tussen man en vrouw is zowel civielrechtelijk als fiscaalrechtelijk&#13;
mogelijk. Voor de heffing van de inkomstenbelasting heeft iedere maat met zijn&#13;
aandeel in het maatschapsvermogen een eigen onderneming. Bij een maatschap tussen&#13;
man en vrouw betaalt dus ieder inkomstenbelasting over zijn aandeel in de winst&#13;
van de maatschap. Dat kan voordelig zijn vergeleken met de situatie waarin slechts&#13;
één van de echtgenoten de onderneming drijft, gelet op het progressieve tarief van&#13;
de inkomstenbelasting. Of in een bepaald geval een man-vrouwmaatschap in fiscaal&#13;
opzicht voordelig is, hangt af van het beloop van de verdeling van de winst. De verdeling&#13;
van de winst dient op zakelijke basis te geschieden, waarbij onder meer gelet&#13;
dient te worden op ieders inbreng van kapitaal en ieders arbeidsinspanning. Voor&#13;
zover de winstverdeling niet geschiedt op zakelijke basis, zal de fiscus correcties aanbrengen.&#13;
Als man en vrouw in maatschapsverband een onderneming uitoefenen, zijn zij elk&#13;
over hun aandeel in de maatschapswinst premies volksverzekeringen verschuldigd;&#13;
elk in 1985 maximaal f 17.286. Als echtgenoten dus overwegen een maatschap op&#13;
te richten, dienen zij deze 'dubbele' premieheffing niet uit het oog te verliezen.&#13;
Sedert 1 januari 1985 worden de echtgenoten namelijk zelfstandig in de premieheffing&#13;
betrokken. Dat betekent dat ieder van hen over zijn eigen premie-inkomen (dat&#13;
in 1985 is gesteld op een maximum van ƒ 63.200) premies verschuldigd is. Voor andere&#13;
inkomensbestanddelen dan loon uit dienstbetrekking bedraagt het tarief voor&#13;
de premieheffing 27,35%. De premiedruk is echter lichter, aangezien de premies in&#13;
het jaar van betaling een aftrekpost vormen voor de heffing van de inkomstenbelasting. 8. Perikelen bij de oprichting&#13;
Het vermogen dat een echtgenoot heeft aangewend voor het drijven van zijn onderneming,&#13;
wordt voor de heffing van de inkomstenbelasting uitsluitend aan hem toegerekend.&#13;
Dat betekent dat bij de inbreng van een door de man gedreven onderneming&#13;
in een met zijn vrouw opgerichte maatschap, de man - zelfs als hij in algehele&#13;
gemeenschap van goederen is gehuwd - een gedeelte van zijn ondernemingsvermogen&#13;
overdraagt aan zijn vrouw. En daaruit vloeit voort dat de man in beginsel&#13;
inkomstenbelasting moet betalen over het verschil tussen de werkelijke waarde en&#13;
de boekwaarde van het overgedragen gedeelte (dus over een gedeelte van de stilleen&#13;
de fiscale reserves en de goodwill). Heffing van inkomstenbelasting ter zake van&#13;
de oprichting kan evenwel op twee manieren worden voorkomen. De eerste is dat&#13;
de man zich in het maatschapscontract de reserves en goodwill uitdrukkelijk voorbehoudt.&#13;
Alsdan zal in genoemd contract een schatting van de bij oprichting aanwezige&#13;
goodwill en reserves moeten worden opgenomen. Het spreekt vanzelf dat te&#13;
dezer zake tevoren overleg met de fiscus wenselijk is. Daarbij dient aangetekend te&#13;
worden dat de fiscus in de regel slechts akkoord zal gaan met het voorbehoud, voor&#13;
zover dit betrekking heeft op zaken die individueel kunnen worden geadministreerd&#13;
(dus niet op voorraden).21 Een tweede methode om heffing van inkomstenbelasting&#13;
bij de oprichting te voorkomen betreft die van een ongelijke winstverdeling. In die&#13;
methode neemt de vrouw gedurende een aantal jaren genoegen met een lager winstaandeel&#13;
dan overeenstemt met haar arbeidsprestatie. Daardoor betaalt zij als het&#13;
ware geleidelijk voor de goodwill en de reserves.22 Uiteraard komt heffing van inkomstenbelasting&#13;
over reserves en goodwill niet aan de orde, als man en vrouw bij&#13;
de start van de onderneming een maatschap aangaan.&#13;
Hoewel een maatschap niet per se schriftelijk behoeft te worden aangegaan, verdient&#13;
het uit oogpunt van bewijsvoering aanbeveling daarvan toch een notariële akte&#13;
te laten opmaken. Zeker wanneer het gaat om een maatschap tussen man en vrouw.&#13;
Voor de toepassing van de belastingwetten is evenwel de inhoud van de akte niet beslissend.&#13;
Als de maatschap slechts op papier bestaat, dus de feitelijke situatie anders&#13;
is dan in de akte staat vermeld, zal de fiscus de akte negeren. Een maatschap tussen&#13;
man en vrouw wordt voor de belastingheffing slechts geaccepteerd indien beide echtgenoten&#13;
als ondernemer kunnen worden aangemerkt. Daartoe is onder meer vereist&#13;
dat beide echtgenoten ondernemersrisico lopen en dat zij beide invloed hebben op&#13;
het beleid. Bovendien moet de overeengekomen winstverdeling reëel zijn, gelet op&#13;
ieders inbreng van kapitaal en arbeid.23&#13;
9. Ontbinding van de huwelijksgoederengemeenschap en/of van de maatschap&#13;
Bij ontbinding van de huwelijksgemeenschap anders dan door overlijden van een van de echtgenoten (meestal door echtscheiding) moeten man en vrouw in principe&#13;
inkomstenbelasting afrekenen over een gedeelte van de reserves en de goodwill.24&#13;
Als wij er gemakshalve van uitgaan dat de winstverdeling binnen de man-vrouwmaatschap&#13;
1:1 bedraagt, betekent dat ieder moet afrekenen over de helft van de aan&#13;
zijn maatschapsdeel toe te rekenen reserves en goodwill. Gaat de ontbinding van de&#13;
gemeenschap gepaard met een ontbinding van de maatschap, dan kan die afrekening&#13;
achterwege blijven als een van de echtgenoten voor eigen rekening de zaken van de&#13;
maatschap voortzet. Deze doorschuif faciliteit vindt op verzoek toepassing, waarbij&#13;
als voorwaarden gelden dat de voortzettende echtgenoot de boekwaarden op het&#13;
moment van ontbinding van de maatschap aanhoudt en ook het systeem van winstberekening&#13;
handhaaft.25&#13;
Wordt de man-vrouwmaatschap ontbonden door overlijden van een van de echtgenoten,&#13;
dan moet als zij in algemene gemeenschap van goederen waren gehuwd en&#13;
de winstverdeling 1:1 was, in principe over 3/4-gedeelte van de meerwaarde van het&#13;
totale ondernemingsvermogen inkomstenbelasting worden afgerekend. Immers geheel&#13;
over het aandeel van de overleden echtgenoot (die zijn onderneming heeft&#13;
beëindigd)26 en voor de helft over het aandeel van de langstlevende. Ook in die situatie&#13;
kan afrekening van inkomstenbelasting worden voorkomen als de langstlevende&#13;
echtgenoot eventueel met (overige) erven (meestal de kinderen) van de overledene&#13;
diens onderneming voortzet.27&#13;
10. Slotopmerkingen&#13;
In het voorgaande kon de inkomstenproblematiek betreffende de man-vrouwmaatschap&#13;
slechts in zeer grote lijnen worden behandeld. Het behoeft geen nader&#13;
betoog dat echtgenoten die onderling een maatschap willen aangaan, deskundigen&#13;
in de arm dienen te nemen (voor de civielrechtelijke kant van de zaak een notaris&#13;
en voor het fiscale aspect een ter zake kundig belastingadviseur).&#13;
Wanneer de vrouw anders dan als deelgenoot (dus buiten maatschaps- of firmaverband)&#13;
meewerkt in de onderneming van de man, kan dat niet in loondienst.&#13;
Civielrechtelijk is namelijk een dienstverband tussen man en vrouw verboden.28&#13;
In de situatie waarin de vrouw niet als deelgenoot meewerkt, wordt de man belast&#13;
voor het gehele resultaat van de onderneming. Met het meewerken van de vrouw&#13;
wordt in dat geval slechts rekening gehouden doordat de winst van de man verlaagd&#13;
wordt met de zgn. meewerkaftrek. Het beloop van die aftrek is afhankelijk van het&#13;
aantal meewerkuren (max. 5% van de winst bij 1750 of meer meewerkuren).29 Als de man meewerkaftrek geniet, wordt zijn vrouw ter zake van het meewerken niet&#13;
belast.&#13;
Desgewenst kunnen de echtgenoten, in een gezamenlijk en schriftelijk verzoek bij&#13;
de aangifte inkomstenbelasting, kiezen voor een zelfstandige heffing bij de vrouw&#13;
in de plaats van meewerkaftrek bij de man. De vrouw betaalt dan inkomstenbelasting&#13;
over een schriftelijk door de echtgenoten overeengekomen reële beloning.&#13;
30 Die reële beloning moet ten minste 150% van de algemene belastingvrije&#13;
som (in 1985 dus ten minste ƒ 10.572) bedragen, wil het verzoek worden gehonoreerd.&#13;
Of de keuze voor zelfstandige heffing bij de vrouw voordelig is, hangt af van&#13;
het bedrag van de reële beloning, dat begrensd is door het aantal meewerkuren. De&#13;
echtgenoten dienen zich daarbij voorts te realiseren dat de vrouw over de beloning&#13;
ook premies volksverzekeringen verschuldigd is (tarief in 1985: 27,35%).</content><legacyfootnotes>1. Boerinnen en tuindersvrouwen, LEI, Den Haag, mei 1984.&#13;
2. Verbetering van de positie van de vrouw in land- en tuinbouw. De Man-Vrouw Maatschap kan een&#13;
bijdrage leveren, Landbouwschap Den Haag, mei 1984.&#13;
3. Opmerkelijk is dat de werking van art. 1637/ BW zich niet uitstrekt tot het geval waarin de vrouw&#13;
in dienst treedt van de BV waarin de man als grootaandeelhouder optreedt. Ook indiensttreding bij&#13;
een 'maatschap' ('de gezamenlijke maten'), waarin de echtgenoot maat is, wordt m.i. niet door nietigheid&#13;
getroffen. Anders Rb Amsterdam, 2 januari 1928, NJ 1928, p. 1312.&#13;
4. Het feit dat bijv. het slagersbedrijf veel actiever marktgericht optreedt, zou ertoe kunnen leiden dat&#13;
eerder voor de vennootschap onder firma gekozen wordt dan voor de maatschap. Men bedenke dat&#13;
kenmerkend voor de vennootschap onder firma is dat onder een gemeenschappelijke naam naar bui&#13;
ten wordt opgetreden. Aan een dergelijk optreden bestaat bij het landbouwbedrijf minder behoefte.&#13;
Zie echter ook onder 6.&#13;
5. Zie Rondom de personenvennootschap, serie studiepockets Privaatrecht nr. 22, Tjeenk Willink Zwolle&#13;
1981, p. 49-71.&#13;
6. Nota Landbouwschap, p. 2/3.&#13;
7. Nota Landbouwschap, p. 2, alwaar ook verband gelegd wordt met het begrip meewerkende echtgenote&#13;
zoals dat in de fiscale wetgeving is ontwikkeld&#13;
8. Zie hierna onder II sub. 10. Deze beloning steunt dan niet op een arbeidsovereenkomst maar op een&#13;
overeenkomst van eigen aard. Blijkens de MvA bij de Wet van 20 december 1984, S 647, p. 5 tot&#13;
en met 7 mag in fiscale zin ook niet van een fictieve dienstbetrekking worden gesproken. De eigen&#13;
aard is gelegen in het zijn van echtgenoten.&#13;
9. Dit mede-ondernemerschap kan volgens het Landbouwschap veelal niet worden geconstateerd bij&#13;
zgn. vrije beroepsbeoefenaren. Daar beperkt de inbreng van de vrouw zich tot administratie en representatie&#13;
en daarmede verwante werkzaamheden en bemoeit zij zich niet met het beleid.&#13;
10. Art. 97 lid 2 Boek 1 BW kan m.i. ook toepassing vinden indien de regel van lid 1 is vervangen door&#13;
een regeling die uitgaat van het beginsel van collectieve bestuursmacht.&#13;
11. Die winst komt meestal tevoorschijn in geld. Zowel het chartale als het girale geld kan worden beschouwd&#13;
als 'goed' in de zin van het vermogensrecht (art. 3.1.1.0) en is dus vatbaar voor 'bestuur'.&#13;
12. Over de tekst van het Amsterdams verrekenbeding: Van Mourik, Huwelijk en vermogensrecht,&#13;
Studiepocket privaatrecht nr. 5, vierde druk, Zwolle 1983, p. 99 e.v.&#13;
13. Uitgebreid over deze kwestie Van Mourik, Rondom de personenvennootschap, p. 64 e.v.&#13;
14. De kwestie van de sociale zekerheid laat ik rusten. Het gaat hierbij vooral om de AAW.&#13;
15. Ingevolge de artt. 95 en 96 Boek 1 BW zijn alle schulden van de echtgenoot-ondernemer verhaalbaar&#13;
op de gehele huwelijksgemeenschap.&#13;
16. Het is hier ook niet de plaats in te gaan op de problematiek van de inbreng van pachtrechten. Hierover&#13;
Rondom de personenvennootschap, p. 116 e.v. Ik wijs in dit verband nog op de sinds 1 november&#13;
1984 bestaande figuur van de 'medepacht' (art. 49a Pachtwet), waarover in Agrarisch Recht 1985,&#13;
p. 551/2.&#13;
17. Art. 1672 lid 2 BW maakt het mogelijk te bepalen dat alle verliezen uitsluitend door één van beide&#13;
maten worden gedragen. Indien men dat is overeengekomen kan m.i. bezwaarlijk van ondernemer&#13;
schap worden gesproken ten aanzien van degene aan wie de kelk van het verlies voorbij zal gaan. Anders&#13;
HR 6 november 1957, BNB 1957/320.&#13;
18. Verwezen moge worden naar Rondom de personenvennootschap, p. 58 e.v., alwaar de aangeduide&#13;
vragen behandeling vinden.&#13;
19. Vgl. hierna onder II nr. 8.&#13;
20. Rapport Landbouwschap p. 12.&#13;
21. Zie Resolutie van 31 mei 1955, Vakstudie Nieuws 1955, blz. 376/377.&#13;
22. De methode van geleidelijk 'inverdienen' werd door de Hoge Raad geaccepteerd bij zijn arrest van&#13;
23 februari 1955, BNB 1955/130.&#13;
23. Zie bijv. Hof Arnhem 22 maart 1983, rolnr. 2902/1980, Vakstudie Nieuws 1984, p. 835 e.v., uit welke&#13;
uitspraak weer eens blijkt dat de feitelijke situatie beslissend is.&#13;
24. Art. 15 lid 2 Wet IB.&#13;
25. Art. 15 lid 3 Wet IB.&#13;
26. Art. 15 lid 1 Wet IB; de stakingswinst van de overledene wordt dan belast naar het overlijdenstarief van&#13;
20% (art. 57 lid 4 Wet IB), tenzij diens aandeel krachtens een verblijvingsbeding in het maatschapscontract&#13;
'automatisch' verblijft aan de andere echtgenoot, in welk geval de eindafrekeningswinst&#13;
wordt belast naar een bijzonder tarief variërende tussen 20-54% (art. 57 lid 3 Wet IB), vgl. Hoge&#13;
Raad 23 juni 1954, BNB 1954/285 en Cursus Belastingrecht (Inkomstenbelasting) 2.2.30 D onder b.&#13;
27. Art. 16 lid 3 Wet IB.&#13;
28. Art. 1637i BW.&#13;
29. Art. 44« Wet IB.&#13;
30. Art. 5 lid 7 Wet IB.</legacyfootnotes><footnotes><footnote/></footnotes><auteurs>Prof. Mr M.J.A. van Mourik &#13;
Mr R.T.G. Verstraaten</auteurs><published>1985-12-01 00:00:00</published><modified>1985-12-01 00:00:00</modified><editiondate>1985-12-01</editiondate><htmlpath>https://denhollander.info/artikel/6406</htmlpath></article>
</articles></edition>