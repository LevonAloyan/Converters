<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>11</uitgave><aflevering>10</aflevering><searchword>TvAR 11/2017</searchword><id>14594</id><udhid>UDH:TvAR/14594</udhid><titel>Aanpassing van overeenkomsten wegens onvoorziene omstandigheden</titel><searchwords><searchword>TvAR 11/2017</searchword><searchword>UDH:TvAR/14594</searchword></searchwords><attachments><attachment><name>19451.pdf</name><extention>pdf</extention><url>https://denhollander.info/download/19451/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;‘Pacta sunt servanda’ is een veel gebruikt adagium wanneer wordt gesproken over de bindende kracht van overeenkomsten. Afspraak is afspraak; een partij die uit vrije wil een overeenkomst aangaat, kan zich daarna niet meer eenzijdig aan zijn verplichtingen onttrekken. Het rechtsbeginsel van trouw aan het gegeven woord vereist dat eenmaal gemaakte afspraken worden nagekomen. &lt;br/&gt;De werking van dit rechtsbeginsel is echter niet absoluut. Het Nederlandse recht voorziet in art. 6:258 BW bijvoorbeeld in de mogelijkheid om een rechter bij onvoorziene omstandigheden te verzoeken de gevolgen van een overeenkomst te wijzigen, of deze geheel of gedeeltelijk te ontbinden. In deze bijdrage besteden wij aandacht aan deze mogelijkheid van wijziging of ontbinding van overeenkomsten wegens onvoorziene omstandigheden, ook wel de ‘imprévisionregeling’ genoemd. &lt;br/&gt;Over het leerstuk van onvoorziene omstandigheden is veel geschreven. Het doel van deze bijdrage is niet om aan alle (theoretische) facetten van het leerstuk  aandacht te besteden. Wij beperken ons tot een bespreking op hoofdlijnen. Daarbij verkennen wij onder meer de eisen die worden gesteld aan een beroep op art. 6:258 BW en de verhouding met andere mogelijkheden om in een contractuele context tot een zekere ‘versoepeling’ van gemaakte afspraken te komen. Aansluitend bespreken wij ter illustratie enkele - min of meer - ‘agrarische’ uitspraken waarin een beroep op onvoorziene omstandigheden aan de orde komt.&lt;/p&gt;</inleiding><content>&lt;h3&gt;1. Onvoorziene omstandigheden&lt;/h3&gt;&lt;h4&gt;1.1. Art. 6:258 BW&lt;/h4&gt;&lt;p&gt;Art. 6:258 lid 1 BW bepaalt dat de rechter ‘op vordering van een der partijen de gevolgen van een overeenkomst [kan] wijzigen of deze geheel of gedeeltelijk [kan] ontbinden op grond van onvoorziene omstandigheden welke van dien aard zijn dat de wederpartij naar maatstaven van redelijkheid en billijkheid ongewijzigde instandhouding van de overeenkomst niet mag verwachten’. Aan de wijziging of ontbinding kan terugwerkende kracht worden verleend. Lid 2 bepaalt echter dat ‘een wijziging of ontbinding (…) niet [wordt] uitgesproken, voor zover de omstandigheden krachtens de aard van de ﻿overeenkomst of de in het verkeer geldende opvattingen voor rekening komen van degene die zich erop beroept’. Art. 6:258 BW kan worden beschouwd als een specifieke toepassing van de beperkende en aanvullende werking van de redelijkheid en billijkheid, en daarmee als uitwerking van art. 6:248 BW.[2]&lt;/p&gt;&lt;p&gt;Lid 1: Onvoorziene omstandigheid?&lt;/p&gt;&lt;p&gt;Het belangrijkste vereiste voor toepassing van art. 6:258 BW is dat sprake is van een onvoorziene omstandigheid. Uit de parlementaire geschiedenis volgt dat het hier niet gaat om de vraag of het intreden van de betreffende omstandigheid voor partijen ten tijde van het aangaan van de overeenkomst voorzienbaar was, maar of zij de mogelijkheid van het intreden van de omstandigheid in de overeenkomst hebben verdisconteerd.[3] Ook in de jurisprudentie van de Hoge Raad wordt deze definitie van onvoorziene omstandigheden gehanteerd.[4] ‘Onvoorzien’ betekent dus kort gezegd ‘niet in de overeenkomst verdisconteerd’. &lt;/p&gt;&lt;p&gt;Of een omstandigheid in een overeenkomst is verdisconteerd is een kwestie van uitleg, waarop de bekende jurisprudentie van de Hoge Raad van toepassing is.[5] De aard van de overeenkomst kan daarbij een belangrijke rol spelen. Bij een overeenkomst met een inherent speculatief karakter, zal over het algemeen minder snel sprake zijn van niet-verdisconteerde omstandigheden.[6]&lt;/p&gt;&lt;p&gt;Een omstandigheid kan verder enkel onvoorzien zijn wanneer deze intreedt ná het aangaan van de overeenkomst.[7] Daarbij geldt dat ook het niet-intreden van een wél beoogde wijziging van omstandigheden als een onvoorziene omstandigheid in de zin van art. 6:258 BW kan kwalificeren.[8] Dat deze ‘toekomstigheidseis’ overigens voer kan zijn voor discussie blijkt uit een recent (gepubliceerd) arrest van de Hoge Raad van 13 oktober 2017.[9] In deze zaak ging het om een samenwerkingsovereenkomst die de gemeente Bronckhorst had gesloten met het oog op de ontwikkeling van een woningbouwproject. Reeds bij het aangaan van die overeenkomst was voor de gemeente duidelijk dat de regionale prognose van woningbehoefte in verband met bevolkingskrimp was bijgesteld van een eerdere 10.000 naar slechts 5.900. De gemeente betoogde desalniettemin dat het feit dat ook zij haar eigen nieuwbouwplannen wegens bevolkingskrimp na het sluiten van de overeenkomst moest bijstellen, een toekomstige omstandigheid was. Het hof volgde dit standpunt niet en oordeelde dat “de bevolkingskrimp ten tijde van het sluiten van de SOK (…) bestond en voor de Gemeente bekend althans kenbaar was dat dit gevolgen voor het aantal te bouwen woningen in haar gemeente met zich zou brengen, zodat deze aspecten geen omstandigheden betreffen die op het ogenblik van de totstandkoming van de SOK nog in de toekomst lagen.”. Met dit oordeel kon de Hoge Raad zich verenigen.&lt;/p&gt;&lt;p&gt;Wijziging gerechtvaardigd?&lt;/p&gt;&lt;p&gt;Is sprake van een onvoorziene omstandigheid, dan is de vervolgvraag of deze ingrijpend genoeg is om een ontbinding of wijziging van de overeenkomst te rechtvaardigen. De maatstaven van redelijkheid en billijkheid zijn hier bepalend. Daarbij zal onder meer moeten worden gekeken naar de concrete persoonlijke belangen die in de betreffende casus spelen. Wil een beroep op art. 6:258 BW in een procedure kans van slagen hebben, dan is het dus belangrijk dat deze belangen nauwgezet worden geïnventariseerd en op een goed uitgewerkte manier voor het voetlicht worden gebracht.&lt;/p&gt;&lt;p&gt;Lid 2: Onvoorziene omstandigheden voor eigen risico?&lt;/p&gt;&lt;p&gt;Lid 2 van art. 6:258 BW kan volgens de wetgever worden beschouwd als een uitwerking van lid 1: moet een onvoorziene omstandigheid voor eigen rekening en risico blijven, dan zou een ontbinding of wijziging vanwege die omstandigheid, niet stroken met de eisen van redelijkheid en billijkheid. In gevallen waarin de aard van de overeenkomst zich tegen een wijziging of ontbinding verzet, zal overigens vaak evengoed geoordeeld kunnen worden dat de betreffende omstandigheden, juist vanwege de aard van de overeenkomst, (stilzwijgend) in de afspraken zijn verdisconteerd.[10] Lid 2 heeft daarmee eigenlijk geen zelfstandige betekenis.&lt;/p&gt;&lt;p&gt;Terughoudende toepassing&lt;/p&gt;&lt;p&gt;De wetgever heeft er bij de totstandkoming van art. 6:258 BW al op gewezen dat een terughoudende toepassing op zijn plaats is. Dit is ook het uitgangspunt in de jurisprudentie van de Hoge Raad,[11] en reden waarom een beroep op art. 6:258 BW niet snel succes heeft. In de literatuur is wel de vraag opgeworpen of dit terecht is. Klomp signaleert – in de context van commerciële contracten – als gevolg van de terughoudende toepassing een paradoxale ontwikkeling richting méér contractuele regelingen van gewijzigde omstandigheden, en betere slagingskansen bij een beroep op de beperkende of aanvullende werking van de redelijkheid en billijkheid (art. 6:248 BW), terwijl deze regeling als ‘lex generalis’ ten opzichte van art. 6:258 BW moet worden beschouwd. Hij betwijfelt of de grenzen niet te beperkt worden getrokken en bepleit een ruimere toepassing.[12] Tjittes pleit er vanwege de beperkte toepassingsruimte van art. 6:258 BW voor om in bepaalde gevallen een zelfstandige eenzijdige wijzigingsbevoegdheid bij duurovereenkomsten aan te nemen, rechtstreeks voortvloeiend uit de redelijkheid en billijkheid.[13]  &lt;/p&gt;&lt;p&gt;Verhouding met uitleg, aanvulling en beperking krachtens R&amp;B&lt;/p&gt;&lt;p&gt;Art. 6:258 BW kan zoals gezegd als een uitwerking van art. 6:248 BW worden beschouwd. In dat artikel zijn de aanvullende (lid 1) en beperkende (lid 2) werking van de redelijkheid en billijkheid vastgelegd:&lt;/p&gt;&lt;p&gt;“1. Een overeenkomst heeft niet alleen de door partijen overeengekomen rechtsgevolgen, maar ook die welke, naar de aard van de overeenkomst, uit de wet, de gewoonte of de eisen van redelijkheid en billijkheid voortvloeien.&lt;/p&gt;&lt;p&gt;&lt;br/&gt;2. Een tussen partijen als gevolg van de overeenkomst geldende regel is niet van toepassing, voor zover dit in de gegeven omstandigheden naar maatstaven van redelijkheid en billijkheid onaanvaardbaar zou zijn.”.&lt;/p&gt;&lt;p&gt;Het woord ‘onaanvaardbaar’ in lid 2, onderstreept dat voor toepassing van de beperkende werking van de redelijkheid en billijkheid een hoge drempel geldt.[14] De samenhang tussen beide leerstukken verklaart dat ook bij toepassing van art. 6:258 BW eenzelfde terughoudendheid aan de dag wordt gelegd.&lt;/p&gt;&lt;p&gt;Voordat aan aanvulling en/of beperking of wijziging of ontbinding van (de rechtsgevolgen van) een overeenkomst kan worden toegekomen, zal echter altijd eerst de vraag moeten worden beantwoord hoe de betreffende overeenkomst moet worden uitgelegd. Ook daarbij spelen redelijkheid en billijkheid een grote rol. Dit zorgt er onder andere voor dat de grens tussen uitleg en aanvulling niet altijd scherp te trekken is. In zijn conclusie voor het arrest Skare/Flexmen, schrijft A-G Wissink daarover het volgende:&lt;/p&gt;&lt;p&gt;&lt;span class="italic"&gt;“3.7. Wat betreft de verhouding tussen het uitleggen van een overeenkomst en het aanvullen daarvan, is de heersende visie m.i. als volgt kort weer te geven. Enerzijds wordt aangenomen dat dit twee van elkaar te onderscheiden leerstukken zijn waarin een zekere logische volgorde schuilt. Immers, eerst nadat men door middel van uitleg heeft vastgesteld welke rechten en plichten rechtstreeks uit de contractuele afspraken voortvloeien, kan men nagaan welke verbintenissen en andere rechtsgevolgen daarenboven de wet, het gebruik en de redelijkheid en billijkheid aanvullend aan de afspraak verbinden. Anderzijds wordt erkend dat in de praktijk uitleg van de overeenkomst als geheel en de rol van de aanvullende werking van de redelijkheid en de billijkheid soms moeilijk te scheiden zijn. Het vaststellen van de rechtsgevolgen die uit de overeenkomst op zichzelf voortvloeien en het vaststellen van de rechtsbetrekking tussen partijen na toepassing van art. 6:2 BW en art. 6:248 BW vloeien meermalen ineen.&lt;/span&gt;&lt;/p&gt;&lt;p&gt;&lt;span class="italic"&gt;3.8. Dat het onderscheid tussen uitleggen en aanvullen, wanneer dit laatste wordt gebaseerd op de redelijkheid en billijkheid, in de praktijk vloeiend is, verbaast niet. Ten eerste, omdat bij de uitleg redelijkheid en billijkheid óók een rol spelen. Een rechter die zijn beslissing over de betekenis van het contract motiveert aan de hand van de redelijkheid en billijkheid kan daarmee dus binnen de kaders van beide leerstukken werken. Ten tweede, omdat niet altijd duidelijk is wanneer ‘uitleg’ ophoudt en ‘aanvulling’ begint. Reeds in het Haviltex-arrest werd overwogen dat de vraag of het contract een leemte bevat óók een vraag van uitleg is. Afhankelijk van hoe men uitlegt, kan er dus al dan niet een leemte blijken te zijn.”.[15]&lt;/span&gt;&lt;/p&gt;&lt;p&gt;Er zijn dus verschillende manieren om een beroep op een bepaalde contractsinhoud vorm te geven: als een kwestie van uitleg, dan wel als een kwestie van aanvulling. &lt;/p&gt;&lt;p&gt;Hetzelfde geldt voor een beroep op onvoorziene omstandigheden. Algemeen aangenomen wordt dat art. 6:258 BW een beroep op art. 6:248 BW niet uitsluit.[16] Wie in een procedure een beroep wil doen op ‘onverwachte’ omstandigheden om een bepaalde (her-)verdeling van contractuele risico’s te bewerkstelligen, doet er dan ook goed aan de verschillende mogelijkheden die uitleg, een beroep op art. 6:248 BW en art. 6:258 BW kunnen bieden eerst goed in te kaart te brengen. Vervolgens kan een invalshoek worden gekozen die – gegeven het beschikbare feitenmateriaal – leidt tot een consistent verhaal en daarmee een zo overtuigend mogelijk standpunt. Zo kan bijvoorbeeld bewust de keuze worden gemaakt om – via de band van uitleg - te betogen dat een bepaalde omstandigheid juist wél in de overeenkomst is verdisconteerd, en dat de overeenkomst duidelijk is in wat daarvan de consequenties zijn. Een dergelijke benadering ligt uiteraard minder voor de hand in een situatie waarin partijen bijvoorbeeld voorafgaand aan een procedure al uitgebreid hebben onderhandeld over ‘een oplossing voor de ontstane situatie’, en in gespreksverslagen vastligt dat ‘geen van beide zich bij het aangaan van de overeenkomst had gerealiseerd dat het zo zou kunnen lopen’. In dat geval komt art. 6:258 BW sneller in beeld.&lt;/p&gt;&lt;p&gt;Een beroep op een bepaalde uitleg van een overeenkomst of op art. 6:248 BW, leidt niet tot hetzelfde rechtsgevolg als een beroep op art. 6:258 BW. Het eerste leidt er enkel toe dat de rechter declaratoir vaststelt welke regels er als gevolg van de overeenkomst tussen partijen gelden (en ook altijd al hebben gegolden). Dit is anders bij art. 6:258 BW. Daar wordt de rechter verzocht door middel van een constitutief oordeel de geldende afspraken te wijzigen of de overeenkomst geheel of gedeeltelijk te ontbinden. Om deze reden is een beroep op art. 6:258 BW in kort geding niet mogelijk.[17] &lt;/p&gt;&lt;p&gt;Wat beide leerstukken wel gemeen hebben is dat zij niet ambtshalve door de rechter mogen worden toegepast. Partijen zullen er een beroep op moeten doen, waarbij uiteraard geldt dat de rechter binnen de grenzen van de rechtsstrijd zo nodig ambtshalve de rechtsgronden kan aanvullen.[18] De rechter zal dat echter wel volgens ‘de regelen der kunst’ moeten doen; wat niet kan is via de band van uitleg van een overeenkomst op een verkapte manier toepassing geven aan art. 6:258 BW. Indien vast staat dat partijen met een bepaalde onvoorziene omstandigheid in hun overeenkomst géén rekening hebben gehouden, mag de feitenrechter niet construeren wat partijen waarschijnlijk zouden hebben afgesproken indien zij met de betreffende omstandigheid wel rekening zouden hebben gehouden, en de overeenkomst dienovereenkomstig ‘uitleggen’. Een dergelijke aanpak strijdt met de Haviltex-maatstaf en vindt bij de Hoge Raad geen genade.[19]&lt;/p&gt;&lt;h4&gt;1.2. Onvoorziene omstandigheden in goederenrechtelijke context&lt;/h4&gt;&lt;p&gt;Art. 6:258 BW ziet op onvoorziene omstandigheden in contractuele verhoudingen. Het BW kent op verschillende plaatsen bijzondere regelingen voor onvoorziene omstandigheden in goederenrechtelijke verhoudingen, zoals art. 5:80 BW met betrekking tot erfdienstbaarheden en art. 5:97 BW met betrekking tot het recht van erfpacht. In een artikel in het WPNR uit 2015 besteedt Everaars uitgebreid aandacht aan deze goederenrechtelijke ‘imprévisionregelingen’.[20] Zij blijven in deze bijdrage verder buiten beschouwing. &lt;/p&gt;&lt;h4&gt;1.3. Onvoorziene omstandigheden in precontractuele context?&lt;/h4&gt;&lt;p&gt;Ook bij de beantwoording van de vraag of een onderhandelende partij bevoegd is (zonder compensatie) contractsonderhandelingen af te breken, kan de aanwezigheid van onvoorziene omstandigheden – in de woorden van de Hoge Raad – ‘van belang zijn’.[21] In de literatuur is wel betoogd dat art. 6:258 BW (op onderdelen) voor analoge toepassing bij het leerstuk van afgebroken onderhandelingen in aanmerking komt.[22] Wij zien weinig praktische meerwaarde in deze theoretische benadering. Aangezien de context waarin het begrip ‘onvoorziene omstandigheden’ fungeert fundamenteel verschilt,[23] zal er van de analoge toepassing niet veel méér overblijven dan de eis dat onvoorziene omstandigheden in beide contexten enkel een rol kunnen spelen indien deze zich na aanvang van de onderhandelingen respectievelijk het sluiten van de overeenkomst voordoen. Deze eis is echter zo triviaal dat het wat ons betreft nodeloos gekunsteld is om dat dan als een analoge toepassing van art. 6:258 BW in precontractuele verhoudingen te zien.&lt;/p&gt;&lt;h4&gt;1.4. Contractuele regeling voor onvoorziene omstandigheden&lt;/h4&gt;&lt;p&gt;In de praktijk komt het regelmatig voor dat partijen in de overeenkomst zelf een regeling opnemen met betrekking tot onvoorziene omstandigheden. De rechter zal dan het beroep op onvoorziene omstandigheden in beginsel moeten toetsen aan die contractuele regeling. Daarbij zal de contractuele regeling over het algemeen uitgelegd worden tegen de achtergrond van art. 6:258 BW.[24] Dat kan ook met zich brengen dat geoordeeld wordt dat geen wijziging of ontbinding mag plaatsvinden, omdat de omstandigheden voor rekening komen van degene die zich erop beroept. De rechter past dan in feite lid 2 van art. 6:258 BW toe, ook al hebben partijen zo’n bepaling niet opgenomen in hun contractuele regeling.[25] Art. 6:250 BW bepaalt dat art. 6:258 BW van dwingend recht is. Partijen kunnen de bepaling dus niet wegcontracteren, bijvoorbeeld door overeen te komen dat onvoorziene omstandigheden nooit tot ontbinding van de overeenkomst zullen leiden. Overigens kunnen partijen de reikwijdte van art. 6:258 BW wel enigszins beperken door bepaalde omstandigheden expliciet in de overeenkomst te benoemen en dus te verdisconteren. Die omstandigheden zijn dan niet (meer) onvoorzien.&lt;/p&gt;&lt;h3&gt;2. Casus&lt;/h3&gt;&lt;p&gt;Om een indruk te geven van hoe het leerstuk van onvoorziene omstandigheden in de praktijk kan uitpakken, zullen wij hierna enkele casusposities uit de lagere rechtspraak bespreken.&lt;/p&gt;&lt;p&gt;Stelselwijziging na bedrijfsoverdracht&lt;/p&gt;&lt;p&gt;Een houder van vleeskalveren verkoopt in 2008 zijn bedrijf aan een opvolger. Deze opvolger ontvangt over 2008 en 2009 de bij het bedrijf behorende slachtpremies; een vorm van inkomenssteun waarbij het aantal geslachte dieren bepalend is voor de te ontvangen vergoeding. &lt;/p&gt;&lt;p&gt;Per 1 januari 2010 vervangt de wetgever het systeem van slachtpremies door een systeem van toeslagrechten. De omvang daarvan is juist niet gekoppeld aan het aantal geslachte dieren. Voor de omvang van de initieel toe te kennen toeslagrechten kijkt de wetgever naar de ontvangen slachtpremies in de referentiejaren 2006 t/m 2008. Daardoor komen de toeslagrechten voor een groot gedeelte nog terecht bij de oude eigenaar. &lt;/p&gt;&lt;p&gt;In een procedure bij de burgerlijke rechter vordert de koper overdracht van de toeslagrechten. De stelling is – kort gezegd - dat de verplichting daartoe reeds besloten ligt in de overeenkomst die partijen in 2008 sloten. De koper vordert primair nakoming op basis van deze door hem verdedigde uitleg van de overeenkomst. Subsidiair doet de koper onder meer een beroep op dwaling, de aanvullende werking van de redelijkheid en billijkheid, en onvoorziene omstandigheden om de overeenkomst, in zijn voordeel uiteraard, aangevuld/gewijzigd te krijgen. &lt;/p&gt;&lt;p&gt;De eerste vraag die het hof beantwoordt, is hoe de overeenkomst tussen partijen moet worden uitgelegd. Het hof oordeelt dat de overeenkomst geen afspraken bevat over de overdracht van (toekomstige) toeslagrechten, toegekend op basis van de productie voorafgaand aan de overeenkomst.[26] Op grond van alléén de overeenkomst kan daarom geen overdracht van de toeslagrechten worden gevorderd.&lt;/p&gt;&lt;p&gt;Het hof behandelt vervolgens het beroep op dwaling. Voor dwaling is (onder meer) vereist dat ten tijde van het aangaan van de overeenkomst een onjuiste voorstelling van zaken bestond bij één of beide partijen. Die onjuiste voorstelling van zaken mag echter géén betrekking hebben op zuiver toekomstige omstandigheden.[27] Indien de toekomst zich na het sluiten van een overeenkomst niet ontwikkelt zoals partijen hadden verwacht, dient zich een beroep op art. 6:258 BW aan, en niet op dwaling. Op die beperking loopt ook in deze zaak het dwalingsberoep stuk. De koper beroept zich er namelijk op dat de uitwerking door de wetgever van de overstap naar toeslagrechten uiteindelijk zo negatief voor hem heeft uitgepakt dat hij, indien hij dit van tevoren had geweten, de overeenkomst nooit op dezelfde voorwaarden zou hebben gesloten. Het hof beoordeelt dit als een (ten tijde van het aangaan van de overeenkomst) zuiver toekomstige omstandigheid. Dat de koper op het moment van het sluiten van de overeenkomst wel wist dat er ‘een keer’ iets zou veranderen in de slachtpremies maakt dit niet anders, aangezien toen niet bekend was op welk moment deze verandering zou intreden, en hoe deze precies vorm zou worden gegeven (welke referentiejaren, etc).[28]&lt;/p&gt;&lt;p&gt;Met het oog op het beroep op onvoorziene omstandigheden verstrekt het hof vervolgens een bewijsopdracht aan de koper om (onder meer) te bewijzen welke omstandigheden nu wel of niet in de overeenkomst zijn verdisconteerd. De bewijslast van de aanwezigheid van onvoorziene omstandigheden rust in beginsel immers op de partij die een beroep op art. 6:258 BW doet.&lt;/p&gt;&lt;p&gt;In het eindarrest komt het hof tot de volgende beoordeling. Vaststaat dat partijen in hun overeenkomst niet in de systeemwijziging hebben voorzien. Aldus is sprake van een leemte, die van rechtswege wordt ingevuld door de aanvullende werking van de redelijkheid en billijkheid (art. 6:248 lid 1 BW). Dat zij de wijziging mogelijk wel hadden kunnen voorzien, al dan niet na het inroepen van advies, is niet relevant. Op basis van een weging van verschillende omstandigheden[29] oordeelt het hof dat de aanvullende werking van de redelijkheid en billijkheid in dit geval met zich brengt dat de verkoper alsnog de toeslagrechten dient over te dragen.&lt;/p&gt;&lt;p&gt;Het hof kiest dus voor de route van aanvulling, in plaats van wijziging wegens onvoorziene omstandigheden. In een overweging ten overvloede merkt het hof nog wel op dat ook een beoordeling aan de hand van art. 6:258 BW tot dezelfde uitkomst zou hebben geleid. Het arrest illustreert daarmee treffend de overlap tussen beide leerstukken, en bevat ook overigens een mooi voorbeeld van een zaak waarin de verhouding tussen uitleg, aanvulling, onvoorziene omstandigheden en dwaling op inzichtelijke wijze aan bod komt.&lt;/p&gt;&lt;p&gt;Contractuele regeling van onvoorziene omstandig-&lt;br/&gt;heden&lt;/p&gt;&lt;p&gt;De gemeente Rotterdam sluit een overeenkomst met betrekking tot de uitbreiding van de Zevenhuizerplas.&lt;span class="superscript"&gt; &lt;/span&gt;De zandwinner verkoopt gronden aan de gemeente en ontvangt als tegenprestatie onder meer het recht zand te winnen uit de plas. In de overeenkomst is een regeling opgenomen die er – kort gezegd - op neerkomt dat partijen in geval van onvoorziene omstandigheden overleg moeten voeren over nieuwe afspraken. &lt;/p&gt;&lt;p&gt;Bij het winnen van het zand vindt onverwacht een oeververschuiving plaats. Dit vormt voor de provincie aanleiding om het in de ontgrondingenvergunning opgenomen oeverprofiel te  verflauwen. Hierdoor kan er veel minder zand worden gewonnen dan aanvankelijk ingeschat. De vraag is of deze wijziging een onvoorziene omstandigheid oplevert die de contractuele overlegverplichting heeft ‘getriggerd’. De zandwinner meent van wel en vordert een financiële vergoeding, omdat de gemeente dat overleg niet heeft willen voeren; op het moment van de procedure is de zandwinning reeds voltooid.&lt;/p&gt;&lt;p&gt;De rechtbank overweegt dat partijen een afwijking van de wettelijke regeling met betrekking tot onvoorziene omstandigheden zijn overeengekomen. De vordering van de verkoper is dus niet gegrond op art. 6:258 BW, maar op de regeling die is opgenomen in de overeenkomst. Die regeling moet echter wel tegen de achtergrond van art. 6:258 BW worden uitgelegd, aldus de rechtbank. De rechtbank komt op basis daarvan tot de conclusie dat sprake is geweest van een onvoorziene omstandigheid in de zin van de overeenkomst en dat de gemeente (dus) overleg had moeten voeren. In de nakoming van die contractuele verplichting is de gemeente toerekenbaar tekort geschoten. Dat levert wanprestatie op (art. 6:74 BW). De gemeente is gehouden de daardoor geleden schade te vergoeden. Daarbij oordeelt de rechtbank dat “zal moeten worden nagegaan wat redelijkerwijs de uitkomst van dat overleg zou zijn geweest indien dat overleg wel was gevoerd; die uitkomst vormt de aan de tekortkoming toe te rekenen schade”. De rechtbank geeft partijen de gelegenheid om daarover schriftelijk het debat aan te gaan.[30]&lt;/p&gt;&lt;p&gt;Deze zaak illustreert mooi hoe een contractuele regeling omtrent onvoorziene omstandigheden, ervoor zorgt dat niet langer art. 6:258 BW het ter zake relevante kader vormt, maar de algemene regels rondom de (niet-)nakoming van contractuele verbintenissen. Daarbij legt zij ook direct een nadeel bloot van het overeenkomen van contractuele overlegverplichtingen, namelijk dat zij een aanvullende bron van discussie en onzekerheid kunnen vormen voor partijen: wanneer is voldoende en te goeder trouw overleg gevoerd? In hoeverre biedt een overlegverplichting de ruimte om in vrije wil niet met een voorgestelde wijziging in te stemmen? Of legt zo’n afspraak impliciet toch ook al de verplichting vast om het overleg tot een bepaald resultaat te laten leiden? En kan in een casus als de Rotterdamse wel op een zinnige manier worden gereconstrueerd hoe een partij, die niet bereid was tot overleg, zich opgesteld zou hebben en wat zij gewild zou hebben indien zij dat overleg wél zou hebben gevoerd? Een contractuele overlegverplichting lijkt op het eerste oog een elegante manier voor contractspartijen om op voorhand een zekere welwillendheid jegens elkaar uit te spreken, maar leidt in de praktijk vaak vooral tot extra discussies. Partijen doen er dan ook goed aan om bij het sluiten van een overeenkomst zichzelf de vraag te stellen of het wel nodig en wenselijk is om overleg bij onvoorziene omstandigheden op voorhand te formaliseren. Temeer omdat in 9 van de 10 gevallen partijen ook zonder een dergelijke verplichting wel bereid zullen zijn tot overleg, aangezien meteen procederen over het algemeen een tijdrovend, kostbaar, onzeker en daarmee onaantrekkelijk alternatief is. Bovendien moet de ‘disciplinerende werking’ die een contractuele bepaling op de welwillendheid van partijen tijdens zo’n overleg zou kunnen hebben, niet worden overschat. Het risico ligt op de loer dat partijen enkel voor de vorm onderhandelen en de verplichting daarmee een dode letter wordt. Daarentegen zal van de dreiging dat indien partijen er niet minnelijk uitkomen, de rechter – al dan niet na een beroep op art. 6:258 BW – de knoop zal doorhakken, toch altijd een zekere druk uitgaan. In veel gevallen zal een contractuele overlegverplichting daar weinig aan toevoegen.&lt;/p&gt;&lt;p&gt;Aanbiedingsplicht in familieverband&lt;/p&gt;&lt;p&gt;Een kleinzoon koopt in 1996 het achterhuis van een familieboerderij van zijn grootvader. Grootvader houdt de eigendom van de rest van de boerderij en de omliggende percelen. Het gehele complex wordt door verschillende familieleden gebruikt, waaronder door zijn ouders voor hun agrarisch bedrijf.&lt;/p&gt;&lt;p&gt;Hoewel het de bedoeling is dat de kleinzoon op enig moment de gehele boerderij overneemt, is in de koopovereenkomst opgenomen dat bij verkoop van het achterhuis binnen 20 jaar, de kleinzoon dit eerst zal moeten aanbieden aan zijn ouders. Het doel van deze regeling is te voorkomen dat het complex versnipperd raakt en een deel in handen komt van een derde buiten de familie.&lt;/p&gt;&lt;p&gt;Door plotseling overlijden van zijn vader neemt de kleinzoon sneller dan voorzien het agrarische familiebedrijf over, en wordt daarmee eigenaar van de gehele boerderij en omliggende gronden. Jaren later besluit de kleinzoon het agrarisch bedrijf te verkopen om zich elders te vestigen. Er ontstaat dan een conflict met zijn moeder over de aanbiedingsplicht: moeder heeft de wens om via de aanbiedingsplicht van enkel het achterhuis, het gehele agrarische bedrijf (opnieuw) in handen te krijgen ten behoeve van andere familieleden; haar zoon wil juist van de aanbiedingsplicht van het achterhuis bevrijd worden om het geheel aan een derde te kunnen verkopen. &lt;/p&gt;&lt;p&gt;Er wordt onderhandeld over verkoop van het geheel aan de moeder, maar daarover worden partijen het niet eens. De (klein)zoon vraagt de rechtbank daarom om opheffing van de aanbiedingsplicht uit de koopovereenkomst vanwege onvoorziene omstandigheden. De rechtbank overweegt dat aanbiedingsplicht in de koopovereenkomst is opgenomen omdat overname van het familiebedrijf door de (klein)zoon na ongeveer 20 jaar zou plaatsvinden. In de koopovereenkomst was niet verdisconteerd dat de bedrijfsovername veel eerder zou plaatsvinden wegens de onvoorziene omstandigheid van het vroegtijdig overlijden van de vader. De verkoop van het bedrijf als geheel wordt gehinderd door de aanbiedingsverplichting. De onvoorziene omstandigheid maakt het onaanvaardbaar dat de moeder instandhouding van de aanbiedingsverplichting verwacht. Het achterhuis is onlosmakelijk verbonden met de boerderij en ligt middenin de andere percelen die de (klein)zoon wenst te verkopen. De bedoeling van de aanbiedingsplicht was te voorkomen dat het achterhuis in vreemde handen zou vallen terwijl de rest van de onroerende zaken in eigendom en gebruik waren van de familie. Nu is juist sprake van de omgekeerde situatie. De vordering van de (klein)zoon wordt toegewezen en aanbiedingsplicht uit de koopovereenkomst wordt opgeheven.[31]&lt;/p&gt;&lt;p&gt;Voortgezet gebruik tot in de eeuwigheid?&lt;/p&gt;&lt;p&gt;Een gemeente koopt van een agrariër grond voor de realisering van een villawijk. De verkoper mag de verkochte grond om niet blijven gebruiken totdat de grond daadwerkelijk benodigd zal zijn voor de villawijk. Als gevolg van het inzakken van de woningmarkt, gaat de bouw van de villawijk niet door. De gemeente vordert (subsidiair) wijziging van de overeenkomst op grond van onvoorziene omstandigheden.[32] De rechtbank oordeelt dat er inderdaad sprake is van een onvoorziene omstandigheid. Ten tijde van de koopovereenkomst is niet voorzien in de gevolgen van de marktontwikkelingen die meebrengen dat de gemeente zelfs na zes jaar nog niet daadwerkelijk gaat bouwen. Deze omstandigheid is volgens de rechtbank dusdanig dat de wederpartij naar maatstaven van redelijkheid en billijkheid geen ongewijzigde instandhouding van de overeenkomst mag verwachten. Het beding over het voortgezet gebruik wordt door de rechtbank gewijzigd in die zin dat het voortgezet gebruik zes weken na de datum van het vonnis eindigt.&lt;span class="superscript"&gt; [33]&lt;/span&gt;&lt;/p&gt;&lt;h3&gt;3. Slot&lt;/h3&gt;&lt;p&gt;In deze bijdrage gaven wij een beknopte schets van het leerstuk van onvoorziene omstandigheden / art. 6:258 BW. Wij bespraken onder meer de eisen die worden gesteld aan een beroep op onvoorziene omstandigheden. Ook stonden wij stil bij de verhouding tussen wijziging of ontbinding op grond van art. 6:258 BW, uitleg, en aanvulling van overeenkomsten op grond van de redelijkheid en billijkheid.&lt;/p&gt;&lt;p&gt;Hoewel aan een beroep op onvoorziene omstandigheden hoge eisen worden gesteld en een terughoudende toepassing op zijn plaats is, laat de (lagere) jurisprudentie zien dat voor echt knellende gevallen een beroep op art. 6:258 BW toch uitkomst kan bieden. Cruciaal daarbij is uiteraard wel dat de feiten en omstandigheden die een beroep op onvoorziene omstandigheden zouden kunnen rechtvaardigen, zorgvuldig geïnventariseerd en overtuigend gepresenteerd worden. Alleen bij een voldoende zwaarwegend belang zal de rechter immers geneigd zijn een uitzondering te maken op het beginsel dat afspraak afspraak is.&lt;/p&gt;</content><legacyfootnotes/><footnotes><footnote>1 Igo Nijenhuis en Minke Bos-Coenraad zijn werkzaam bij Hekkelman Advocaten in Nijmegen.</footnote><footnote>2 Asser/Hartkamp &amp; Sieburgh 6-III 2014/446.</footnote><footnote>3 Kenbaar uit o.a &lt;span class="italic"&gt;GS Verbintenissenrecht&lt;/span&gt;, art. 6:258 BW, aant. 19.1.</footnote><footnote>4 Zie onder meer HR 23 juni 1989, &lt;span class="italic"&gt;NJ&lt;/span&gt; 1991/673 (GCN/Nieuwegein); HR 20 februari 1998, &lt;span class="italic"&gt;NJ&lt;/span&gt; 1998, 493 (Briljant Schreuders/ABP).</footnote><footnote>5 Met als meest bekende startpunt uiteraard HR 13 maart 1981, &lt;span class="italic"&gt;NJ&lt;/span&gt; 1981, 635 (Haviltex). Zie voor een instructief overzicht van nadien gewezen uitlegjurisprudentie en enkele daaruit voortvloeiende vuistregels C.E. Drion, ‘Memorandum uitlegjurisprudentie van de Hoge Raad’, &lt;span class="italic"&gt;Tijdschrift ORP&lt;/span&gt; 2016/150.</footnote><footnote>6 Baan, in: &lt;span class="italic"&gt;GS Verbintenissenrecht&lt;/span&gt;, art. 6:258 BW, aant. 19.2 (online, bijgewerkt 3 januari 2017).</footnote><footnote>7 Voor een onjuiste voorstelling van zaken op het moment dat de overeenkomst wordt aangegaan biedt een beroep op dwaling (art. 6:228 BW) mogelijk uitkomst.</footnote><footnote>8 Baan, in: &lt;span class="italic"&gt;GS Verbintenissenrecht&lt;/span&gt;, art. 6:258 BW, aant. 20 (online, bijgewerkt 3 januari 2017).</footnote><footnote>9 ECLI:NL:HR:2017:2615.</footnote><footnote>10 Baan, in: &lt;span class="italic"&gt;GS Verbintenissenrecht&lt;/span&gt;, art. 6:258 BW, aant. 28 (online, bijgewerkt 3 januari 2017).</footnote><footnote>11 HR 20 februari 1998, &lt;span class="italic"&gt;NJ&lt;/span&gt; 1998, 493 (Briljant Schreuders/ABP). Zie reeds HR 27 april 1984, &lt;span class="italic"&gt;NJ&lt;/span&gt; 1984, 679.</footnote><footnote>12 Zie R.J.Q. Klomp, ‘Drafting tips &amp; skills: onvoorziene omstandigheden, hoe daar mee om te gaan?’, &lt;span class="italic"&gt;Tijdschrift ORP&lt;/span&gt;, nr. 2014/4.</footnote><footnote>13 Zie R.P.J.L. Tjittes, ‘Spoediger wijziging van commerciële duurcontracten’, &lt;span class="italic"&gt;Contracteren&lt;/span&gt; 2012/3, p. 95-98.</footnote><footnote>14 De Hoge Raad houdt strikt de hand aan deze formulering. Verkorting tot bijvoorbeeld ‘niet redelijk’ wordt niet aanvaard. HR 25 februari 2000, &lt;span class="italic"&gt;NJ&lt;/span&gt; 2000, 471; HR 6 april 2012, &lt;span class="italic"&gt;NJ&lt;/span&gt; 2012/234.</footnote><footnote>15 ECLI:NL:PHR:2010:BN7886.</footnote><footnote>16 HR 25 juni 1999, &lt;span class="italic"&gt;NJ&lt;/span&gt; 1999, 602 (VvE/CSM). Zie hierover ook H.N. Schelhaas, Redelijkheid en billijkheid, &lt;span class="italic"&gt;Mon. BW&lt;/span&gt;, Kluwer 2017, nr. 7.48.2.</footnote><footnote>17 HR 6 april 2012, &lt;span class="italic"&gt;NJ&lt;/span&gt; 2012/234.</footnote><footnote>18 En bijvoorbeeld in een beroep op art. 6:258 BW een beroep op art. 6:248 BW mag lezen. HR 6 april 2012, &lt;span class="italic"&gt;NJ&lt;/span&gt; 2012/234. Zie uitgebreid over de problematiek van ambtshalve aanvulling van rechtsgronden in het kader van de redelijkheid en billijkheid H.N. Schelhaas, Redelijkheid en billijkheid, &lt;span class="italic"&gt;Mon. BW &lt;/span&gt;nr. A5, 2017/6.43.</footnote><footnote>19 HR 9 december 2016, ECLI:NL:HR:2016:2821. Zie hierover ook uitgebreider J.H.M. Spanjaard, ‘Recht doen aan wat partijen bedoelen’, &lt;span class="italic"&gt;Contracteren&lt;/span&gt; 2017, nr. 1.</footnote><footnote>20 K. Everaars, ‘De goederenrechtelijke imprévisionregeling:vuistregels voor de rechtspraktijk’, &lt;span class="italic"&gt;WPNR&lt;/span&gt; 2015/7059.</footnote><footnote>21 Zie HR 12 augustus 2005, &lt;span class="italic"&gt;LJN&lt;/span&gt; AT7337 (CBB/JPO).</footnote><footnote>22 N.C. Voortman en T. Voortman, ‘Onvoorziene omstandigheden en afgebroken Onderhandelingen’, &lt;span class="italic"&gt;Tijdschrift ORP&lt;/span&gt; 2013/3.</footnote><footnote>23 Contractueel staat het uitgangspunt van contracts&lt;span class="italic"&gt;binding&lt;/span&gt; voorop; precontractueel juist het uitgangspunt van contracts&lt;span class="italic"&gt;vrijheid&lt;/span&gt;.</footnote><footnote>24 Zie bijvoorbeeld Rb Rotterdam 2 december 2015, ECLI:NL:RBROT:2015:8824, r.o. 4.13.</footnote><footnote>25 Zo ook in Hof ’s-Gravenhage 5 juni 2012, ECLI:NL:GHSGR:2012:BX6586, r.o. 11.</footnote><footnote>26 Ro. 4.5 van het tussenarrest van 18 juni 2013, ECLI:NL:GHARL:2013:4326, &lt;span class="italic"&gt;TvAR&lt;/span&gt; 2015, 5790 (eindarrest van 2 september 2014, ECLI:NL:GHARL:2014:67776, &lt;span class="italic"&gt;TvAR&lt;/span&gt; 2015, 5790).</footnote><footnote>27 Art. 6:228 lid 2 BW.</footnote><footnote>28 Ro. 4.8 tussenarrest.</footnote><footnote>29 O.a. de gang van zaken bij vergelijkbare transactie in de markt, het feit dat niet is komen vast te staan dat vanwege het ontbreken van toeslagrechten een lagere koopprijs is betaald, en de omstandigheid dat de verkoper voor het uitwinnen van de rechten zelf elders nieuwe percelen zou moeten pachten.</footnote><footnote>30 Rb. Rotterdam 2 december 2015, ECLI:NL:RBROT:2015:8824 (tussenvonnis). Er is ons geen gepubliceerd eindvonnis bekend.</footnote><footnote>31 Rb. Midden-Nederland 30 december 2013, ECLI:NL:	RBMNE:2013:7551.</footnote><footnote>32 Primair stelt de gemeente dat de verkoper op grond van de overeenkomst de grond moet ontruimen. Die vordering wordt door de rechtbank afgewezen.</footnote><footnote>33 Rb. Overijssel 18 juni 2014, ECLI:NL:RBOVE:2014:3528. Zie voor een soortgelijke kwestie Rb. Oost-Brabant 22 maart 2017, ECLI:NL:RBOBR:2017:1584.</footnote></footnotes><auteurs>mr. I.C. Nijenhuis en mr. M. Bos - Coenraad</auteurs><published>2017-12-05 11:38:27</published><modified>2017-12-05 16:17:24</modified><editiondate>2017-12-05</editiondate><htmlpath>https://denhollander.info/artikel/14594</htmlpath></article>
</articles></edition>