<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2004</searchword><id>3704</id><udhid>UDH:TvAR/3704</udhid><titel>Op naar een nieuwe Pachtwet</titel><searchwords><searchword>TvAR 12/2004</searchword><searchword>UDH:TvAR/3704</searchword></searchwords><attachments><attachment><name>2004_nr 12_Artikel_Bruil.pdf</name><extention>pdf</extention><url>https://denhollander.info/download/3700/ci</url></attachment></attachments><inleiding>1 Inleiding&#13;
Op 10 september 2004 werd in de Reehorst te Ede een studiedag gewijd aan de nieuwe&#13;
Pachtwet. Onlangs is een conceptwetstekst met een memorie van toelichting naar&#13;
buiten gebracht door de ministeries van Justitie en Landbouw, Natuur en Voedselkwaliteit.&#13;
Deze dag werden inleidingen gehouden door een aantal sprekers. Beekhuizen&#13;
(LNV) ging in op de geschiedenis van de pacht en de hoofddoelstellingen van de&#13;
conceptwet. Jansens van Gellicum sprak over het einde van de pachtovereenkomst,&#13;
Le Blanc over bedrijfspacht en losse pacht. Rechten en verplichtingen en organisatorische&#13;
aspecten was het onderwerp van Van Schaik, indeplaatsstelling en medepacht&#13;
werden door Snijders behandeld. Slangen ging in op de pachtprijzen en mevrouw&#13;
Harbers rafelde het overgangsrecht uiteen. In dit artikel wordt verslag gedaan van deze&#13;
studiedag in de vorm van stellingen die in de middagdiscussie werden gepresenteerd.&#13;
Het is niet mijn bedoeling om volledig te zijn, of om hier een soort consensus te formuleren,&#13;
want die was vermoedelijk niet aanwezig, maar vooral om de discussie rond&#13;
de nieuwe Pachtwet in beeld te brengen.</inleiding><content>2 Stellingen&#13;
2.1 ‘25% is geen goede grens tussen bedrijfspacht en losse pacht’&#13;
In de conceptwet (art. 351) wordt de grens tussen losse pacht en bedrijfspacht&#13;
bepaald. Van bedrijfspacht is sprake als het om gebouwen gaat of als het om land gaat&#13;
dat ten tijde van het sluiten van de pachtovereenkomst tenminste 25% van de totale&#13;
bedrijfsoppervlakte van de pachter beslaat, met een minimum van drie hectare.&#13;
Erkend werd dat dit een betrekkelijk arbitraire grens is – waarom geen 30% of 20%?&#13;
– maar als voordeel werd gezien dat het wel een duidelijke kwantitatieve bepaling is.&#13;
Aan een kwalitatieve bepaling als bijvoorbeeld in artikel 41, tweede lid, van de huidige&#13;
Pachtwet als grondslag voor het onderscheid zouden nog veel meer nadelen kleven,&#13;
waarvan de rechtsonzekerheid nog wel de belangrijkste is.&#13;
2.2 ‘Eens bedrijfspacht, altijd bedrijfspacht?’&#13;
Volgens Le Blanc gaat de toelichting uit van een vast regime, aan te vangen en te&#13;
beoordelen op het moment van sluiten van de overeenkomst. Er zijn echter enkele&#13;
bepalingen die het tegendeel doen vermoeden: artikel 360, lid 3, suggereert dat een&#13;
pachtovereenkomst van kleur kan verschieten (in dit artikel kan de rechter anders&#13;
bepalen). Ook artikel 362, tweede lid, lijkt ervan uit te gaan dat als een overeenkomst&#13;
niet langer aan het criterium voor bedrijfspacht voldoet, zij een losse pachtovereenkomst&#13;
wordt. Dit behoeft verduidelijking.&#13;
2.3 ‘Het is onduidelijk wat er tot de bedrijfsoppervlakte moet worden gerekend’&#13;
Omdat het essentieel is voor de grens losse pacht / bedrijfspacht is het noodzakelijk&#13;
vast te stellen welke grond meetelt. De conceptwet bevat daarover geen begripsomschrijving.&#13;
1 Men kan zich dus afvragen of er eisen kunnen worden gesteld aan de&#13;
titel krachtens welke men de grond in gebruik heeft. Telt grond op basis van een&#13;
gebruiksverklaring mee? En grond op basis van een bruikleenovereenkomst? Is het&#13;
redelijk om te veronderstellen dat het toch om een enigszins duurzaam gebruik op&#13;
het bedrijf moet gaan? De wetgever werd geadviseerd om hier een nadere begripsomschrijving&#13;
over op te nemen. Zou dat niet gebeuren dan moeten daar in elk geval in de&#13;
pachtovereenkomst bepalingen over worden opgenomen. De pachter zou dan een&#13;
verklaring over zijn oppervlakte bedrijfsgrond moeten afleggen – op basis waarvan&#13;
kan worden bepaald dat sprake is van bedrijfspacht of niet – en er voor instaan dat die&#13;
opgave juist is. Een pachter die vervolgens bij de rechter toch bedrijfspacht zou claimen&#13;
– op grond van een kleinere bedrijfsoppervlakte – hoeft niet op sympathie te&#13;
rekenen. De opgave van de pachter zal dus bepalend moeten zijn voor de kwalificatie&#13;
van de pacht als bedrijfspacht of losse pacht. Dan zal het ook niet zo kunnen zijn,&#13;
zoals Van Schaik naar voren bracht, dat de positie van de verpachter onvoldoende&#13;
gewaarborgd is als hij uitsluitend een pachtcontract voor los land met een vrije regime&#13;
wenst aan te gaan.&#13;
2.4 ‘Het begrip ‘afhankelijke woning’ verdient verduidelijking’&#13;
Le Blanc raadde aan om hier in de memorie van toelichting aandacht aan te besteden,&#13;
hetgeen door niemand werd bestreden.&#13;
2.5 ‘De voorgestelde indeplaatsstellingsregeling is te ruim’&#13;
Vrijwel niemand had begrip voor de uitbreiding van de kring die voor indeplaatsstelling&#13;
in aanmerking komt met een willekeurige derde (art. 367), waar de huidige&#13;
Pachtwet de mogelijkheden slechts openstelt voor een beperkte groep familieleden.&#13;
Dat zou de deur openzetten voor handel in pachtrechten – een pachter kan aan een&#13;
derde misschien geld vragen voor de medewerking aan de indeplaatsstelling – en&#13;
bovendien hoeft de derde niet speciaal beschermd te worden. De reden voor de positie&#13;
van de familie in artikel 49 van de huidige Pachtwet is immers de mogelijkheid van&#13;
voortzetting van het agrarische familiebedrijf. Als het bedrijf aan een derde wordt&#13;
overgedragen kan deze zelf trachten met de verpachter tot overeenstemming te geraken.&#13;
Zelfs de geldende indeplaatsstellingsregeling werd in het algemeen nog te ruim&#13;
geacht. Weliswaar gaf Snijders aan dat de rechtspraak een nadere nuancering heeft&#13;
aangebracht ten gunste van de verpachter,2 maar velen menen dat aan de potentiële&#13;
opvolger strengere eisen mogen worden gesteld, bijvoorbeeld de eisen die ook bij&#13;
verlenging gelden (art. 38a e.v.).&#13;
2.6 ‘Artikel 363 is fout’&#13;
Snijders wees op de merkwaardige consequentie van de tekst van artikel 363, eerste&#13;
lid, waaruit voortvloeit dat een bedrijfsopvolger na de dood van de pachter weliswaar&#13;
in de plaats gesteld kan worden (art. 346), maar dat hij weer op straat staat op het&#13;
moment dat de voormalige pachter vijfenzestig jaar zou zijn geworden. Dat zal niet&#13;
de bedoeling zijn.&#13;
2.7 ‘Medepacht moet gevorderd kunnen worden’&#13;
Snijders stelde dat een vordering tot medepacht ten onrechte ontbreekt in het conceptwetsvoorstel.&#13;
Door een te klakkeloze navolging van de regeling huur bedrijfsruimte&#13;
is er aldus te weinig aandacht voor geleidelijke bedrijfsopvolging. Wel kan de&#13;
pacht worden ingebracht in een personenvennootschap, mits de zeggenschap maar bij&#13;
de pachter blijft (art. 347, tweede lid).&#13;
2.8 ‘Er is sprake van een adequate overgangsregeling’&#13;
Op de technische merites van de overgangsregeling was niet veel kritiek. Wel werd&#13;
geconstateerd dat de zittende pachters via de regeling van de bedrijfspacht een&#13;
bescherming krijgen die lang niet altijd overeenkomt met de bedrijfspachtgedachte&#13;
om alleen de pachtafhankelijke pachters te beschermen. Tijdens de studiedag bleek&#13;
dat veel belanghebbenden hun positie bepalen door een vergelijking tussen het oude&#13;
en het nieuwe recht. Daarbij kwam voor de verpachters de bedrijfspacht en de losse&#13;
pacht in het nieuwe stelsel er slecht af omdat zij werden vergeleken met de eenmalige&#13;
pacht. Voor de pachters kwamen de nieuwe pachtvormen er ook slecht af omdat zij&#13;
werden vergeleken met de reguliere pacht. Kortom: voor verpachters ging de liberalisatie&#13;
niet ver genoeg, voor de pachters te ver.&#13;
2.9 ‘De pachtkamers moeten blijven’&#13;
Waar het verdwijnen van het publiekrechtelijke toezicht op de pachtovereenkomsten&#13;
door de grondkamers door bijna niemand werd betreurd, werd er nog wel een lans&#13;
gebroken voor de deskundige leden in de pachtkamers. Van Schaik stelde dat deze&#13;
deskundigheid niet goed kan worden gemist. Aan de andere kant moest worden&#13;
erkend dat in andere geschillen de in te huren deskundigheid voor rekening van partijen&#13;
komt.&#13;
2.10 ‘De pachtprijscontrole is goed geregeld’&#13;
Slangen gaf in zijn voordracht een uitgebreid overzicht van de verschillende mogelijkheden&#13;
voor pachtprijsbeheersing. Desgevraagd kon hij leven met de regeling in artikel 365,&#13;
op basis waarvan de rechter gevraagd kan worden een redelijke pachtprijs vast te stellen.&#13;
De deskundigen worden daarbij weer verplicht ingeschakeld (art. 366), nu door partijen.&#13;
2.11 ‘Mogelijkheid tot buitengerechtelijke ontbinding door de verpachter is te ruim’&#13;
Deze stelling van Van Schaik vond niet veel weerklank. Betoogd werd dat artikel 324&#13;
de verpachter ten onrechte de mogelijkheid geeft te ontbinden buiten rechte en ook&#13;
nog eens schadevergoeding achterwege te laten (art. 324, tweede lid) als het gebrek&#13;
ingevolge artikel 320 niet door de verpachter hoeft te worden verholpen.&#13;
2.12 ‘Pachter moet meer ruimte krijgen tot wijziging van inrichting en gedaante,&#13;
binnen de overeengekomen bestemming’&#13;
Ook deze stelling van Van Schaik kreeg slechts een lauw onthaal. Zijn pleidooi om artikel&#13;
6:248 ook bij pacht van toepassing te verklaren werd voor kennisgeving aangenomen.&#13;
Versterking van het melioratierecht van de pachter werd evenmin nodig gevonden.&#13;
2.13 ‘Vrije keuze voor pachtvorm?’&#13;
Naar aanleiding van de bedrijfspacht / losse pacht ontstond een discussie over de&#13;
vraag of de keuze tussen de twee pachtvormen eigenlijk niet aan de partijen zou moeten&#13;
worden overgelaten. Dat lijkt aantrekkelijk maar past uiteraard niet in het dwingendrechtelijke&#13;
concept van de bedrijfspacht. De pachtafhankelijke pachter wordt&#13;
daardoor via de wet beschermd waar hij die bescherming mogelijk zelf niet kan uitonderhandelen.&#13;
Wel werd de vrees uitgesproken dat verpachters er wel voor zullen&#13;
waken om bedrijfspachtovereenkomsten af te sluiten en alles op alles zullen zetten&#13;
om tot de liberale losse pacht te komen. Ik kan mij eerlijk gezegd niet voorstellen dat&#13;
er bij verpachters nog grote bezwaren tegen de bedrijfspacht bestaan als de grote stenen&#13;
des aanstoots bij de huidige reguliere pachtovereenkomsten zijn weggenomen (de&#13;
pachtprijsbeheersing, de bescherming van niet-bedrijfsmatige pacht, de te gemakkelijke&#13;
indeplaatsstelling en de lage prijzen bij gebruikmaking van de pachter van het&#13;
voorkeursrecht), maar bovendien de voorgestelde regeling wordt ontdaan van een&#13;
paar overbodigheden, zoals de indeplaatsstelling ten behoeve van een derde.&#13;
3 Algemeen oordeel over het wetsvoorstel&#13;
Toen aan het eind van de discussie gevraagd werd om in enkele woorden tot een eindoordeel&#13;
te komen over het concept, was bijna niemand onverdeeld positief. De&#13;
opmerkingen varieerden van “onacceptabel” tot “het had beter gekund”. Meest positief&#13;
was “het had slechter gekund”. Intussen hebben bijna alle belanghebbende organisaties&#13;
laten weten tegen het conceptwetsvoorstel te zijn, van de Federatie Particulier&#13;
Grondbezit tot de Bond van Landpachters en Eigen Grond Gebruikers, van LTONederland&#13;
tot Staatsbosbeheer en Natuurmonumenten. Het kan natuurlijk zijn dat&#13;
een krachtig geluid op dit moment voor verstandige onderhandelingstactiek wordt&#13;
aangezien, maar er bestaat natuurlijk een reëel risico dat de wetgever nu maar helemaal&#13;
afziet van een aanpak van de Pachtwet. Er wordt alweer gesproken over de optie&#13;
‘kleine aanpassingen van de geldende Pachtwet’. Natuurlijk is dat ook een begaanbare&#13;
weg, maar volgens mij moet er om de pacht te redden wel iets fundamentelers gebeuren.&#13;
Zelf ben ik van mening dat de opstellers er in geslaagd zijn om een evenwichtig&#13;
en doordacht wetsvoorstel te presenteren, waarin een goede invulling is gegeven aan&#13;
de wens om afhankelijke pachters meer bescherming te geven dan niet-afhankelijke&#13;
pachters. Ook voor de zittende pachters – die via het overgangsrecht allemaal&#13;
bedrijfspachter worden – zou de kou uit de lucht kunnen zijn. Enige liberalisatie&#13;
heeft plaatsgevonden – denk aan het vervallen van pachtnormen – terwijl ook enige&#13;
harmonisatie, met het huurrecht, wel gewenst was. Toch is gelukkig niet radicaal&#13;
gebroken met de pachttraditie door alle pachtersbescherming maar overboord te&#13;
gooien. Wel zijn er hier en daar nog een paar vuiltjes die weggewerkt moeten worden.&#13;
Men moet niet de illusie hebben dat men het iedereen helemaal naar de zin kan&#13;
maken. Pacht blijft een dilemma. Ik beschouw het feit dat alle organisaties tegen het&#13;
voorstel zijn als een ondersteuning van mijn eigen mening. Er zou iets mis zijn als de&#13;
Federatie tevreden was geweest, of als LTO zich stil had gehouden.&#13;
4 NVvR&#13;
Inmiddels heeft ook de Nederlandse Vereniging voor Rechtspraak zich over het conceptwetsvoorstel&#13;
gebogen en een advies uitgebracht. Dit advies is te bekomen via&#13;
http://www.verenigingvoorrechtspraak.nl/. Enkele hoofdpunten uit het advies:&#13;
– De NVvR is tegenstander van het afschaffen van de deskundige leden in pachtzaken&#13;
en voorziet dat die afschaffing ook voor de overheid per saldo tot extra kosten&#13;
zal leiden en onontkoombaar tot verlenging van procedures.&#13;
– De voorgestelde regeling van pachtprijsbepaling roept diverse vragen en moeilijkheden&#13;
op, onder meer wat betreft thans lopende pachtovereenkomsten.&#13;
– De definitie van bedrijfspacht lijkt nogal willekeurig en fraudegevoelig.&#13;
– De toelichting bij het voorontwerp lijkt enerzijds continuïteit te veronderstellen&#13;
ten opzichte van de huidige Pachtwet en anderzijds rechtseenheid met de regeling&#13;
van de huurovereenkomst. Dat is niet steeds met elkaar verenigbaar.&#13;
– De NVvR voorziet een – deels voorbijgaande, deels blijvende – vergroting van de&#13;
werkbelasting voor de rechterlijke macht.&#13;
Op maar liefst 31 punten worden concrete kritiekpunten en verbetervoorstellen&#13;
geformuleerd.&#13;
5 Slot&#13;
Met een aantal verbeteringen kan het wetsvoorstel wat mij betreft naar de Tweede&#13;
Kamer. En dan is het maar te hopen dat men aldaar de tegenwoordig gebruikelijke&#13;
‘spookrijdersneigingen’ weet te bedwingen. De begin 2004 aangenomen moties doen&#13;
echter het ergste vrezen.3 Of zou de Kamer zich tevreden stellen met het uitstellen&#13;
van de verhoging van de pachtnormen?</content><legacyfootnotes>* Prof. mr. D.W. Bruil is directeur van het Instituut voor Agrarisch Recht en bijzonder hoogleraar Agrarisch&#13;
recht aan de Rijksuniversiteit Groningen.&#13;
1. Anders dan bijvoorbeeld – zeer uitvoerig – de Meststoffenwet.&#13;
2. Zie Hof Arnhem 20 augustus 2002, Agr.r. 2004/5213.&#13;
3. Zie Kamerstukken II 2003-2004, 27 924, nrs. 12-16.</legacyfootnotes><footnotes><footnote/></footnotes><auteurs>prof. mr. D.W. Bruil</auteurs><published>2004-12-01 00:00:00</published><modified>2004-12-01 00:00:00</modified><editiondate>2004-12-01</editiondate><htmlpath>https://denhollander.info/artikel/3704</htmlpath></article>
</articles></edition>