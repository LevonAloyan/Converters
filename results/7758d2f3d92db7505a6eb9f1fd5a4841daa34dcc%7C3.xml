<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2001</searchword><id>4687</id><udhid>UDH:TvAR/4687</udhid><titel>Salden / Salden c.s. (TvAR 2001/5049)</titel><searchwords><searchword>TvAR 2/2001</searchword><searchword>TvAR 2001/5049</searchword><searchword>UDH:TvAR/4687</searchword></searchwords><attachments><attachment><name>2001_nr 2_Rechtspraak_5049.pdf</name><extention>pdf</extention><url>https://denhollander.info/download/4632/ci</url></attachment></attachments><inleiding>[Pachtwet art. 8, 9, 25, 32, 39, 41, 45, 151]&#13;
&#13;
In een geschil buiten eigenlijk rechtsgeding&#13;
is geen plaats voor beslissingen inzake&#13;
ontruiming, medewerking aan de overdracht&#13;
van productierechten en schadevergoeding.&#13;
Hoger beroep tijdig ingesteld. Procesgang&#13;
in eerste aanleg. Pachtovereenkomst&#13;
krachtens in ruilverkaveling nieuw gevestigde&#13;
pachtverhouding: art. 8 Pachtwet niet&#13;
van toepassing en mitsdien ook art. 9 van&#13;
die wet niet; ook geen plaats voor analogische&#13;
toepassing. Geen inbreng van&#13;
pachtrechten in maatschap, dus geen&#13;
handelen in strijd met art. 25 en 32 Pachtwet.&#13;
Vervreemding melkquotum. Indien wanprestatie,&#13;
dan geen plaats voor de conclusie&#13;
dat daarom de bedrijfsvoering niet is&#13;
geweest zoals een goed pachter betaamt,&#13;
althans niet dusdanig dat dit aan pachtverlenging&#13;
in de weg zou moeten staan,&#13;
gelet op de samenloop van bijzondere&#13;
omstandigheden waarvan in casu sprake is.&#13;
Niet-betaling van de pachtprijs is geen&#13;
aspect van de bedrijfsvoering van pachter;&#13;
bovendien is de pachtprijs steeds voldaan.&#13;
Eventueel eigen gebruik niet van overwegende&#13;
betekenis; verlies gepachte zou&#13;
grondslag maatschappelijk bestaan pachter&#13;
ernstig aantasten.&#13;
Billijkheid: belang pachter geeft de doorslag.&#13;
Verlenging tot einde pachtjaar waarin&#13;
pachter 65 jaar wordt; in geval zoon als&#13;
pachter in de plaats wordt gesteld, kan hij&#13;
verlenging vragen.</inleiding><content>BESCHIKKING IN DE ZAAK VAN:&#13;
Jan Nicolaas Salden te Einighausen, gemeente&#13;
Sittard,&#13;
appellant, tevens incidenteel geïntimeerde,&#13;
procureur: mr. W.D. Huizinga,&#13;
tegen&#13;
1 Jan Theodoor Salden,&#13;
2 Joseph Vincentius Maria Elisabeth Salden,&#13;
beiden te Guttecoven, gemeente Sittard,&#13;
geïntimeerden, tevens incidenteel appellanten,&#13;
procureur: mr. J.M. Bosnak.&#13;
1 Het geding in eerste aanleg&#13;
De pachtkamer van het kantongerecht te Sittard&#13;
heeft op 8 oktober 1998 een beschikking&#13;
gegeven, waarbij in het geding tussen appellant&#13;
en J.J. Salden als verpachters en geïntimeerde&#13;
sub 1 als pachter de pachtovereenkomst&#13;
met betrekking tot een perceel grond,&#13;
thans kadastraal bekend gemeente Geleen,&#13;
sectie K. nrs. 45 en 64 ged., groot 5.93.22 ha,&#13;
is verlengd met een periode van zes jaren,&#13;
eindigende 9 november 2004, en voorts verpachters&#13;
niet-ontvankelijk in hun tegenvorderingen&#13;
zijn verklaard.&#13;
2 Het geding in hoger beroep&#13;
2.1 Appellant – hierna ook te noemen: verpachter&#13;
– is bij op 16 november 1998 ter griffie&#13;
van het hof ingekomen beroepschrift in&#13;
hoger beroep gekomen van voormelde beschikking,&#13;
met verzoek om die beschikking te&#13;
vernietigen en, opnieuw beschikkende,&#13;
a) het verzoek van geïntimeerden – hierna ook&#13;
te noemen: pachters – tot verlenging van de&#13;
pachtovereenkomst af te wijzen;&#13;
b) geïntimeerden te veroordelen tot ontruiming&#13;
van het gepachte binnen een door het&#13;
hof nader te bepalen termijn;&#13;
c) geïntimeerden te veroordelen tot medewerking&#13;
aan de overdracht van het tot het gepachte&#13;
behorende bietenquotum aan appellant;&#13;
d) geïntimeerden te veroordelen tot vergoe-&#13;
ding van de door appellant geleden schade ter&#13;
zake de wanprestatie van geïntimeerden, de&#13;
vervreemding van melkquotum ten bedrage&#13;
van ƒ 52.253,13, te vermeerderen met de wettelijke&#13;
rente vanaf de dag der vervreemding&#13;
tot de dag der algehele voldoening;&#13;
e) geïntimeerden te veroordelen tot vergoeding&#13;
van schade wegens onrechtmatig gebruik&#13;
van het gepachte vanaf de datum waarop de&#13;
voordien tussen partijen bestaande pachtovereenkomst&#13;
is geëindigd tot de datum der ontruiming,&#13;
zulks ten bedrage van ƒ 9.400,–, te&#13;
voldoen binnen 14 dagen na betekening van&#13;
het arrest (bedoeld zal zijn: de beschikking);&#13;
de verzoeken onder b, c, d en e onder verbeurte&#13;
van een dwangsom ad ƒ 100,– per dag&#13;
dat pachters nalatig zullen zijn om aan het&#13;
verzochte te voldoen, dit alles met veroordeling&#13;
van geïntimeerden in de proceskosten van&#13;
beide instanties.&#13;
2.2 Pachters hebben bij op 11 december 1998&#13;
ter griffie van het hof ingekomen verweerschrift&#13;
verweer gevoerd en voorts incidenteel&#13;
hoger beroep ingesteld, een en ander met verzoek&#13;
om verpachter in het hoger beroep nietontvankelijk&#13;
te verklaren, althans het door hem&#13;
verzochte af te wijzen als zijnde ongegrond&#13;
en/of onbewezen, met bevestiging van de&#13;
beschikking, waarvan beroep, behoudens voor&#13;
wat betreft de proceskosten en te dier zake verpachter&#13;
alsnog in de proceskosten van de eerste&#13;
instantie te veroordelen, zulks met zijn veroordeling&#13;
in de kosten van het hoger beroep.&#13;
2.3 Op 19 april 1999 heeft in raadkamer van&#13;
het hof een mondelinge behandeling van het&#13;
hoger beroep plaats gehad, waarbij aanwezig&#13;
waren appellant in persoon, bijgestaan door&#13;
mr R.Ph.E.M. Cratsborn, advocaat te Meerssen,&#13;
en door F.M. van Sloun te Brunssum, alsmede&#13;
geïntimeerden in persoon, bijgestaan&#13;
door mr P.J.W.M. Theunissen, advocaat te&#13;
Roermond.&#13;
2.4 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten nader&#13;
hebben toegelicht, beiden mede aan de hand&#13;
van pleitnotities.&#13;
3 De grieven&#13;
De grieven in het principaal hoger beroep luiden:&#13;
I. De beschikking is niet conform het voorschrift&#13;
van artikel 149, lid 2, Pachtwet aan&#13;
appellant respectievelijk zijn gemachtigde verzonden.&#13;
II. Ten onrechte stelt de pachtkamer van het&#13;
kantongerecht op pagina 1 van haar beschikking&#13;
dat, nadat de zaak mondeling is behandeld&#13;
ter zitting d.d. 6 maart 1997, de zaak vervolgens&#13;
op verzoek van partijen – hangende&#13;
een vordering van geïntimeerde sub 1 om zijn&#13;
zoon J.V.M.E. Salden aan te merken als medepachter&#13;
– is aangehouden.&#13;
III. Ten onrechte heeft de pachtkamer van het&#13;
kantongerecht geoordeeld dat de pachtovereenkomst,&#13;
gelet op de inhoud van productie 1&#13;
bij het verzoekschrift, eindigt op 8 november&#13;
1998.&#13;
IV. Ten onrechte heeft de pachtkamer van het&#13;
kantongerecht in haar beschikking onder 2.1&#13;
geoordeeld dat pachters’ inbreng van het&#13;
gepachte met het daarmede samenhangende&#13;
suikerbietenquotum in een maatschap met&#13;
zijn echtgenote en zoon, zulks zonder toestemming&#13;
van verpachter, geen wanprestatie&#13;
oplevert jegens verpachter.&#13;
V. Ten onrechte heeft de pachtkamer van het&#13;
kantongerecht in haar beschikking onder 2.2&#13;
geoordeeld dat een eventueel verwijt aan geïntimeerde(&#13;
n) met betrekking tot vervreemding&#13;
van het melkquotum niet kan leiden tot ontbinding&#13;
of niet-verlenging van de pachtovereenkomst.&#13;
VI. Ten onrechte heeft de pachtkamer van het&#13;
kantongerecht het betalingsgedrag van geïntimeerden&#13;
niet in aanmerking genomen bij haar&#13;
oordeel.&#13;
VII. Ten onrechte heeft de pachtkamer van&#13;
het kantongerecht in haar beschikking onder&#13;
2.3.1 geoordeeld dat appellant niet aannemelijk&#13;
heeft gemaakt dat appellant de thans verpachte&#13;
grond in gebruik wil nemen voor een&#13;
tot de landbouw betrekkelijk doel.&#13;
VIII. Ten onrechte heeft de pachtkamer van&#13;
het kantongerecht in haar beschikking geoordeeld&#13;
dat, gezien hetgeen in haar oordeel&#13;
onder 2.3.1 werd overwogen, dit ertoe leidt&#13;
dat de pachtkamer thans naar billijkheid dient&#13;
te beslissen.&#13;
IX. Ten onrechte heeft de pachtkamer van het&#13;
kantongerecht in haar beschikking onder 3.1&#13;
geoordeeld dat het belang van een pachter bij&#13;
voortzetting van de pacht in beginsel zwaarder&#13;
dient te wegen dan het belang dat appellant&#13;
in casu claimt.&#13;
X. Ten onrechte heeft de pachtkamer van het&#13;
kantongerecht in haar beschikking appellant&#13;
niet-ontvankelijk verklaard ten aanzien van&#13;
zijn (tegen-)vordering betrekking hebbend op&#13;
de onrechtmatige vervreemding van tot het&#13;
gepachte behorende produktierechten, zulks&#13;
om reden dat een dergelijke (tegen-)vordering&#13;
in een procedure als de onderhavige niet kan&#13;
worden gedaan.&#13;
XI. Gezien het feit dat de pachtovereenkomst&#13;
tussen partijen is geëindigd op 8 november&#13;
1997, houden geïntimeerden het voormalige&#13;
gepachte onrechtmatig in gebruik.&#13;
De grief in het incidenteel hoger beroep luidt:&#13;
Ten onrechte heeft de pachtkamer van het&#13;
kantongerecht de proceskosten van de eerste&#13;
instantie gecompenseerd.&#13;
4 De mondelinge behandeling&#13;
Ter zitting van het hof is – niet of onvoldoende&#13;
weersproken – onder meer verklaard (zakelijk&#13;
weergegeven):&#13;
van de zijde van geïntimeerden:&#13;
dat zij 62 respectievelijk 26 jaar zijn; dat geïntimeerde&#13;
sub 2 enig kind van geïntimeerde&#13;
sub 1 is; dat geïntimeerde sub 2 nog ongehuwd&#13;
is en sinds kort zelfstandig woont,&#13;
zulks op ongeveer 500 meter vanaf het ouderlijk&#13;
bedrijf; dat hij de Lagere Landbouwschool&#13;
heeft doorlopen, daarna één jaar de&#13;
Lagere Technische School heeft gevolgd en&#13;
toen naar de Middelbare Technische School is&#13;
gegaan, welke opleiding hij evenals die op de&#13;
Lagere Landbouwschool met een diploma&#13;
heeft afgerond; dat hij vervolgens eerst een&#13;
part-time en later een full-time betrekking in&#13;
een automaterialenbedrijf heeft gehad, maar in&#13;
januari 1996 geheel in het ouderlijk bedrijf is&#13;
gaan werken; dat hij voorafgaand daaraan in&#13;
januari 1995 al was toegetreden tot de maatschap&#13;
tussen zijn vader en moeder; dat hij in&#13;
het ouderlijk bedrijf alle voorkomende werkzaamheden&#13;
verricht; dat dit bedrijf 21.83 ha&#13;
groot is, waarvan 8.95 ha met de daarop staande&#13;
gebouwen eigendom zijn en de rest wordt&#13;
gepacht; dat alle grond als bouwland wordt&#13;
geëxploiteerd; dat ruim 3 ha nabij de gebouwen&#13;
ligt en de overige grond op verschillende&#13;
plaatsen is gelegen, zulks alles binnen een&#13;
straal van 1 kilometer rond de gebouwen; dat&#13;
de grond in geschil op ongeveer 800 meter&#13;
vanaf de gebouwen ligt, zulks aangesloten aan&#13;
ongeveer 5 ha eigen grond; dat geïntimeerde&#13;
sub 1 beschikt over een spuitlicentie; dat de&#13;
bedrijfsgebouwen bestaan uit een stenen&#13;
loods van in totaal ongeveer 40 x 26 meter,&#13;
alsmede een houten schuur van ongeveer 5,5 x&#13;
10 meter; dat alleen het rooien van de bieten&#13;
door een loonwerker wordt gedaan en zij alle&#13;
overige werkzaamheden in het bedrijf zelf&#13;
doen; dat zij beschikken over alle daarvoor&#13;
benodigde werktuigen en machines; dat geïntimeerde&#13;
sub 1 nog enige inkomsten uit de&#13;
verkoop van eieren heeft, maar deze zeer&#13;
bescheiden zijn omdat het om de verkoop van&#13;
slechts zo’n 1.500 eieren per maand gaat; dat&#13;
hij voorts twee oude huizen verhuurt met een&#13;
gezamenlijke huuropbrengst van ƒ 700,–, waarvan&#13;
na aftrek van lasten en kosten vrijwel&#13;
niets overschiet; dat zijn AOV-uitkering bij&#13;
het bereiken van de 60-jarige leeftijd is vervallen,&#13;
maar hij nog wel een AAW-uitkering&#13;
heeft van ongeveer ƒ 1.400,– netto per maand;&#13;
dat het op het landbouwbedrijf betrekking&#13;
hebbende boekhoudoverzicht over 1998 nog&#13;
niet gereed is maar al wel bekend is dat in dat&#13;
jaar winst is gemaakt; dat geïntimeerde sub 2&#13;
in een gedeelte van de bedrijfsgebouwen voor&#13;
eigen rekening nog een autobedrijf exploiteert,&#13;
waarvan hij de in 1998 behaalde winst&#13;
schat op ongeveer ƒ 8.000,–; dat het bietenquotum&#13;
van het landbouwbedrijf 229 ton groot&#13;
is en het mestquotum 2.183 kilogram fosfaat;&#13;
dat op grond van de destijds geldende SLOMI-&#13;
regeling in 1990 aan geïntimeerde sub 1 een&#13;
melkquotum is toegekend dat door een derde&#13;
op diens grond gedurende enkele jaren is volgemolken&#13;
en dat vervolgens in 1992 aan die&#13;
derde is verkocht; dat geïntimeerde sub 1&#13;
voorafgaande aan de definitieve toedeling van&#13;
de onderhavige pachtgrond per 9 november&#13;
1979 deze grond met ingang van het jaar 1979&#13;
al in gebruik heeft gekregen; dat die grond&#13;
toen nog bestond uit grasland en hij deze in&#13;
genoemd jaar ten behoeve van zijn toenmalige&#13;
melkveebedrijf heeft gebruikt; dat de grond&#13;
na de definitieve toedeling is gescheurd, sindsdien&#13;
altijd als bouwland is gebruikt en ook in&#13;
de jaren 1990-1992 niet meer dienstbaar is geweest&#13;
aan de melkproductie, zulks direct noch&#13;
indirect.&#13;
van de zijde van verpachter:&#13;
dat hij 57 jaar is, gehuwd is en twee zoons&#13;
heeft van 33 jaar respectievelijk 23 jaar; dat&#13;
zowel hij als zijn zoons een niet-landbouwkundige&#13;
opleiding hebben gevolgd; dat hij een&#13;
transportbedrijf exploiteert waarin ook zijn&#13;
beide zoons full-time werkzaam zijn als tractor-&#13;
en vrachtwagenchauffeur; dat hijzelf&#13;
12.50 ha grond (met daarop woning en&#13;
bedrijfsruimte) in eigendom heeft, te weten de&#13;
grond in geschil, voorts ongeveer 4 ha die aan&#13;
derden is verpacht en binnenkort vrij van&#13;
pacht komt, alsmede 2.80 ha die hij zelf in&#13;
gebruik heeft; dat hij van laatstgenoemde&#13;
oppervlakte ongeveer 1.30 ha als bouwland&#13;
gebruikt voor de teelt van maïs en ongeveer&#13;
1.50 ha als grasland voor de winning van hooi;&#13;
dat hij de maïs en het hooi verkoopt aan derden;&#13;
dat hij de vrijkomende 4 ha alsmede de&#13;
grond in geschil ook zelf wil gaan gebruiken;&#13;
dat de grond in geschil ongeveer 2 kilometer&#13;
vanaf zijn woning is gelegen; dat hij beschikt&#13;
over twee tractoren, een maaibalk, machines&#13;
voor de hooibouw, een ploeg, een cultivator,&#13;
een kunstmeststrooier, een eg en twee containerwagens;&#13;
dat hij voorts drie paarden heeft&#13;
die door zijn echtgenote en een zoon als rijpaarden&#13;
worden gebruikt; dat hij over 5 paardenboxen&#13;
beschikt; dat tijdens het geding in&#13;
eerste aanleg hij nog samen met zijn vader J.J.&#13;
Salden eigenaar-verpachter van de grond in&#13;
geschil was, dat zijn vader inmiddels is overleden&#13;
en hij diens enige erfgenaam is.&#13;
5 Beoordeling van het geschil in&#13;
hoger beroep&#13;
5.1 Bij vonnis van de pachtkamer van het kantongerecht&#13;
te Sittard van 18 juni 1998 is geïntimeerde&#13;
sub 2 aangemerkt als medepachter in&#13;
de pachtovereenkomst in geschil. Nu uit dat&#13;
vonnis niet blijkt dat zulks is geschied met&#13;
ingang van een eerdere datum, moet ervan&#13;
worden uitgegaan dat betrokkene als medepachter&#13;
is aangemerkt met ingang van de&#13;
datum van het vonnis, mitsdien met ingang&#13;
van 18 juni 1998.&#13;
Verpachter is van gemeld vonnis in hoger&#13;
beroep gekomen en op dat beroep is nog niet&#13;
beslist.&#13;
5.2 Het hof overweegt allereerst dat in een&#13;
procedure buiten eigenlijk rechtsgeding als de&#13;
onderhavige geen plaats is voor beslissingen&#13;
inzake ontruiming, medewerking aan de overdracht&#13;
van productierechten en vergoeding&#13;
van schade. De pachtkamer van het kantongerecht&#13;
heeft derhalve terecht verpachter nietontvankelijk&#13;
geacht in zijn daartoe strekkende&#13;
vorderingen.&#13;
5.3 Uit het vorenstaande volgt dat grief X alsmede&#13;
de grieven V en XI voor zover deze&#13;
beide grieven ertoe strekken dat de pachtkamer&#13;
van het kantongerecht ten onrechte&#13;
geïntimeerden niet heeft veroordeeld tot schadevergoeding&#13;
ter zake van melkquotum en&#13;
onrechtmatig gebruik van de grond in geschil,&#13;
ongegrond zijn.&#13;
5.4 Blijkens het door verpachter in copie in&#13;
het geding gebrachte exemplaar van de beschikking&#13;
a quo is deze in afschrift aan diens&#13;
gemachtigde afgegeven op 16 oktober 1998.&#13;
Dit brengt mee dat het door betrokkene op&#13;
16 november 1998 ingestelde hoger beroep is&#13;
gedaan binnen de in artikel 151, lid 1, van de&#13;
Pachtwet, genoemde termijn, mitsdien tijdig.&#13;
Verpachter kan in zijn hoger beroep dan ook&#13;
worden ontvangen en grief I – waarvan de&#13;
bedoeling het hof overigens ontgaat – is ongegrond.&#13;
5.5 Gelet op het ter zake door partijen aangevoerde,&#13;
was voor hen kennelijk niet duidelijk&#13;
of het niet doorgaan van de mondelinge&#13;
behandeling van de onderhavige zaak door de&#13;
pachtkamer van het kantongerecht op 6 maart&#13;
1997 geschiedde naar aanleiding van een verzoek&#13;
van één hunner dan wel ambtshalve.&#13;
Hoewel het aanbeveling verdient dat zulks in&#13;
een voorkomend geval ook voor partijen duidelijk&#13;
is, is niet gebleken dat partijen c.q. één&#13;
van hen door de geschetste gang van zaken in&#13;
hun/zijn verdediging dan wel anderszins&#13;
zijn/is geschaad, mede gezien het hierna&#13;
onder 5.6 t/m 5.9 overwogene. Op zichzelf&#13;
stond het de pachtkamer van het kantongerecht&#13;
ook vrij om de verdere behandeling van&#13;
het pachtverlengingsverzoek aan te houden&#13;
tot op de vordering inzake medepacht zou&#13;
zijn beslist, zulks al dan niet ambtshalve.&#13;
Grief II kan dan ook niet leiden tot vernieti-&#13;
ging van de beschikking, waarvan beroep, en&#13;
faalt mitsdien.&#13;
Ten overvloede wijst het hof er voorts nog op&#13;
dat niet gebleken is van op dit punt door – één&#13;
der – partijen gemaakte fouten.&#13;
5.6 Naar uit de stukken blijkt, is de onderhavige&#13;
pachtovereenkomst in 1979 tot stand&#13;
gekomen krachtens een in de ruilverkaveling&#13;
“Land van Swentibold” nieuw gevestigde&#13;
pachtverhouding, waarin krachtens artikel 23&#13;
van de Ruilverkavelingswet 1954 de grondkamer&#13;
de pachtovereenkomst heeft ontworpen&#13;
en aan partijen toegestuurd; deze overeenkomst&#13;
trad krachtens artikel 27 van genoemde&#13;
wet van rechtswege in werking op de dag van&#13;
de overschrijving van de akte van toedeling,&#13;
mitsdien op 9 november 1979. In zulk een&#13;
geval kan geen sprake zijn van toepasselijkheid&#13;
van artikel 9, lid 1, van de Pachtwet, daar&#13;
artikel 8 van die wet niet van toepassing kan&#13;
zijn. Ook voor analogische toepassing van&#13;
artikel 9 van de Pachtwet is geen plaats, daar&#13;
dat artikel geldt voor een bijzonder geval,&#13;
namelijk het geval dat aan de in artikel 8 van&#13;
genoemde wet vermelde verplichting niet is&#13;
voldaan, en zulk een uitzonderingsbepaling&#13;
mag niet ruimer worden uitgelegd dan zij naar&#13;
haar bewoordingen luidt.&#13;
5.7 Het hiervoor overwogene brengt mee dat&#13;
de in de onderhavige pachtovereenkomst&#13;
overeengekomen duur van zes jaar is ingegaan&#13;
op 9 oktober 1979. Na tweemaal van rechtswege&#13;
met zes jaar te zijn verlengd eindigt zij&#13;
mitsdien, behoudens verdere verlenging, op&#13;
8 november 1997.&#13;
Grief III treft derhalve doel.&#13;
5.8 Het hof kan geïntimeerden niet volgen in&#13;
hun betoog dat de overweging van de pachtkamer&#13;
van het kantongerecht te Sittard in haar&#13;
tussen partijen gewezen vonnis van 9 oktober&#13;
1997 (rolno. 18/96), dat “de lopende pachtovereenkomst&#13;
eerst eindigt op 9 november&#13;
1998”, een oordeel zou inhouden dat tussen&#13;
partijen gezag van gewijsde heeft. Het betreft&#13;
immers een tussenvonnis in een zaak, waarin&#13;
nog geen eindvonnis is gewezen en waarvan te&#13;
zijner tijd nog hoger beroep zal openstaan.&#13;
Bovendien gaat het om een aspect dat met&#13;
name in de onderhavige pachtverlengingszaak&#13;
van belang is voor de daarin te geven beslissing;&#13;
het staat appellant vrij gemeld oordeel in&#13;
deze zaak aan het oordeel van dit hof te&#13;
onderwerpen en niet in die andere zaak, althans&#13;
daarmede in die andere zaak te wachten&#13;
tot het eindvonnis.&#13;
5.9 Het vorenoverwogene brengt mede dat op&#13;
8 november 1997 geïntimeerde sub 1 de enige&#13;
pachter was; in het onderhavige pachtverlengingsgeding&#13;
kan daarom alleen met hem en&#13;
zijn belangen rekening worden gehouden.&#13;
5.10 Geïntimeerde sub 1 heeft gemotiveerd&#13;
aangegeven dat hij de onderhavige pachtrechten&#13;
niet heeft ingebracht in de door hem met&#13;
zijn echtgenote en (later) geïntimeerde sub 2&#13;
gesloten maatschap; toen die maatschapsovereenkomst&#13;
op schrift is gesteld, is zulks – naar&#13;
door verpachter wordt erkend – ook met&#13;
zoveel woorden daarin opgenomen. Geïntimeerde&#13;
sub 1 is mitsdien volledig beschikkingsbevoegd&#13;
gebleven met betrekking tot&#13;
zijn litigieuze pachtrechten en de litigieuze&#13;
pachtgrond. Van een handelen in strijd met de&#13;
artikelen 25 en 32 van de Pachtwet c.q. artikel&#13;
8 van de pachtovereenkomst is te dezen dan&#13;
ook geen sprake en hetzelfde geldt ten aanzien&#13;
van de handelwijze van geïntimeerde sub&#13;
1 ten aanzien van het suikerbietenquotum&#13;
voor zover samenhangende met de grond in&#13;
geschil. Van enige schade die verpachter met&#13;
betrekking tot dit quotum zou hebben geleden,&#13;
is ten processe ook niets gebleken: geïntimeerden&#13;
hebben ter zitting van het hof onweersproken&#13;
verklaard dat bedoeld quotum&#13;
nog in volle omvang aanwezig is.&#13;
Grief IV is, gelet op het vorenstaande, ongegrond.&#13;
5.11 Er veronderstellenderwijs van uitgaande&#13;
dat met de grond in geschil, die geïntimeerde&#13;
sub 1 – naar hij ter zitting van het hof heeft&#13;
verklaard – in het jaar 1979 nog ten behoeve&#13;
van zijn melkveebedrijf heeft gebruikt, melkquotum&#13;
is gaan samenhangen, overweegt het&#13;
hof als volgt.&#13;
5.12 De in artikel 25 van de Pachtwet neergelegde&#13;
verplichting van de pachter om als een&#13;
goed pachter te handelen en bij het einde van&#13;
de pachtovereenkomst het gepachte in goede&#13;
staat aan de verpachter op te leveren, zal in&#13;
het algemeen medebrengen dat het hem niet&#13;
vrijstaat bij het einde van de pacht of gedurende&#13;
de looptijd daarvan de grond aan de verpachter&#13;
op te leveren zonder deze in de gele-&#13;
genheid te stellen tevens de daarmee samenhangende&#13;
heffingvrije hoeveelheid melk te&#13;
verwerven. Dit impliceert, mede gelet op de&#13;
uit voornoemde wetsbepaling voortvloeiende&#13;
zorgverplichting van de pachter ook gedurende&#13;
de looptijd van de pachtovereenkomst, dat&#13;
het een pachter in het algemeen ook niet vrijstaat&#13;
gedurende de looptijd van de pacht de&#13;
met het gepachte samenhangende heffingvrije&#13;
hoeveelheid melk geheel of gedeeltelijk te vervreemden.&#13;
Zulk een vervreemding zonder&#13;
toestemming van de verpachter is aan te merken&#13;
als handelen in strijd met artikel 25 van de&#13;
Pachtwet en mitsdien als wanprestatie.&#13;
5.13 In casu staat ten processe vast dat geïntimeerde&#13;
sub 1 het hem in 1990 toegekend&#13;
melkquotum in 1992 heeft vervreemd aan een&#13;
derde, zulks zonder medeweten, laat staan&#13;
toestemming van de toenmalige verpachters.&#13;
Zoals onder 5.2 reeds overwogen, kan in dit&#13;
pachtverlengingsgeding niet aan de orde&#13;
komen of geïntimeerde sub 1, indien met de&#13;
grond in geschil melkquotum samenhing, ter&#13;
zake van die vervreemding gehouden is tot&#13;
betaling van schadevergoeding en, zo ja, hoe&#13;
groot die vergoeding dan moet zijn. Wel aan&#13;
de orde is of gemelde vervreemding in het&#13;
veronderstelde geval in de weg moet staan aan&#13;
toewijzing van zijn verlengingsverzoek.&#13;
5.14 Het hof stelt ten aanzien van dit laatste&#13;
vast dat sprake is van een samenloop van bijzondere&#13;
omstandigheden, te weten:&#13;
– de omstandigheid dat (ook) de litigieuze&#13;
grond in het referentiejaar 1979 min of meer&#13;
toevallig nog voor de melkproductie is gebruikt,&#13;
nu geïntimeerde sub 1 toen al besloten&#13;
had om met de melkproductie te stoppen&#13;
maar dit ten aanzien van deze grond nog niet&#13;
kon uitvoeren omdat deze nog niet definitief&#13;
aan hem (in pacht) was toegedeeld;&#13;
– het aanvangen van de litigieuze pachtovereenkomst&#13;
nadat het referentiejaar al was verstreken;&#13;
– het feit dat sprake is van een met ingang van&#13;
9 november 1979 ingegane, nieuw gevestigde&#13;
pachtverhouding, die geen betrekking had op&#13;
de grond (overigens slechts 4 aren) die geïntimeerde&#13;
sub 1 voordien van de (rechtsvoorganger&#13;
van) verpachter in pacht had;&#13;
– toekenning van een melkquotum nadat de&#13;
pachter al ruim tien jaar eerder met de melkproductie&#13;
was gestopt;&#13;
– het nimmer daadwerkelijk gebruikt zijn van&#13;
de grond in geschil voor het volmelken van&#13;
dit melkquotum.&#13;
5.15 Gelet op voormelde feiten en omstandigheden,&#13;
deze tezamen en in onderling verband&#13;
bezien, is het hof van oordeel dat geen plaats&#13;
is voor de conclusie dat de bedrijfsvoering van&#13;
geïntimeerde sub 1 in het veronderstelde geval&#13;
niet is geweest zoals het een goed pachter&#13;
betaamt, althans niet in die mate dat dit aan&#13;
verlenging van de onderhavige pachtovereenkomst&#13;
in de weg zou moeten staan.&#13;
Grief V kan mitsdien ook in dit opzicht geen&#13;
doel treffen.&#13;
5.16 Ook grief VI is ongegrond. Allereerst&#13;
wijst het hof erop dat een eventueel tekortschieten&#13;
in de nakoming van de verplichting&#13;
tot betaling van de pachtprijs niet beschouwd&#13;
kan worden als een aspect van de bedrijfsvoering&#13;
van een pachter. Daarnaast is van belang&#13;
dat uit de gedingstukken volgt dat de pachtprijs&#13;
steeds is voldaan, zij het wellicht enkele&#13;
keren met een geringe vertraging.&#13;
Het verwijt van verpachter betreft in feite&#13;
alleen de omstandigheid dat de betaling op&#13;
naam van de maatschap in plaats van op naam&#13;
van geïntimeerde sub 1 is geschied. Door die&#13;
enkele omstandigheid worden evenwel geen&#13;
rechten van verpachter aangetast.&#13;
Het hof wijst erop dat het betalen van de&#13;
pachtprijs één van de essentiële verplichtingen&#13;
van een pachter is en dat hij gehouden is deze&#13;
verplichting tijdig en correct na te komen.&#13;
Hetgeen ten deze aan geïntimeerde sub 1 kan&#13;
worden verweten is evenwel onvoldoende om&#13;
aan verlenging van de pachtovereenkomst in&#13;
de weg te staan.&#13;
5.17 Er veronderstellenderwijs van uitgaande&#13;
dat het door verpachter voorgenomen eigen&#13;
gebruik van de grond in geschil aangemerkt&#13;
kan worden als een gebruik voor een tot de&#13;
landbouw betrekkelijk doel als bedoeld in&#13;
artikel 41, lid 1, van de Pachtwet, acht het hof&#13;
dat persoonlijk gebruik voor hem in elk geval&#13;
niet van overwegende betekenis. Verpachter&#13;
heeft geen landbouwkundige opleiding. Hij exploiteert&#13;
samen met zijn zonen een transportbedrijf,&#13;
waarmee zij geheel in hun levensonderhoud&#13;
voorzien. De 2.80 ha grond, die&#13;
hij al zelf in gebruik heeft, leveren slechts&#13;
beperkte inkomsten van bijkomende aard.&#13;
5.18 Voor geïntimeerde sub 1 maakt de litigieuze&#13;
5.93.22 ha een substantieel gedeelte uit&#13;
van het akkerbouwbedrijf dat hij samen met&#13;
zijn echtgenote en zoon exploiteert, te weten&#13;
ongeveer 27% van het beschikbare areaal. Verlies&#13;
ervan moet dan ook worden beschouwd&#13;
als een ernstige aantasting van de grondslag&#13;
van zijn maatschappelijk bestaan; de omstandigheid&#13;
dat betrokkene ook nog inkomsten&#13;
uit een AAW-uitkering heeft, doet daaraan&#13;
onvoldoende af. De inkomsten uit de verkoop&#13;
van eieren en de verhuur van twee oude&#13;
woningen zijn van zeer bescheiden omvang en&#13;
laten het vorenstaande onverlet.&#13;
5.19 Op grond van het vorenstaande moet op&#13;
het onderhavige verlengingsverzoek naar billijkheid&#13;
worden beslist. Naar die maatstaf de&#13;
belangen van verpachter en geïntimeerde sub&#13;
1 tegen elkaar afwegend komt het hof tot de&#13;
conclusie dat het belang van laatstgenoemde&#13;
de doorslag moet geven.&#13;
Verpachter zal met het zelf gebruiken van de&#13;
litigieuze grond slechts bescheiden inkomsten&#13;
kunnen verwerven. Hij mist relevante kennis&#13;
en ervaring inzake de exploitatie van landbouwgrond&#13;
en zal in verband daarmee extra&#13;
kosten moeten maken dan wel met achterblijvende&#13;
opbrengsten te maken hebben. In feite&#13;
zal het alleen maar gaan om marginale neveninkomsten&#13;
naast zijn transportbedrijf. Voor&#13;
geïntimeerde sub 1 gaat het echter, zoals reeds&#13;
overwogen, om een substantieel deel van zijn&#13;
bedrijf, hetgeen te meer klemt nu zijn bedrijf&#13;
(akkerbouw) toch al van bescheiden omvang&#13;
is. Weliswaar waren de bedrijfsinkomsten de&#13;
afgelopen jaren van zeer bescheiden omvang,&#13;
maar gemiddeld is sprake geweest van een&#13;
positief bedrijfsresultaat; een bedrijfsverkleining&#13;
zal dat resultaat onevenredig zwaar aantasten.&#13;
5.20 Het vorenoverwogene leidt ertoe dat&#13;
grief VII, ook als deze gegrond zou worden&#13;
geacht, niet kan leiden tot afwijzing van de&#13;
gevraagde pachtverlenging, alsmede dat de&#13;
grieven VIII en IX ongegrond zijn.&#13;
5.21 Op grond van al het vorenstaande komt&#13;
het hof tot de conclusie dat de onderhavige&#13;
pachtovereenkomst met geïntimeerde sub 1&#13;
moet worden verlengd. Uit het ten processe&#13;
door verpachter aangevoerde moet worden&#13;
afgeleid dat hij subsidiair verzoekt de pachtovereenkomst&#13;
niet verder te verlengen dan tot&#13;
het einde van het pachtjaar waarin geïntimeerde&#13;
sub 1 de leeftijd van 65 jaar zal bereiken.&#13;
Gelet op het bepaalde in artikel 45, lid 3, van&#13;
de Pachtwet zal het hof daarom de pachtovereenkomst&#13;
verlengen tot en met 8 november&#13;
2001.&#13;
Geïntimeerde sub 1 zal geen verdere verlenging&#13;
van de pachtovereenkomst kunnen verzoeken,&#13;
maar ingeval geïntimeerde sub 2&#13;
onherroepelijk als medepachter zal zijn aangemerkt&#13;
kan hij dat wel doen; hij dient dat&#13;
verzoek alsdan vóór 1 september 2000 bij de&#13;
pachtkamer van het kantongerecht in te dienen.&#13;
5.22 Het bovenstaande brengt mee dat geen&#13;
sprake is geweest van onrechtmatige gebruik&#13;
van het gepachte door geïntimeerde, grief XI&#13;
is daarom ook in zoverre ongegrond.&#13;
5.23 Het door verpachter nog gedane bewijsaanbod&#13;
is ongespecificeerd en mitsdien te&#13;
vaag, weshalve het hof daaraan voorbijgaat.&#13;
6 Slotsom&#13;
6.1 De beschikking, waarvan beroep, moet&#13;
worden vernietigd en de onderhavige pachtovereenkomst&#13;
moet worden verlengd met een&#13;
periode van vier jaar, eindigend 8 november&#13;
2001, met bepaling dat geïntimeerde sub 1&#13;
geen verdere verlenging zal kunnen vragen en&#13;
dat geïntimeerde sub 2, ingeval hij onherroepelijk&#13;
als medepachter zal zijn aangemerkt,&#13;
vóór 1 september 2000 een verzoek tot verdere&#13;
verlenging van de pachtovereenkomst in&#13;
geschil bij de pachtkamer van het kantongerecht&#13;
kan indienen.&#13;
6.2 Verpachter moet als de hoofdzakelijk in&#13;
het ongelijk gestelde partij worden veroordeeld&#13;
in de in beide instanties tussen partijen&#13;
gevallen proceskosten. De in het incidenteel&#13;
hoger beroep opgeworpen grief is derhalve&#13;
gegrond.&#13;
Beslissing&#13;
Het hof, beschikkende in hoger beroep:&#13;
vernietigt de door de pachtkamer van het kantongerecht&#13;
te Sittard tussen partijen gegeven&#13;
beschikking van 8 oktober 1998, waarvan&#13;
beroep,&#13;
en opnieuw beschikkende:&#13;
verlengt de onderhavige pachtovereenkomst&#13;
met een periode van 4 jaar, eindigende op&#13;
8 november 2001;&#13;
bepaalt dat geïntimeerde sub 1 geen verdere&#13;
verlenging van deze pachtovereenkomst kan&#13;
verzoeken;&#13;
bepaalt voorts dat geïntimeerde sub 2, ingeval&#13;
hij onherroepelijk als medepachter zal zijn&#13;
aangemerkt, vóór 1 september 2000 een verzoek&#13;
om verdere verlenging bij de pachtkamer&#13;
van het kantongerecht kan indienen;&#13;
veroordeelt verpachter in de tussen partijen&#13;
gevallen proceskosten, aan de zijde van geïntimeerden&#13;
tot heden begroot voor de eerste&#13;
aanleg op ƒ 500,– en voor het hoger beroep op&#13;
ƒ 440,– voor verschotten en ƒ 1.700,– voor&#13;
salaris van de procureur.</content><legacyfootnotes/><footnotes><footnote/></footnotes><auteurs/><published>2001-02-01 00:00:00</published><modified>1999-06-08 00:00:00</modified><editiondate>2001-02-01</editiondate><htmlpath>https://denhollander.info/artikel/4687</htmlpath></article>
</articles></edition>