<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2010</searchword><id>8481</id><udhid>UDH:TvAR/8481</udhid><titel>Wetgeving en literatuur</titel><searchwords><searchword>TvAR 5/2010</searchword><searchword>UDH:TvAR/8481</searchword></searchwords><attachments><attachment><name>TvAR2010_5_4_Wetgeving.pdf</name><extention>pdf</extention><url>https://denhollander.info/download/5240/ci</url></attachment></attachments><inleiding>Pacht&#13;
Pachtbeleid&#13;
Over het pachtbeleid gaan drie brieven van de minister een de Tweede Kamer van 3 en 16 februari en 3 maart 2010. Daarin belicht de minister de volgende onderwerpen:&#13;
––het arrest van het Hof van Justitie van de Europese Unie van 21 januari 2010, Van Dijk/Gemeente Kampen (zie Nieuwsbrief Agrarisch Recht, num­mer 2 d.d. 21 januari 2010). De minister geeft een samenvatting van de inhoud van het arrest (Ka­merstukken II 2009/10, 27 924, nr. 41, brief van 3 februari 2010);&#13;
––de opdracht van de minister aan de Commissie pachtnormen o.l.v. prof. mr. A. Van Hall tot het uitwerken van de gerezen knelpunten en de evalu­atie van de pachtprijzensystematiek. De minister verwacht de Tweede Kamer vóór de zomer 2010 te kunnen berichten over de uitkomst hiervan en over het vervolgtraject (Kamerstukken II 2009/10, 27 924, nr. 42, brief van 16 februari 2010);&#13;
––een overzicht van de in 2008 betaalde pacht, dat de Commissie pachtnormen zal betrekken bij voor­noemde evaluatie (Kamerstukken II2009/10, 27 924, nr. 43, brief van 2 maart 2010).&#13;
</inleiding><content>Verbrede landbouw en pacht&#13;
Over verbrede landbouw en pacht gaat een artikel van D.W. Bruil in: de landeigenaar, nummer 2- april 2010, p. 6-7. Centraal staat de (beantwoording van de) vraag of de pacht­regeling een belemmering is voor de ontwikkeling van de multifunctionele landbouw. Deze vraag dient zich aan bij bestaande en nieuwe pachtovereenkomsten.&#13;
Pacht en melkquotum&#13;
In de apriluitgave van de landeigenaar(nummer 2, p. 28) be­spreekt H.A. van Basten het arrest van 9 februari 2010 van het Pachthof Arnhem inzake Beelaerts van Blokland/Dim­mendaal (Agr.r. 2010/5565, m. nt. D.W. Bruil).&#13;
Zakelijke rechten&#13;
Onteigening&#13;
In LTB 2010/3, p. 11-13 bespreekt J.A.M.A. Sluysmans de onteigeningsarresten van de Hoge Raad over 2009 voor zo­ver die gepubliceerd zijn in het tijdschrift Rechtspraak van de Week.&#13;
Ruimtelijke Ordening&#13;
Wet algemene bepalingen omgevingsrecht (Wabo)&#13;
Op 23 maart 2010 is het wetsvoorstel Invoeringswet Wabo (nr. 31 953) door de Eerste Kamer aangenomen: Handelin­gen I 2009/10, nr. 23, p. 1019-1019, waarna het op 1 april 2010 in het Staatsblad is gepubliceerd: Stb. 2010, 142. In het kader van de Wabo zijn op dezelfde datum ook in het Staats­blad respectievelijk de Staatscourant gepubliceerd:&#13;
––Het Invoeringsbesluit Wabo: Stb. 2010, 144. Dit be­sluit voorziet in de aanpassing van een groot aantal algemene maatregelen van bestuur in verband met de invoering van de Wabo. Via dit besluit worden die besluiten aangepast aan de Wabo en de daarop gebaseerde regelgeving (Besluit omgevingsrecht en de Regeling omgevingsrecht).&#13;
––Het Besluit omgevingsrecht (Bor): Stb. 2010, 143. De Wabo kent bij een groot aantal artikelen de verplichting of de mogelijkheid om de artikelen via een algemene maatregel van bestuur of via een ministeriële regeling uit te werken. Het Bor voor­ziet hierin ten aanzien van de uitwerking van de Wabo via een algemene regeling van bestuur. In het besluit komt een grote variëteit aan onderwerpen aan de orde.&#13;
––De Regeling omgevingsrecht (Mor): Stcrt. 2010, 5162. De ministeriële regeling omgevingsrecht (Mor) bevat nadere regels met betrekking tot be­paalde onderdelen van de Wabo en het Bor. De Mor bestaat uit drie delen, waarin de volgende onder­werpen worden geregeld: (a) indieningsvereisten in verband met een aanvraag om een omgevingsver­gunning; (b) bijzondere gevallen van bestuurlijke verplichtingen: het verstrekken van gegevens aan de VROM-inspectie en de aanwijzing van BBT-do­cumenten; (c) kwaliteitscriteria voor de rechtshand­having van de milieuregelgeving voor inrichtingen.&#13;
Inwerkingtreding Invoeringswet Wabo, Invoeringsbesluit Wabo en Bor: op een bij koninklijk besluit te bepalen tijd­stip, dat voor de verschillende artikelen of onderdelen daar­van verschillend kan worden vastgesteld.&#13;
Inwerkingtreding Mor: op tijdstip inwerkingtreding Bor.&#13;
Wet algemene bepalingen omgevingsvergun­ning (Wabo)&#13;
Over de Wabo gaat: H.D. Tolsma, ‘De toekomst van de Wabo: een omgevingsvergunning met integrale belangenaf­weging’, M&amp;R 2010/3, p. 146-150. Het artikel geeft een eer­ste verkenning van de juridische belemmeringen die ver­wacht worden bij de invoering van de Wabo.&#13;
Beheer landelijk gebied&#13;
Natura 2000 en Crisis- en herstelwet&#13;
De vraag hoe moet worden omgegaan met bestaand gebruik in en rond Natura 2000-gebieden staat centraal in: H.E. Wol­dendorp, ‘Bestaand gebruik, Natura 2000 en de Crisis- en herstelwet’, BR 2010, p. 99-112. Daarbij betrekt de auteur recente ontwikkelingen op dit gebied, zoals de Crisis- en herstelwet en een conclusie van de A-G bij een arrest van het Hof van Justitie d.d. 9 juli 2009 (nr. C-226/08, BR 2009, p. 956-960), waarin meer duidelijkheid wordt gegeven over welk bestaand gebruik volgens de Habitatrichtlijn vergun­ningplichtig is.&#13;
Flora- en faunawet&#13;
Over de uitzonderingsmogelijkheden op de verbodsbepalin­gen uit de Flora- en faunawet, zoals opgenomen in het Be­sluit vrijstelling beschermde dier- en plantensoorten (hierna: ‘Vrijstellingsbesluit’) gaat: M. van Geilswijk, ‘Gedragsco­des onder de Flora- en faunawet: exit of doorstart’, BR 2010, p. 94-98. In het bijzonder staat de auteur stil bij de wijziging die het Vrijstellingsbesluit op 23 januari 2005 onderging. Deze wijziging voorziet onder andere in de introductie van een aantal extra gronden op basis waarvan ontheffing kan worden verleend, alsmede in de introductie van een vrijstel­ling die geldt als wordt gehandeld overeenkomstig een door de minister goedgekeurde gedragscode. In een recente uit­spraak van de Rechtbank Arnhem van 27 oktober 2009, LJN BK2969 oordeelt de rechtbank dat een aantal van de in art. 16b Vrijstellingsbesluit genoemde vrijstellingsgronden zich niet verdraagt met art. 16, eerste lid, van de Habitatrichtlijn en art. 9, eerste lid, van de Vogelrichtlijn. Deze uitspraak en de gevolgen hiervan voor reeds goedgekeurde gedragsco­des en voor nieuwe gedragscodes worden door de auteur be­sproken.&#13;
Over het nieuwe beoordelingskader van het Ministerie van LNV voor het ontheffingensysteem van de Flora- en fauna­wet gaat: R.M. Fieten en A. Drahmann, ‘Nieuw beoorde­lingskader voor Ffw-ontheffingen: probleem opgelost?’, BR 2010, p. 181-186. Aanleiding voor het nieuwe beoordelings­kader is een tweetal uitspraken van de Afdeling bestuurs­rechtspraak van de Raad van State (ABRS 21 januari 2009, nr. 200802863/1, LJN BH0446 en ABRS 13 mei 2009, nr. 200802624/1, LJN BI3701), waarin de Afdeling oordeelde dat het bestaande ontheffingensysteem in de Flora- en fauna­wet in strijd is met de Vogel- en Habitatrichtlijn.&#13;
Beheerplannen en aanwijzingsbesluiten&#13;
In een brief van 16 februari 2010 informeert de minister de Tweede Kamer over de verhouding tussen aanwijzingsbe­sluiten en beheerplannen, de uitgangspunten daarbij en het belang om onverkort door te gaan met de aanwijzing van de gebieden. In een bijlage bij de brief gaat de minister in op de acties in het kader van de Programmatische Aanpak Stik­stof (Kamerstukken II 2009/10, 32 123 XIV, nr. 153). Op verzoek van de vaste commissie voor LNV heeft de minister Interbestuurlijk Regiebureau Natura 2000 opdracht gegeven om nogmaals bij provincies aan te geven dat beheerplannen niet worden getoetst op A-lijstsoorten. Zo is te lezen in een brief van de minister van 9 februari 2010 aan de Tweede Ka­mer. De Habitatrichtlijn kent geen A-lijst of A-lijstsoorten; deze vormen dus ook geen basis voor toetsing aan beheer­plannen. Beheerplannen worden alleen getoetst aan de in het aanwijzingsbesluit gestelde doelen, aldus de minister. Ken­nelijk was dit voor enkele provincies niet duidelijk (Kamer­stukken II 2009/10, 32 123 XIV, nr. 149).&#13;
Rechtspraak Natuurbeschermingswet 1998&#13;
Over vergunningverleningen uit hoofde van de Natuurbe­schermingswet 1998 ten behoeve van een varkenshouderij, twee veehouderijen en een vleesvarkensbedrijf heeft de Af­deling bestuursrechtspraak Raad van State op 31 maart 2010 een viertal relevante uitspraken gedaan: ABRS 31 maart 2010, LJN BL9657, BL9658, BL9656, BL9635. Deze zijn in deze uitgave van het tijdschrift gepubliceerd in de rubriek Rechtspraak, onder nummers 5570, 5571, 5572, 5573. Ook de essentie van de uitspraken is daarbij aangegeven. Kort­heidshalve wordt daarnaar verwezen. Deze uitspraken zul­len ook worden besproken in een artikel van D.W. Bruil en G. van der Feltz over Natura 2000, dat naar verwachting in de juli/augustusuitgave van dit tijdschrift verschijnt.&#13;
Marktordening&#13;
Regeling GLB-inkomenssteun 2006: weersver­zekering&#13;
De wijziging per 16 oktober 2009 van de regeling GLB-in­komenssteun 2006 (Stcrt. 2009, 15455) maakt het landbou­wers mogelijk om tot 65% subsidie te verkrijgen op de pre­mie van een brede weersverzekering (zie Agr.r. 2009, p. 494, Wetgeving en Literatuur). Een dergelijke verzekering moet wel door de minister zijn goedgekeurd. De minister heeft in­middels aan vier verzekeraars goedkeuring verleend om een brede weersverzekering te gaan voeren. Met het beschik­baar komen van deze verzekeringen zijn volgens de minister alle weersrisico´s voor alle teelten verzekerbaar geworden. Van een overheidsbijdrage bij weersgerelateerde incidenten zal dan ook geen sprake meer zijn. Zo is te lezen in een brief van de minister aan de Tweede Kamer van 25 februari 2010 (Kamerstukken II2009/10, 32 123 XIV, nr. 161).&#13;
Dieren&#13;
Biggen&#13;
De minister heeft de Tweede Kamer op 23 februari 2010 een evaluatierapport toegezonden over het gasverdoofd cas­treren van biggen, vergezeld van een brief met toelichting (Kamerstukken II 2009/10, 28 286, nr. 379). De algemene teneur is dat het gasverdoofd castreren nog steeds een goe­de tussenoplossing is, maar dat ten aanzien van de techno­logie en de werkwijze van verdoofd castreren in de prak­tijk verbeteringen aangebracht kunnen en moeten worden. Uiteindelijk is het de bedoeling dat in 2015 wordt gestopt met castreren. Die ambitie is in 2007 reeds neergelegd in de ‘Verklaring van Noordwijk’; een gezamenlijk initiatief van CBL, COV, LTO en NVV.&#13;
Q-koorts&#13;
De Regeling tijdelijke maatregelen dierziekten in verband met Q-koorts is gewijzigd: Stcrt. 2010, 3322 (Regeling van de Minister van LNV van 28 januari 2010, nr. 111689). De wijziging heeft betrekking op maatregelen die gelden voor houderijen van geiten en schapen voor een bepaalde pu­blieksfunctie, zoals: zorgboerderijen, kinderboerderijen, die­rentuinen en houders die op hun locatie ‘lammetjesaaidagen’  organiseren. De maatregelen zien op een afzonderingsplicht van drachtige geiten en schapen van het publiek vanaf de vierde maand tot twee weken na het lammeren.&#13;
In een brief van 24 februari 2010 schetst de minister de stand van zaken en een overzicht van de getroffen maatre­gelen met betrekking tot de Q-koorts bestrijding (Kamer­stukken II 2009/10, 28 286, nr. 380). Ook geeft de minister in deze brief aan dat zij bewilligt in de motie Van der Vlies (Kamerstukken II 2009/10, 28 286, nr. 377) om per direct te stoppen met het ruimen van schijndrachtige dieren.&#13;
Wet dieren&#13;
Over de Wet dieren gaan twee artikelen in NJB 2010, 273 en 274, afl. 6:&#13;
––E.C. de Bordes, ‘Intrinsieke waarde voor dieren: een discutabel concept’ (p. 348-352);&#13;
––E. Cramer, ‘Dieren zijn geen zaken, maar mensen’ (p. 353-354).&#13;
Gezondheids- en welzijnswet voor dieren (GWWD)&#13;
In het kader van het wetsvoorstel tot wijziging van de GWWD strekkende tot het opnemen van bestuurlijke boetes (nr. 31 814) is verschenen de nadere memorie van antwoord d.d. 9 maart 2010 (Kamerstukken I 2009/10, 31 814, nr. E). Op verzoek van de leden van de commissie voor LNV licht de minister twee punten nader toe: (a) de keuze tussen staf­rechtelijke en bestuursrechtelijke handhaving en (b) de rela­tie tussen de hoogte van de op te leggen maximale boete en de ernst van de overtreding.&#13;
Milieurecht&#13;
Afvalstoffen&#13;
Een analyse van de jurisprudentie (2004-2009) ten aanzien van het begrip ‘afvalstof’ in de zin van de Wet milieube­heer (en de Kaderrichtlijn Afvalstoffen) gaat: E. Dans, ‘Het begrip afvalstof revisited’ in de maartuitgave van het Tijd­schrift voor Omgevingsrecht: TO 2010/afl. 1, p. 11-17. Cen­traal staat de vraag wanneer sprake is van een afvalstof in voornoemde zin. De beantwoording daarvan is relevant, om­dat het verboden is om afvalstoffen buiten de inrichting in de bodem te brengen of te verbranden (art. 10.2 Wm) en een overtreding van dit verbod tevens strafbaar is op grond van de Wet economische delicten. In dat kader komt ook recht­spraak aan de orde waarbij die vraag zich toespitst op ‘agra­rische voortbrengselen’, zoals dierlijke mest, kadavers, ei­erschalen, gemaaid gras, bietenstaartjes/-puntjes, maïs/maïsstro etc.&#13;
Wet geurhinder en veehouderij, Wet ammoniak veehouderij&#13;
In de maartuitgave van het tijdschrift Regelingen Omge­vingsrecht zijn over de Wet geurhinder veehouderij (Wgv) en de Wet ammoniak veehouderij (Wav) de volgende - voor de agrarische rechtspraktijk relevante - uitspraken van de Afdeling bestuursrechtspraak van de Raad van State (ABRS) verkort weergegeven:&#13;
––ABRS 30 december 2009, nr. 200903452/1/M2, LJN BK7968. Bedrijfsgebouwen kunnen ook wor­den aangemerkt als geurgevoelige objecten in de zin van de Wgv (TO 2010/151).&#13;
––ABRS 20 januari 2010, nr. 200902613/1/M2, LJN BK9888. Een tijdelijk leegstaande woning is een geurgevoelig object in de zin van de Wgv (TO 2010/153).&#13;
––ABRS 20 januari 2010, nr. 200905744/1/M2, LJN BK9887. Een redelijke wetsuitleg brengt mee dat bij de vaststelling van de mate van bescherming tegen stankhinder uit hoofde van de Wgv, van een agrarische bedrijfswoning die is afgesplitst van een nog in werking zijnde veehouderij, ook aansluiting moet worden gezocht bij de juridisch-planologische status van die woning (TO 2010/155).&#13;
––ABRS 20 januari 2010, nr. 200904362/1/M2, LJN BK9889. Terechte vergunningverlening door het college ex. art. 8.4 Wet milieubeheer aan een var­kenshouderij. De aangevraagde stalsystemen leiden tot een lagere ammoniakemissie dan de ammonia­kemissie die de toepassing van de beste beschikbare technieken met zich zouden brengen. Het college heeft in redelijkheid kunnen oordelen dat toepas­sing van de omgevingsvergunning niet leidt tot een weigering van de revisievergunning, nu het college hieraan ten grondslag heeft gelegd dat de aanwezig­heid van natuurgebieden geen aanleiding geeft om te eisen dat een nog lagere ammoniakemissie wordt bereikt. Geen sprake van een onvoldoende gemoti­veerd besluit, noch van een onjuiste toepassing van de Beleidslijn, aldus de Afdeling. (TO 2010/154).&#13;
Wet Milieubeheer: beste beschikbare technieken&#13;
Over de beste beschikbare technieken (BBT) als uitgangs­punt voor vergunningverlening op grond van de Wet mili­eubeheer gaat: C.L. Knijff, ‘Beste beschikbare technieken. Jurisprudentie: toetsingskader, termijnen, beste en ‘light’ technieken’, M&amp;R 2010/3, p. 151-158. De titel dekt de la­ding.&#13;
Wet milieubeheer: dieren geen geluidsgevoelig objecten&#13;
In ABRS 27 januari 2010, nr. 200904387/1/M1, LJN BL0731 oordeelt de Afdeling in het kader van een milieu­vergunningverlening aan de Nederlandse gasunie ex art. 8.1 Wet milieubeheer voor het oprichten en in werking hebben van een aardgascompresstation, dat dieren (in het onderhavi­ge geval vee) geen geluidsgevoelige objecten zijn in de zin van de Wet geluidhinder. Zie voor een annotatie van deze uitspraak: JM 2010/ 32, m. nt. Arents.&#13;
Fiscaal recht&#13;
Successiewet&#13;
Over de gevolgen van de - met ingang van 1 januari 2010 - gewijzigde Successiewet 1956 voor ondernemers in de land- en tuinbouw gaat: M.J. Tolsma, ‘Bedrijfsopvolging in de ge­wijzigde Successiewet’, LTB 2010/3, p. 1-4.&#13;
Landbouwvrijstelling&#13;
In LTB 2010/3, p. 5-10 bespreekt P.L.F. Seegers een selectie uitspraken uit het jaar 2009 over de toepassing van de land­bouwvrijstelling ex art. 3.12 Wet IB 2001.&#13;
Diversen&#13;
Crisis- en herstelwet&#13;
De Crisis- en herstelwet is op 31 maart 2010 in werking ge­treden: Stb. 2010, nr. 137. Zie voor de volledige tekst van de Crisis- en herstelwet (Wet van 18 maart 2010, houdende re­gels met betrekking tot versnelde ontwikkeling en verwe­zenlijking van ruimtelijke en infrastructurele projecten): Stb. 2010, nr. 135 en nr. 136. &#13;
</content><legacyfootnotes/><footnotes><footnote/></footnotes><auteurs>mr. C.S.C. Monsma</auteurs><published>2010-05-01 00:00:00</published><modified>2010-05-01 00:00:00</modified><editiondate>2010-05-01</editiondate><htmlpath>https://denhollander.info/artikel/8481</htmlpath></article>
</articles></edition>