<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2018</searchword><id>15105</id><udhid>UDH:TvAR/15105</udhid><titel>Een alternatieve verdeling van fosfaatrechten tussen pachters en verpachters</titel><searchwords><searchword>TvAR 7/8/2018</searchword><searchword>UDH:TvAR/15105</searchword></searchwords><attachments><attachment><name>19932.pdf</name><extention>pdf</extention><url>https://denhollander.info/download/19932/ci</url></attachment></attachments><inleiding>&lt;p&gt;Op 1 januari 2018 is, na een jaar uitstel, een stelsel van fosfaatrechten ingevoerd. De invoering van dit stelsel leidt in de pachtpraktijk tot veel onzekerheid in geval van pacht van (een deel van) een melkveehouderij. Die onzekerheid ziet op de vraag in hoeverre de verpachter aanspraak kan maken op (een deel van) de fosfaatrechten die aan zijn pachter zijn toegekend. Gelet op de financiële waarde van fosfaatrechten, op het moment van schrijven ruim €220 per kilo, en het gegeven dat fosfaatrechten overdraagbaar zijn, ligt het in de lijn der verwachting dat hier procedures over gevoerd zullen gaan worden. Een bijkomende vraag is in welke mate daarbij rekening gehouden moet worden met de inspanningen van de pachter die tot de toegekende fosfaatrechten hebben geleid. In deze bijdrage onderzoek ik deze problematiek en kom ik met een suggestie voor de rechtspraktijk voor de verdeling van fosfaatrechten tussen pachters en verpachters. Een geheel gepachte melkveehouderij is hierbij het uitgangspunt, tenzij anders vermeld.&lt;/p&gt;</inleiding><content>&lt;h3&gt;1. De toekenning van fosfaatrechten&lt;/h3&gt;&lt;h4&gt;1.1. Wetswijziging&lt;/h4&gt;&lt;p&gt;Ten behoeve van de invoering van een stelsel van fosfaatrechten is de Meststoffenwet op 29 mei 2017 gewijzigd. Het nieuwe art. 21b lid 1 luidt: &lt;span class="italic"&gt;‘het is een landbouwer verboden op zijn bedrijf in een kalenderjaar meer dierlijke meststoffen met melkvee, uitgedrukt in kilogrammen fosfaat, te produceren dan het op het bedrijf rustende fosfaatrecht (…).&lt;/span&gt;&lt;/p&gt;&lt;p&gt;De omvang van dit fosfaatrecht volgt uit art. 23, derde lid: &lt;span class="italic"&gt;‘Het op het bedrijf rustende fosfaatrecht op het tijdstip van inwerkingtreding van het verbod, bedoeld in artikel 21b, eerste lid, wordt door onze Minister vastgesteld en komt overeen met de forfaitaire productie van dierlijke meststoffen in een kalenderjaar door melkvee dat op 2 juli 2015 door het bedrijf is gehouden (…).’&lt;/span&gt;&lt;/p&gt;&lt;p&gt;Melkveehouders krijgen fosfaatrechten toegekend op basis van het aantal runderen dat zij hielden op de referentiedatum, 2 juli 2015. De toekenning van deze rechten leidt tot tal van procedures.&lt;span class="superscript"&gt; [2]&lt;/span&gt; Deze zijn voor het overgrote deel bestuursrechtelijk van aard. Kort gezegd eisen veehouders daarin extra fosfaatrechten omdat de dieraantallen van 2 juli 2015 niet representatief zouden zijn voor hun bedrijfsvoering. Bijvoorbeeld omdat ze op die datum een nieuwe stal aan het bouwen waren die geleidelijk vol gezet zou gaan worden.[3] &lt;/p&gt;&lt;h4&gt;1.2. Runderen waar fosfaatrechten voor nodig zijn&lt;/h4&gt;&lt;p&gt;De fosfaatrechten worden toegekend voor, en zijn dus ook nodig voor het houden van runderen die vallen onder de definitie van melkvee uit art. 1, eerste lid, onderdeel kk van de Meststoffenwet. Het betreft de volgende categorieën:&lt;/p&gt;&lt;ul&gt;&lt;li class="streepjes"&gt;Categorie 100: melk- en kalfkoeien die tenminste eenmaal hebben gekalfd en die voor de melkproductie of fokkerij worden gehouden met inbegrip van koeien die drooggezet worden alsmede koeien die worden vetgemest en in de mesttijd worden gemolken. &lt;/li&gt;&lt;li class="streepjes"&gt;Categorie 101: jongvee jonger dan 1 jaar voor de melkveehouderij, en vrouwelijke opfokkalveren voor de vleesveehouderij tot 1 jaar. &lt;/li&gt;&lt;li class="streepjes"&gt;Categorie 102: jongvee ouder dan 1 jaar, te weten alle runderen van 1 jaar en ouder inclusief overig vleesvee, met uitzondering van roodvleesstieren en fokstieren. &lt;/li&gt;&lt;/ul&gt;&lt;p&gt;Voor een rund uit de categorie 101 wordt 9,6 kilo fosfaatrecht toegekend, voor een rund uit categorie 102 21,9 kilogram. Voor runderen uit de categorie 100 hangt de omvang van het fosfaatrecht af van de gemiddelde melkproductie per koe in het jaar 2015 op het bedrijf dat de rechten krijgt toegekend. De marge loopt uiteen van 32,4 tot 49,3 kilo fosfaatrechten per melkkoe.[4]&lt;/p&gt;&lt;p&gt;In de vleesveesector heeft lange tijd onduidelijkheid bestaan over de vraag in hoeverre vleesveehouders fosfaatrechten nodig hebben voor hun jongvee. Minister Schouten heeft kort voor het ter perse gaan van dit artikel de Beleidsregel fosfaatrechten jongvee aangekondigd die er op neer komt dat er alleen fosfaatrechten nodig zijn voor jongvee dat gehouden wordt om een kalf te krijgen. Voor zoogkoeienhouders komt er op termijn een vrijwillige vrijstellingsregeling.[5]&lt;/p&gt;&lt;h4&gt;1.3. Wijziging van het bruto aantal fosfaatrechten&lt;/h4&gt;&lt;p&gt;Aan de hand van het aantal runderen uit bovenstaande diercategorieën op 2 juli 2015 en de bijbehorende excretienormen[6], wordt het bruto aantal kilogrammen fosfaatrechten voor een landbouwer vastgesteld. Deze hoeveelheid kan via diverse wettelijke voorzieningen zowel naar boven als naar beneden worden bijgesteld. Ik licht deze beknopt toe:[7]&lt;/p&gt;&lt;h5&gt;1.3.1. In- en uitscharing&lt;/h5&gt;&lt;p&gt;Veel melkveebedrijven fokken hun jongvee niet zelf op, maar besteden dit uit aan een gespecialiseerd bedrijf. Als de runderen volgroeid zijn en klaar voor de melkproductie, keren deze terug op het oorspronkelijke bedrijf. Omdat fosfaatrechten worden toegekend aan de houder van de runderen, komen deze in de praktijk terecht bij het opfokbedrijf dat het jongvee hield op 2 juli 2015, en niet bij de economische eigenaar van het jongvee. Als beide partijen daarmee instemmen, kunnen de rechten zonder afroming worden overgedragen aan de uitscharende partij.[8] Dit in tegenstelling tot reguliere overdracht van fosfaatrechten, waarbij er in beginsel 10% wordt afgeroomd.[9]&lt;/p&gt;&lt;h5&gt;1.3.2. Bijzondere omstandigheden&lt;/h5&gt;&lt;p&gt;In art. 23 lid 6 van de Meststoffenwet is een aantal omstandigheden opgenomen die een negatieve invloed kunnen hebben op de omvang van het toegekende fosfaatrecht. Het betreffen: bouwwerkzaamheden, diergezondheidsproblemen, ziekte of overlijden van een persoon van het samenwerkingsverband van de landbouwer of een bloed- of aanverwant in eerste graad en vernieling van de melkveestallen. Als een dergelijke omstandigheid op 2 juli 2015 aan de orde was, kunnen landbouwers vragen om de fosfaatrechten die zij zouden hebben gekregen zonder deze omstandigheid. Mits die omstandigheid een impact van minimaal 5% heeft gehad op de omvang van het toegekende fosfaatrecht.&lt;/p&gt;&lt;h5&gt;1.3.3. Knelgevallen&lt;/h5&gt;&lt;p&gt;Naast de bijzondere omstandigheden heeft de wetgever ook nog een tweetal categorieën knelgevallen opgenomen. De eerste categorie ziet op nieuwe bedrijven die op 2 juli 2015 nog aan het opstarten waren.[10] Daarnaast is er een voorziening opgenomen voor bedrijven waar op 2 juli 2015 een natuurgebied of publieke infrastructuur werd aangelegd dan wel onderhouden.[11] &lt;/p&gt;&lt;h5&gt;1.3.4. Bedrijfsoverdracht&lt;/h5&gt;&lt;p&gt;Wanneer een landbouwer tussen 2 juli 2015 en 1 januari 2018 een beëindigd bedrijf heeft overgenomen, wordt het fosfaatrecht dat aan het beëindigde bedrijf zou zijn toegekend, toegekend aan de landbouwer die dat bedrijf heeft verkregen.[12] Als een bedrijf alleen gedeeltelijk is overgenomen wordt het over te nemen recht naar rato berekend. &lt;/p&gt;&lt;h5&gt;1.3.5. Generieke korting niet grondgebonden bedrijven&lt;/h5&gt;&lt;p&gt;Hoewel het in de praktijk niet voorkomt, is er geen enkele wettelijke verplichting die voorschrijft dat een melkveehouderij over landbouwgrond moet beschikken. Wel geldt sinds de invoering van de Wet grondgebonden groei Melkveehouderij (van kracht sinds 1 januari 2016) de verplichting om bij uitbreiding van een melkveebedrijf extra grond in gebruik te nemen of 100% van de mest te verwerken. &lt;/p&gt;&lt;p&gt;Dit voorkeursbeleid van de wetgever voor ‘verantwoorde’ melkveebedrijven is voortgezet in het stelsel van fosfaatrechten; grondgebonden bedrijven die in 2015 op basis van de Gecombineerde Opgave van dat jaar over voldoende grond beschikken om de volledige forfaitaire fosfaatproductie van het gemiddeld aantal stuks melkvee in 2015 (categorie 100, 101 en 102) te kunnen plaatsen, worden namelijk niet gekort op de toegekende fosfaatrechten. &lt;/p&gt;&lt;p&gt;Wanneer een bedrijf dat niet kan, en in 2015 dus mest heeft moeten afvoeren voor verwerking, vindt er een generieke korting plaats op de toegekende fosfaatrechten. In beginsel bedraagt deze korting 8,3%.[13] Dit percentage kan lager uitvallen bij een geringe overschrijding van de plaatsingsruimte voor mest in 2015. &lt;/p&gt;&lt;h3&gt;2. Rechtspraak inzake andere productiebeperkende regelgeving&lt;/h3&gt;&lt;h4&gt;2.1. Inleiding&lt;/h4&gt;&lt;p&gt;Wanneer (een deel van) een melkveehouderij op gepachte grond wordt geëxploiteerd, zijn er dus twee partijen die invloed hebben op de toekenning en omvang van het fosfaatrecht. Enerzijds is dat de pachter die het bedrijf exploiteert (specifiek: het houden van melkvee), en anderzijds de verpachter die grond, eventueel met gebouwen zoals stallen, aan de verpachter ter beschikking stelt om die exploitatie mogelijk te maken. Beide partijen hebben zodoende een op het oog valide argument om fosfaatrechten op te eisen. Deze tegenstelling was vanzelfsprekend ook in het verleden aan de orde, toen veehouders te maken hadden met andere regelgeving waarbij pachters en verpachters conflicterende belangen hadden. Ik zal daarom allereerst op die regelgeving ingaan, en kort toelichten hoe de rechtspraak daarin omging met geschillen tussen pachters en verpachters. &lt;/p&gt;&lt;p&gt;&amp;nbsp;&lt;/p&gt;&lt;h4&gt;2.2. Melkquotum&lt;/h4&gt;&lt;p&gt;Het melkquotum was een productierecht dat in de gehele Europese Unie gold van 1984 tot 1 april 2015. Het systeem kwam er kort gezegd op neer dat elke lidstaat een quotum kreeg toegewezen. Dit quotum moest worden verdeeld over de melkveehouders. Deze konden de quotumrechten ook aan elkaar overdragen. Wanneer een melkveehouder meer melk produceerde dan zijn individuele quotum toestond, werd een zogeheten 'superheffing' opgelegd. Net als bij de fosfaatrechten waren melkquota veel geld waard en rees ook daar dus de vraag of een verpachter aanspraak kon maken op (een deel van) het quotum van zijn pachter. De pachtkamer beantwoordde deze vraag in 1988 en oordeelde dat een pachter zijn quotum aan het einde van de pachtovereenkomst aan zijn verpachter moest overdragen.﻿[14] De grondslag hiervoor werd gevonden in art. 25 lid 2 van de Pachtwet waarin staat dat een pachter het gepachte aan het einde van de pachtovereenkomst in goede staat ter beschikking dient te stellen aan de verpachter﻿.&lt;span class="superscript"&gt; [15]&lt;/span&gt; Als de pachter had bijgedragen aan de totstandkoming van het melkquotum, kwam hem echter wel een vergoeding toe van de helft van de waarde daarvan.﻿[16]&lt;/p&gt;&lt;p&gt;&amp;nbsp;&lt;/p&gt;&lt;h4&gt;2.3. Varkensrechten&lt;/h4&gt;&lt;p&gt;Het stelsel van varkensrechten is, net als de fosfaatrechten, opgenomen in de Meststoffenwet. De rechten laten zich ook goed met elkaar vergelijken omdat het idee achter de wetgeving hetzelfde is; een varkenshouder mag niet meer varkens houden dan het op zijn bedrijf rustende varkensrecht. En ook varkensrechten zijn in beginsel overdraagbaar, zei het zonder afroming. Bij de verdeling van varkensrechten heeft de Pachtkamer aansluiting gezocht bij bovenstaande 50/50 rechtspraak over het melkquotum. In 2003 oordeelde de kamer dat de pachter zijn varkensrecht aan het einde van de pachtovereenkomst aan de verpachter diende over te dragen, waarna de verpachter hem een vergoeding verschuldigd was﻿. De hoogte van deze vergoeding werd, naar redelijkheid en billijkheid, en rekening houdende met alle omstandigheden van het geval, vastgesteld op 50% van de waarde van het varkensrecht.[17] Ook hier was het argument dat beide partijen een bijdrage hadden in de totstandkoming van het varkensrecht; de pachter door varkens te houden en de verpachter door een varkensschuur ter beschikking te stellen. Bijzondere omstandigheden die leiden tot een andere verdeling, worden in de praktijk niet snel aangenomen.[18] &lt;/p&gt;&lt;h4&gt;2.4. Toeslagrechten&lt;/h4&gt;&lt;p&gt;Het stelsel van toeslagrechten is niet één op één vergelijkbaar met het melkquotum en de varkensrechten. Toeslagrechten zien immers niet op het beperken van de productie maar op het bieden van inkomenssteun aan de landbouwer. Desondanks hebben verpachters wel getracht aanspraak te maken op de toeslagrechten van hun pachter. Hiertoe voerden zij aan dat toeslagrechten overdraagbaar zijn en dientengevolge een waarde hebben in het economische verkeer. Volgens hen waren toeslagrechten daarom het beste te vergelijken met productierechten en moest er aansluiting worden gezocht bij de rechtspraak over het melkquotum en de varkensrechten. &lt;/p&gt;&lt;p&gt;De pachtkamer van het Gerechtshof Arnhem gaat hier uiteindelijk niet in mee. Een cruciaal argument hierbij was dat het Hof, na het stellen van prejudiciële vragen aan het Europese Hof van Justitie, tot de conclusie kwam dat het stelsel van toeslagrechten een voortzetting is van een stelsel van rechtstreekse inkomenssteun die onder meer tot doel heeft om de landbouwbevolking van een redelijke levensstandaard te verzekeren. Dit in tegenstelling tot productierechten, die dienen ter ordening van de landbouwmarkt. &lt;/p&gt;&lt;p&gt;Om die reden oordeelde het Hof dat de verrijking van de pachter gerechtvaardigd is. Ook uit de eisen van redelijkheid en billijkheid en/of de norm van goed pachterschap vloeit volgens het Hof geen vergoedingsplicht voor de pachter voort.[19] Deze lijn is doorgetrokken in de jurisprudentie over betalingsrechten.[20] &lt;/p&gt;&lt;h3&gt;3. Mogelijkheden voor de verdeling van fosfaatrechten tussen pachters en verpachters&lt;/h3&gt;&lt;h4&gt;3.1. Argumenten tegen een 50/50 verdeling&lt;/h4&gt;&lt;p&gt;Nu de wetgever heeft verzuimd om een bepaling in de Meststoffenwet op te nemen over de relatie tussen pacht en fosfaatrechten, zal dit vraagstuk zich in de praktijk moeten ontwikkelen. De gedachte ligt voor de hand dat in de rechtspraak aansluiting zal worden gezocht bij de bovengenoemde ‘50/50 jurisprudentie’. Dit omdat het stelsel van fosfaatrechten marktordening als voornaamste doel heeft.[21] En naar hun aard sluiten fosfaatrechten mijns inziens nauwer aan bij het melkquotum en varkensrechten dan bij toeslagrechten. &lt;/p&gt;&lt;p&gt;Toch zijn er argumenten te bedenken die tegen een dergelijke verdeling ingebracht kunnen worden. Zo zou een pachter de vraag kunnen stellen welke bijdrage de grond van de verpachter heeft geleverd aan de toekenning van zijn fosfaatrecht.[22] En of die bijdrage bij benadering neerkomt op een aandeel van 50%. Het fosfaatrecht wordt immers gebaseerd op de omvang van de veestapel op 2 juli 2015; landbouwgrond speelt hierbij een kleinere rol dan bij de toekenning van het melkquotum. &lt;/p&gt;&lt;p&gt;Hetzelfde argument kan worden ingebracht voor de intensieve melkveehouderij, waar de melkopbrengst per koe fors hoger ligt dan op een gemiddeld bedrijf. Eerder in deze bijdrage hebben wij gezien dat een melkveehouder daarvoor wordt ‘beloond’ in de vorm van extra fosfaatrechten.[23] De vraag rijst dan hoe terecht het is dat de verpachter meedeelt in deze beloning, terwijl hij daar geen noemenswaardige inspanning voor geleverd heeft. De hogere melkproductie en het daarmee samenhangende verhoogde fosfaatrecht hangen immers direct samen met de intensieve bedrijfsvoering van de pachter. &lt;/p&gt;&lt;p&gt;Wat ook tegen een 50/50 verdeling spreekt, is de schijn van willekeur die daaraan verbonden is. Hoe praktisch en makkelijk zo een verdeling ook moge lijken, er kan bij procespartijen een beeld ontstaan dat een rechter het eigenlijk ook niet weet, en de knoop uit armoede maar doormidden hakt. &lt;/p&gt;&lt;h4&gt;3.2. Alternatieven voor een 50/50 verdeling &lt;/h4&gt;&lt;p&gt;Maar kan het ook anders? Een alternatief is de theorie van Tolner, welke inhoudt dat de waarde van productierechten (in zijn bijdrage specifiek het melkquotum) verdeeld zou moeten worden naar rato van de werkelijke inspanningen die pachter en verpachter in een concreet geval hebben geleverd.[24] Toch heeft de Pachtkamer deze suggestie tot op heden niet ter harte genomen en wordt er alleen in bijzondere omstandigheden van de hoofdregel afgeweken. Een verklaring hiervoor is vermoedelijk gelegen in het feit dat rechtspraak erg gecompliceerd en kostbaar wordt wanneer er van geval tot geval door deskundigen moet worden gewogen in hoeverre de inspanningen van twee partijen aan het productierecht hebben bijgedragen. &lt;/p&gt;&lt;p&gt;Gelet op de jurisprudentie over andersoortige productierechten, is het mijns inziens te kort door te bocht om te stellen dat verpachte gronden en gebouwen een dermate kleine bijdrage aan het toegekende fosfaatrecht hebben geleverd, dat de verpachter in het geheel geen aanspraak kan maken op de fosfaatrechten die aan zijn pachter zijn toegekend. De pacht maakt immers de exploitatie van een melkveebedrijf mogelijk, en de aan de pachter toegekende fosfaatrechten vloeien daar uit voort.[25] &lt;/p&gt;&lt;p&gt;Om de hierboven genoemde redenen zie ik ook weinig in een individuele afweging waarbij een rechter van geval tot geval moet afwegen in welke mate pachter en verpachter aan het fosfaatrecht hebben bijgedragen. &lt;/p&gt;&lt;p&gt;Ik zou in het geval van hoevepacht daarom willen pleiten voor een tussenoplossing, waarbij voor de verdeling van de waarde van de fosfaatrechten tussen pachter en verpachter aansluiting wordt gezocht bij de tabellen uit het meststoffenbeleid. &lt;/p&gt;&lt;p&gt;Zoals al beknopt uiteengezet in paragraaf 1.2, loopt de forfaitaire fosfaatexcretie van een melkkoe uiteen van 32,4 tot 49,3 kg fosfaat. De excretie wordt toegekend op basis van de gemiddelde melkproductie per koe in 2015 op het bedrijf dat de fosfaatrechten krijgt toegekend. Bij een jaarlijkse melkproductie tot en met 5.624 kg per melkkoe geldt een excretieforfait van 32,4 kg fosfaat. Daarboven wordt er per 249 kg melk een hoger excretieforfait toegekend. De hoogste trede van 49,3 kg fosfaat wordt toegekend bij een gemiddelde melkproductie van tenminste 10.625 kg per melkkoe.[26]&lt;/p&gt;&lt;p&gt;In 2015, het peiljaar voor de berekening van de omvang van het fosfaatrecht voor melkkoeien, waren er gemiddeld 1.622.000 melkkoeien in Nederland. Gezamenlijk produceerden deze koeien 13.331.873.000 (ruim 13,3 miljard) kg melk.[27] Dat maakt een gemiddelde productie van 8.219 kg per melkkoe. Aan deze gemiddelde melkproductie is in het meststoffenbeleid een excretieforfait van 41,3 kg fosfaat gekoppeld. Mijn suggestie zou daarom zijn om bij een aan de pachter toegekend excretieforfait tot en met 41,3 kg aansluiting te zoeken bij de rechtspraak over het melkquotum en de varkensrechten. Waarbij de pachter zijn fosfaatrechten aan het einde van de pachtovereenkomst dus moet overdragen aan de verpachter, tegen een vergoeding van de helft van de waarde van deze rechten. &lt;/p&gt;&lt;p&gt;Vanaf een excretieforfait van 41,3 kg zijn er 10 treden naar het hoogste forfait van 49,3 kg per melkkoe. Om praktische redenen zou ik ervoor willen pleiten om dit verschil doormidden te knippen en de pachter hierbij 10, respectievelijk 20% meer waarde van de fosfaatrechten toe te kennen. Immers, het verschil tussen 41,3 en 49,3 kg bedraagt naar boven afgerond eveneens 20%. &lt;/p&gt;&lt;p&gt;Schematisch brengt mij dat tot de volgende verdeling:&lt;table&gt;&lt;tr&gt;&lt;td&gt;Fosfaatexcretie per melkkoe in kilogrammen&lt;/td&gt;&lt;td&gt;Verdeling waarde van fosfaatrechten tussen pachter en verpachter&lt;/td&gt;&lt;/tr&gt;&lt;tr&gt;&lt;td&gt;Tot en met 41,3 kg&lt;/td&gt;&lt;td&gt;50/50&lt;/td&gt;&lt;/tr&gt;&lt;tr&gt;&lt;td&gt;42 tot en met 44,9 kg&lt;/td&gt;&lt;td&gt;60/40&lt;/td&gt;&lt;/tr&gt;&lt;tr&gt;&lt;td&gt;45,6 kg en hoger &lt;/td&gt;&lt;td&gt;70/30&lt;/td&gt;&lt;/tr&gt;&lt;/table&gt;&lt;/p&gt;&lt;p&gt;Door deze verdeling wordt er meer recht gedaan aan de inspanningen van een pachter die een bovengemiddeld intensieve melkveehouderij exploiteert, zonder verzeild te raken in complexe berekeningen en kostbare procedures. Vanzelfsprekend moeten zowel partijen als de rechter wel alert blijven op individuele omstandigheden die nopen om van zo een standaardverdeling af te wijken. Te denken valt aan een melkveehouder die op de peildatum 2 juli 2015 naar verhouding erg veel jongvee in zijn stal had staan en maar weinig melkkoeien. In zo een situatie heeft de gemiddelde melkproductie per melkkoe immers maar een beperkte invloed op het toegekende aantal fosfaatrechten. En acht ik het niet billijk om de pachter dan toch meer dan de helft van de waarde van de fosfaatrechten toe te kennen. &lt;/p&gt;&lt;p&gt;Ook zijn er uiteraard tal van variaties denkbaar waarin er sprake is van een combinatie van pacht en eigendom van een melkveehouderij. Daarin zal alsnog een individuele afweging gemaakt moeten worden.[28] De hiernaast weergegeven verdeelsleutel kan hierbij nog steeds als hulpmiddel worden gebruikt om een correctie voor de intensiteit van het bedrijf toe te passen. &lt;/p&gt;&lt;h3&gt;4. Conclusie&lt;/h3&gt;&lt;p&gt;Inmiddels is bekend dat er een proefproces zal volgen over de problematiek van deze beschouwing. Een melkveehouder die een volledige melkveehouderij op gepachte grond exploiteert, zal hierin centraal staan. Het is de bedoeling dat het proces na de zomer van 2018 dient bij de pachtkamer van het Gerechtshof Arnhem. De pachtkamer van de Rechtbank wordt via een prorogatie overgeslagen.[29] Na de procedure bij het Gerechtshof behoort een cassatieprocedure tot de mogelijkheden. Het zal naar verwachting dus nog geruime tijd duren voordat er definitief duidelijkheid is. Bovendien bestaat het risico dat deze procedure enkel ziet op de kern van het probleem, en overige bijzondere omstandigheden hierin niet aan bod zullen komen. Denk bijvoorbeeld aan de vraag wat te doen met extra fosfaatrechten die aan de pachter zijn toegekend wegens privéomstandigheden, en de vraag voor wiens rekening de 10% afroming komt als de pachter zijn fosfaatrechten aan het einde van de pachtovereenkomst moet overdragen aan de verpachter. &lt;/p&gt;&lt;p&gt;Voorlopig zijn er dus nog veel onzekerheden omtrent hoevepacht en fosfaatrechten. Verstandige verpachters maken in de tussentijd duidelijke afspraken omtrent fosfaatrechten die aan hun pachter zijn toegekend. Uiteraard kan men zich hierbij op voorhand committeren aan de uitkomst van het proefproces. Verstandige pachters dragen de aan hun toegekende fosfaatrechten niet over aan een derde zonder toestemming van de verpachter. Of houden, mochten er reeds rechten zijn overgedragen, op zijn minst de helft van de opbrengst daarvan apart wegens een mogelijke claim van de verpachter. &lt;/p&gt;</content><legacyfootnotes/><footnotes><footnote>1 Jorrit Morra is junior jurist agrarisch recht bij ABAB Accountants en Adviseurs.</footnote><footnote>2 Tegen de beschikkingen fosfaatrechten zijn circa 6000 bezwaarschriften ingediend bij de RVO, aldus Minister Schouten in haar brief aan de Tweede Kamer d.d. 30 mei 2018 (DGAN-PAV / 18096895).</footnote><footnote>3 Zie voor meer informatie over soortgelijke problematiek bij het fosfaatreductieplan 2017: Gerechtshof Den Haag 31 oktober 2017, ECLI:NL:GHDHA:2017:3067.</footnote><footnote>4 Zie de tabellen 4 en 6 van het mestbeleid 2014-2017 voor de excretieforfaits van diercategorie 101/102 respectievelijk categorie 100.</footnote><footnote>5 Kamerbrief 18 juli 2018, DGAN-PAV / 18170319.</footnote><footnote>6 De forfaitaire uitstoot van fosfaat in kilogrammen per rund.</footnote><footnote>7 Zie voor een uitvoerige analyse het advies van de commissie knelgevallen fosfaatrechten: https://www.eerstekamer.nl/overig/20170712/advies_van_de_commissie/document.</footnote><footnote>8 Art. 23, vijfde lid Meststoffenwet.</footnote><footnote>9 Art. 32a Meststoffenwet.</footnote><footnote>10 De Minister overweegt om de knelgevallenregeling uit te breiden zodat ook startende bedrijven die op 2 juli 2015 uitsluitend jongvee in de stallen hadden staan, in aanmerking komen voor fosfaatrechten. De Europese Commissie moet hier toestemming voor geven, zo blijkt uit de kamerbrief d.d. 30 mei 2018 (DGAN-PAV / 18096895).</footnote><footnote>11 De wetgever sluit hiermee aan op de knelgevallenregeling van de Melkveefosfaatreferentie.</footnote><footnote>12 Art. 23, vierde lid Meststoffenwet.</footnote><footnote>13 Art. 72b, eerste lid Uitvoeringsbesluit Meststoffenwet.</footnote><footnote>14 Pachtkamer Gerechtshof Arnhem 9 mei 1988, &lt;span class="italic"&gt;TvAR &lt;/span&gt;1988/4174 (&lt;span class="italic"&gt;Pasman/Lippinkhof I&lt;/span&gt;).</footnote><footnote>15 Thans art. 7:358 lid 1 BW.</footnote><footnote>16 Pachtkamer Gerechtshof Arnhem 20 maart 1989, &lt;span class="italic"&gt;TvAR &lt;/span&gt;1990/4308&lt;span class="italic"&gt; (Van der Veen/Tammenga).&lt;/span&gt;</footnote><footnote>17 Pachtkamer Gerechtshof Arnhem 4 november 2003, &lt;span class="italic"&gt;TvAR &lt;/span&gt;2006/5315 &lt;span class="italic"&gt;(Wolbert/Kamphuis).&lt;/span&gt;</footnote><footnote>18 Zie ter illustratie Pachtkamer Gerechtshof Arnhem ECLI:NL:GHARN:2007:BA9543.</footnote><footnote>19 Pachtkamer Gerechtshof Arnhem 22 juni 2010, ECLI:NL:GHARN:2010:BM8465.</footnote><footnote>20 Rechtbank Rotterdam 23 juni 2016, ECLI:NL:RBROT:2016:4740.</footnote><footnote>21 Aldus F.R. Damen, &lt;span class="italic"&gt;De Landpachter, &lt;/span&gt;nr. 10, november 2016.</footnote><footnote>22 Zo ook D.W. Bruil, ‘pacht en fosfaatrechten’, &lt;span class="italic"&gt;TvAR &lt;/span&gt;2016&lt;span class="italic"&gt;, &lt;/span&gt;nr. 9 p. 393. Hij ziet in de uitspraak over de betalingsrechten een mogelijke trendbreuk met de jurisprudentie over het melkquotum.</footnote><footnote>23 Die rechten zijn vanzelfsprekend ook nodig zolang de gemiddelde melkproductie per koe niet daalt.</footnote><footnote>24 J. Tolner, ‘Pacht en (schade)vergoeding bij overdracht van melkquotum. Een juridische en bedrijfseconomische benadering van de verhouding pachter-verpachter’, &lt;span class="italic"&gt;TvAR &lt;/span&gt;1993, p. 73-88.</footnote><footnote>25 Zo ook H.A. Verbakel – van Bommel en G.M.F. Snijders, ‘fosfaatrechten en pacht; een eerste verkenning’, &lt;span class="italic"&gt;TvAR &lt;/span&gt;2018, p. 5 – 14.</footnote><footnote>26 Zie voor een volledig overzicht van de excretieforfaits https://www.rvo.nl/sites/default/files/2018/01/Tabel-6-Stikstof-en-fosfaatproductiegetallen-per-melkkoe-2018.pdf.</footnote><footnote>27 Bron: CBS.</footnote><footnote>28 Verbakel – van Bommel en Snijders suggereren hierbij het gelijkelijk verdelen van fosfaatrechten over gebouwen en grond, zodat met de grond 50% van het totaal aantal fosfaatrechten samenhangt, &lt;span class="italic"&gt;TvAR &lt;/span&gt;2018, p. 5-14.</footnote><footnote>29 J. Oppewal, ‘proefproces fosfaatrecht en pacht kan beginnen’, www.boerderij.nl&lt;span class="italic"&gt;.&lt;/span&gt;</footnote></footnotes><auteurs>mr. J.J. Morra</auteurs><published>2018-08-16 15:18:45</published><modified>2018-08-17 11:23:54</modified><editiondate>2018-08-16</editiondate><htmlpath>https://denhollander.info/artikel/15105</htmlpath></article>
</articles></edition>