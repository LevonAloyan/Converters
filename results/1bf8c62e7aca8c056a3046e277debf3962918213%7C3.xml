<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2004</searchword><id>3518</id><udhid>UDH:TvAR/3518</udhid><titel>De Reconstructiewet concentratiegebieden voorzichtig in actie</titel><searchwords><searchword>TvAR 6/2004</searchword><searchword>UDH:TvAR/3518</searchword></searchwords><attachments><attachment><name>2004_nr 6_Artikel_Driessen.pdf</name><extention>pdf</extention><url>https://denhollander.info/download/3585/ci</url></attachment></attachments><inleiding>De eerste bevindingen over de uitvoering van de Reconstructiewet&#13;
1	Inleiding &#13;
&#13;
Op 1 april 2002 is de wet Regels inzake de reconstructie van de concentratiegebieden (Reconstructiewet concentratiegebieden, Rwc) grotendeels in werking getreden.  De Rwc voorziet in een aantal ingrijpende maatregelen dat moet leiden tot een integrale aanpak van de problemen in de zogenaamde concentratiegebieden, waarbinnen een groot deel van de intensieve veehouderij in Nederland is gelokaliseerd.&#13;
	De concentratiegebieden zijn de zandgronden in de provincies Utrecht (Gelderse Vallei), Overijssel (Salland/Twente), Gelderland (Achterhoek/Liemers, Veluwe en Gelderse Vallei), Noord-Brabant (Baronie, Boven-Dommel, Beerze-Reusel, De Peel, Maas &amp; Meierij, Peel en Maas) en Limburg (Noord- en Midden-Limburg). Het plan voor Noord- en Midden-Limburg is inmiddels gereed. De overige reconstructieplannen zullen naar verwachting in de loop van 2004 beschikbaar komen, met uitzondering van de Brabantse plannen die pas begin 2005 gereed zullen zijn.&#13;
&#13;
De doelstelling van de Rwc is te komen tot de bevordering van een goede ruimtelijke structuur van de concentratiegebieden, in het bijzonder met betrekking tot landbouw, natuur, bos, landschap, recreatie, water, milieu en infrastructuur en een verbetering van een goed woon-, werk- en leefklimaat en van de economische structuur (art. 4 Rwc). Het uiteindelijke streven is het bereiken van een nieuw evenwicht tussen de verschillende functies in het landelijk gebied, waarbij naast een duurzaam perspectief voor de landbouw ook de verbetering van de kwaliteit van natuur, landschap en milieu in onderling verband wordt nagestreefd. Eén van de belangrijkste aandachtspunten in de reconstructie is de vermindering van de veterinaire risico’s voortvloeiend uit een hoge veedichtheid.&#13;
&#13;
Aan de reconstructie ligt een specifiek sturingsmodel ten grondslag. Volgens dit sturingsmodel stuurt het rijk op hoofdlijnen, mede op basis van vooraf vastgestelde uitgangspunten (art. 9 Rwc). Deze uitgangspunten zijn vastgelegd in een bijlage bij de wet, met als titel ‘Rijksuitgangspunten voor het opstellen van het reconstructieplan’. Deze uitgangspunten zijn enkele maanden na het van kracht worden van de wet verder uitgewerkt in het ‘Rijkskader Reconstructieplannen’, dat overigens geen wettelijke, doch slechts een ambtelijke status heeft.&#13;
&#13;
Provincies hebben een regierol in de reconstructie. Dit houdt in dat provinciale besturen de reconstructieplannen voorbereiden, vaststellen en uitvoeren. Provincies stellen regionale reconstructiecommissies in die zijn belast met de feitelijke opstelling van de plannen. Deze commissies bestaan uit vertegenwoordigers van gemeenten, waterschappen, landbouw-, milieu-, natuur- en recreatieorganisaties en worden bijgestaan door ambtenaren van de provincie en door rijksambtenaren. De ministers van VROM en LNV dienen daarna de plannen goed te keuren, aan de hand van de Rijksuitgangspunten, ook wel het ‘rijkstoetsingskader’ genoemd. Voor de plannen geldt een m.e.r.-plicht (die overigens nog niet formeel is geregeld).&#13;
&#13;
De Rwc is een ambitieuze wet en het reconstructieproces in de diverse gebieden is een complexe en omvangrijke aangelegenheid. De Rwc heeft veel raakvlakken met andere wetgeving, zoals de Onteigeningswet, de Wet voorkeursrecht gemeenten, de Wet op de Ruimtelijke Ordening, de Landinrichtingswet, de Wet Herstructurering Varkenshouderij, De Europese Kaderrichtlijn Water, de Europese Nitraatrichtlijn, de Vogel- en Habitatrichtlijn, de Wet Ammoniak en Veehouderij, de stankregelgeving, de Natuurbeschermingswet en nog meer.&#13;
	In het bijzonder de verhouding tot de WRO trekt daarbij de aandacht. Veel van de in de reconstructieplannen te benutten opties hebben een groot raakvlak met het ruimtelijk beleid in, vooral, streek- en bestemmingsplannen. Met het oog daarop is in de Rwc een specifieke afstemmingsregeling, of liever voorrangsregeling, met de planfiguren van de WRO opgenomen. De vraag die dan onmiddellijk moet opkomen, is: wat heeft de Rwc wat de WRO niet heeft en werkt het ook? Anders gezegd: valt te verwachten, of wellicht al waar te nemen, dat het reconstructiebeleid ook daar werkt, waar de WRO - vanwege haar gebrekkige uitvoeringsmiddelen - in het verleden heeft gefaald?&#13;
&#13;
De Reconstructiewet is weliswaar van verschillende zijden becommentarieerd,  maar naar het functioneren van de wet en naar de ervaringen met de planontwikkeling is nog maar weinig onderzoek verricht. Tot het verrichten van een dergelijk onderzoek heeft het Centrum voor Omgevingsrecht en -beleid van de Universiteit Utrecht een opdracht aanvaard van het RIVM, waarvan deze bijdrage een samenvattende beschouwing vormt.  Dit onderzoek is in het bijzonder op vier van de vijf betrokken ‘reconstructie’-provincies gericht geweest, waarbij middels vraaggesprekken ook vertegenwoordigers van de deelnemende maatschappelijke geledingen zijn betrokken.&#13;
&#13;
In het navolgende bespreken wij achtereenvolgens enkele problematische, voornamelijk bestuursrechtelijke, aspecten van de Rwc. Wij sluiten af met een aantal samenvattende bevindingen over de eerste uitvoeringservaringen met de Rwc.&#13;
&#13;
</inleiding><content>2	De goedkeuring van het reconstructieplan&#13;
&#13;
Ingevolge artikel 17 Rwc behoeft het door Provinciale Staten vastgestelde reconstructieplan de goedkeuring van de ministers van LNV en van VROM. Het tweede lid van artikel 17 bepaalt dat de gronden voor onthouding van goedkeuring zijn: strijd met het recht (zoals ook wordt bepaald in art. 10:27 Awb), strijd met het algemeen belang of “indien onvoldoende is gewaarborgd dat met de beschikbare middelen het plan genoegzaam en met inachtneming van de beleidsprioriteiten, bedoeld in artikel 10, kan worden uitgevoerd”. Deze ‘beleidsprioriteiten’ worden ingevolge artikel 10 Rwc jaarlijks door de beide ministers, “in het perspectief van de rijksuitgangspunten” van artikel 9 Rwc jo. de bijlage van de wet, bepaald. Al met al een constructie die de andere betrokken overheden, de provincies voorop, weinig duidelijkheid op voorhand biedt.&#13;
&#13;
Onder het criterium ‘strijd met het recht’ valt in elk geval ook mogelijke strijd met het bepaalde in artikel 11 Rwc, betreffende de voorgeschreven inhoud van het reconstructieplan, alsook de in de bijlage bij de wet opgenomen ‘Rijksuitgangspunten’, welke ingevolge artikel 9 Rwc bij de vaststelling van het plan moeten worden in acht genomen. Deze Rijksuitgangspunten  bevatten een uitwerking van de meer algemeen geformuleerde inhoudseisen die in artikel 11 Rwc zijn opgenomen. Omdat de Rijksuitgangspunten als bijlage van de wet zijn opgenomen, valt aan te nemen dat zij een integraal onderdeel van de wet uitmaken en derhalve dat zij algemeen verbindende voorschriften zijn, die de desbetreffende provinciebesturen rechtstreeks binden bij de vaststelling van hun reconstructieplannen. Erg fraai is deze constructie wetstechnisch weliswaar niet, maar een rechtens bindende kracht kan haar niettemin niet worden ontzegd.&#13;
	Daarmee is het verhaal van het toetsingskader, dat de beide ministers bij hun goedkeuringsbesluiten van de vastgestelde reconstructieplannen hanteren, echter nog niet af. Er blijkt naast het voorgaande namelijk nog een ‘Rijkskader reconstructieplannen’  te bestaan dat, blijkens zijn opschrift, “inzicht (biedt) in de manier waarop het Rijk de plannen zal beoordelen”. De status van dit stuk is ons niet duidelijk (geworden). Het ‘Rijkskader’ is niet door de beide ministers vastgesteld, voor zover wij hebben kunnen nagaan, en kan derhalve geen beleidsregels bevatten. Dan resteert de mogelijkheid van de status van circulaire of richtlijn, als een buitenwettelijke figuur dus, waarmee de planvaststellende (en -uitvoerende) provinciebesturen ‘rekening dienen te houden’, hetgeen inhoudt dat zij daarvan niet zonder enige motivering zouden mogen afwijken. Een dergelijke rechtswerking veronderstelt echter, lijkt ons, toch tenminste enige officiële autorisatie van het beleidsstuk door de beide ministers. Dat dit op een voor de betrokken provincies kenbare wijze is geschied, is ons echter niet gebleken. Of het Rijkskader een ministerieel besluit tot onthouding van goedkeuring aan een reconstructieplan kan schragen, zal van het geval in kwestie en van de door het provinciebestuur gegeven motivering voor afwijking afhangen.&#13;
	Over de inhoud van het Rijkskader reconstructieplannen bestaat, vooral vanwege haar buitengewoon grote gedetailleerdheid en (op zijn minst de schijn van) de bedilzucht die daaruit spreekt, bij veel provincies die betrokken zijn bij de reconstructieplannen de nodige irritatie. Mede daardoor lijkt het Rijkskader minder invloed bij de opstelling van de reconstructieplannen te hebben dan de opstellers daarvan hadden verwacht. In de praktijk van de opstelling van de reconstructieplannen wordt het Rijkskader in elk geval niet nauwkeurig en zonder voorbehoud gevolgd.&#13;
	Onder het criterium ‘algemeen belang’ dient verder nog ‘het rijksbeleid’, voor zover relevant voor het reconstructieproces, te worden verstaan. Het betreft een nogal amorfe categorie, waartoe echter in elk geval de voor het landelijk gebied relevante vastgestelde pkb’en dienen te behoren (Structuurschema Groene Ruimte, VINEX), het rijksbeleid zoals neergelegd in het Nationaal Milieubeleidsplan (4) en de Nota waterbeheer in de 21ste eeuw, alsook de meer specifieke beleidsstukken als de Beleidslijn ruimte voor de rivier.  Het betreft in geen van deze gevallen echter beleidsuitspraken van rijkswege die een juridische binding voor de provinciebesturen inhouden.  Dit betekent dat de provinciale beleidsruimte bij de vaststelling van de reconstructieplannen op zichzelf onverlet blijft, zij het dat de (strijdigheid met de) uitgangspunten van het rijksbeleid tot (strijd met) het algemeen belang gerekend zou kunnen worden.&#13;
&#13;
Concluderend kan over het toetsingskader met betrekking tot de reconstructieplannen worden gezegd, dat dit enerzijds (op onderdelen) concreet en anderzijds nogal diffuus is. De bijlage bij de wet, waarin de ‘Rijksuitgangspunten’ zijn opgenomen, zijn tamelijk helder en lijken voor de planvorming voldoende aanknopingspunten te bieden. Deze uitgangspunten verworden echter tot een soort ‘verlanglijst’ van rijkswege in het ‘Rijkskader reconstructieplannen’, waarbij tegelijk een zekere mate van diffuusheid insluipt, doordat daarin een (niet-limitatieve!) lijst van rijksplannen en -nota’s wordt opgevoerd die bij het opstellen van de reconstructieplannen moeten worden ‘betrokken’.&#13;
	Onze appreciatie van het Rijkstoetsingskader is - evenals die van de betrokken provincies - nogal gemengd: de intentie om het toetsingskader te preciseren, in het bijzonder waar het de vage toetsingsgrond “strijd met het algemeen belang” betreft, is een goede; de wijze waarop dat is geschied is terecht aan kritiek onderhevig.&#13;
&#13;
3	Bestuursovereenkomsten&#13;
&#13;
Artikel 14, tweede lid, Rwc vestigt de mogelijkheid - en tegelijk de verplichting van de provinciebesturen om van die mogelijkheid gebruik te maken - van het sluiten van een publiekrechtelijke overeenkomst tussen de voornoemde provinciebesturen en de besturen van de betrokken gemeenten en waterschappen.  Onderwerp van een dergelijke bestuursovereenkomst is de participatie van gemeenten en waterschappen zowel bij de totstandkoming van het provinciale reconstructieplan als bij de uitvoering van dat plan. Als bijzonder object van de overeenkomst wordt door de wetgever nog genoemd “de afstemming met de procedures voor de vaststelling of herziening van bestemmingsplannen”.&#13;
&#13;
De bedoelde bestuursovereenkomst is van publiekrechtelijke aard. Daarvan zijn er niet veel.  Verreweg de meeste door bestuurslichamen gesloten overeenkomsten, ook wanneer het zogeheten bevoegdhedenovereenkomsten  betreft, zijn immers privaatrechtelijk van aard. Het is echter niet de bedoeling van de wetgever geweest om, langs de weg van het privaatrecht, overeenkomsten tussen de betrokken overheden te doen ontstaan die rechtens bindend en afdwingbaar zouden zijn.  Het gegeven dat in artikel 14, tweede lid, Rwc als contractspartijen de besturen van de betrokken overheden, en niet de privaatrechtelijke rechtspersonen provincie, gemeente en waterschap, worden aangewezen, is natuurlijk ook een bewijs van het feit dat het hier niet om privaatrechtelijke overeenkomsten gaat.&#13;
&#13;
Deze overeenkomsten zouden, ingevolge artikel 14, tweede lid, Rwc, “voorafgaand aan de opstelling van het ontwerp van het reconstructieplan” gesloten dienen te worden. Aan deze verplichting is, voor zover wij konden nagaan, door geen der betrokken provincies voldaan.  De verwachting bestaat echter, althans bij sommige provincies, dat in een later stadium tot het sluiten van een dergelijke bestuursovereenkomst zal worden overgegaan.&#13;
	Dat voor het maken van afspraken over de wijze waarop de andere overheden zullen participeren bij het totstandkomen van het reconstructieplan in de praktijk niet per se een (formeelrechtelijke) overeenkomst behoeft te worden gesloten, lijkt ons duidelijk. Het maken van bestuurlijke afspraken daarover zou immers kunnen volstaan. Maar feit is wel, dat de wetgever in dit opzicht een verplichting voor GS in het leven heeft geroepen (“gedeputeerde staten sluiten (…) een bestuursovereenkomst”), die in de praktijk niet wordt nagekomen. Aan het niet-nakomen van die verplichting is echter door de wetgever geen sanctie verbonden.&#13;
&#13;
Dat het met betrekking tot de uitvoering van het reconstructieplan dienstig kan zijn om (tenminste procedurele) afspraken te maken tussen de betrokken bestuursorganen onderling, is evident. Het kan daarbij immers gaan om tientallen vergunningen en andere bestuursrechtelijke toestemmingsbesluiten, die benodigd zijn om de feitelijke uitvoering van het plan te verzekeren. Hoofdstuk 3, Titel 2 (Coördinatie van besluitvorming), bevattende de artikelen 39 t/m 44, ziet op de coördinerende taken en bevoegdheden van GS waar het om de planuitvoering gaat. Het kan daarbij overigens enige verwondering wekken, dat door de wetgever hier gekozen is voor een voornamelijk facultatieve regeling: GS kunnen (art. 40, eerste lid) en zijn gehouden indien daartoe een verzoek door een bestuursorgaan of een aanvrager is ingediend (art. 40, tweede lid), om een gecoördineerde behandeling van de aanvragen te bevorderen. Een regeling, als in (art. 23 e.v. van) de Wet op de waterkering, waarbij GS in alle gevallen gehouden zijn om zelf de regie over de verschillende besluitvormingsprocessen ter uitvoering van het (dijkverbeterings-)plan te voeren,  had hier wellicht meer voor de hand gelegen, zeker gezien het belang dat aan het slagen van het proces van reconstructie van de concentratiegebieden wordt gehecht. Echter juist omdat hier voor GS niet een imperatieve coördinatieregeling geldt, kan het aangewezen zijn dat tussen het provinciebestuur en de andere betrokken bestuursorganen een overeenkomst over de uitvoering van het reconstructieplan wordt gesloten.&#13;
&#13;
4	Bestuursrechtelijke uitvoering van het reconstructieplan&#13;
&#13;
Uit het beschikbare onderzoeksmateriaal alsook uit de gevoerde vraaggesprekken met betrokkenen is ons gebleken dat de (ambtelijke en bestuurlijke) inspanningen en belangstelling op dit moment nog vooral naar de planvorming uitgaat. De bestuursrechtelijke uitvoering van de reconstructieplannen, waarbij het om de verlening van tientallen vergunningen en andere besluiten zal gaan, trekt aanzienlijk minder de aandacht.&#13;
	Meer in de sfeer van de feitelijke uitvoering (middels “activiteiten”, zie art. 31, derde lid, Rwc) verplicht de Rwc tot het opstellen van een uitvoeringsprogramma, behorende bij het desbetreffende reconstructieplan, alsmede het sluiten van (wederom) een bestuursovereenkomst “tussen in ieder geval Onze Ministers en gedeputeerde staten”, waarin nadere afspraken, waaronder financiële, over de uitvoering van het plan moeten worden neergelegd (ingevolge art. 33 Rwc).&#13;
&#13;
Niet in het geval van alle reconstructieplannen, maar toch geregeld, zal sprake zijn van een groot aantal vergunningen en andere bestuursrechtelijke toestemmingsbesluiten (vrijstellingen, ontheffingen) die voor de planuitvoering benodigd zijn. Die besluitvorming zou door GS overgelaten kunnen worden aan de terzake bevoegde bestuursorganen (van gemeenten en waterschappen), in de verwachting dat informeel overleg tot de noodzakelijke coördinatie van de besluitvorming zal leiden. Wanneer GS echter het zekere voor het onzekere zouden willen nemen, zouden zij de wettelijke faciliteit van de, onder hun leiding, gecoördineerde behandeling van de aanvragen dienen te benutten. Zij dienen, in die optie, de coördinatie van zowel de aanvragen, de voorbereiding van de besluiten en de bekendmaking daarvan in verband met mogelijke beroepsprocedures te verzorgen. Uitvoeringservaringen met de Wet op de waterkering op dit punt  leren dat dit enerzijds een tamelijk arbeidsintensief procesis, maar anderzijds zeer succesvol is gebleken. Daarbij komt dat de wettelijke bevoegdheden voor GS om, indien nodig, in te breken in de besluitvorming van lagere bestuursorganen, te weten de bevoegdheid om medewerking te vorderen (art. 42 Rwc) en om in de plaats te treden van het oorspronkelijk bevoegde bestuursorgaan (art. 43, derde lid, Rwc), slechts bestaan wanneer de faciliteit van de uitvoeringscoördinatie wordt benut. En voorts heeft benutting daarvan belangrijke voordelen (voor de betrokken bestuursorganen) in de sfeer van de rechtsbescherming: de bezwaarschrift-fase kan worden overgeslagen evenals het beroep in eerste instantie (rechtstreeks beroep bij de Afdeling bestuursrechtspraak in plaats van eerst beroep bij de rechtbank).&#13;
	Onze conclusie luidt dan ook dat, wanneer het de provincies ernst is met een voortvarende en gestructureerde uitvoering van het reconstructieplan zij, waar dat nodig is, van de wettelijke faciliteit van de door hen geregisseerde uitvoeringscoördinatie gebruik zouden dienen te maken.&#13;
&#13;
5	Planvorming en planuitvoering onder de Reconstructiewet&#13;
&#13;
In deze paragraaf willen wij nader ingaan op de vraag in hoeverre de Rwc garanties of mogelijkheden biedt om tot een daadwerkelijke uitvoering van de voornemens  van de wetgever te geraken, dan wel in hoeverre dat juist niet het geval mocht zijn. Natuurlijk is de inhoud van de Rwc niet de enige factor die bepalend is voor het welslagen van de reconstructie. Ook andere regelgeving, bijvoorbeeld die op het terrein van milieubeheer, is daarvoor medebepalend.&#13;
	Bij de positieve en de negatieve effecten van de Rwc op de reconstructie kan men een onderscheid maken tussen de effecten op de planvorming en op de planuitvoering.&#13;
&#13;
Effecten van de Rwc op de planvorming&#13;
Het eerst wat opvalt, zowel bij het bestuderen van het beschikbare materiaal waaronder de parlementaire geschiedenis van de wet als tijdens de gevoerde vraaggesprekken, is dat enkele belangrijke begrippen die worden gehanteerd in de Rwc onvoldoende duidelijk zijn, althans dat hun exacte inhoud voor de betrokkenen onhelder is. Dit, ondanks het feit dat artikel 1 Rwc een uitgebreide reeks van begripsomschrijvingen bevat. Het betreft hier met name het begrip ‘extensiveringsgebied’, voor zover daarbij wordt bepaald dat daar “uitbreiding, hervestiging of nieuwvestiging” van intensieve veehouderij onmogelijk is of zal worden gemaakt. In het bijzonder het woord ‘uitbreiding’ kan op verschillende wijzen worden uitgelegd: wordt daarmee nu uitbreiding in ruimtelijke zin (ook wanneer die het gevolg zou zijn van wetgeving op het gebied van welzijn van dieren) bedoeld of uitsluitend uitbreiding in milieutechnische zin (in milieubelasting)? En, indien het laatste het geval mocht zijn, gaat het dan om een emissie-standstill of een standstill wat betreft het aantal dieren dat ter plaatse wordt gehouden?&#13;
	De achterliggende vraag is in wezen: gaat het nu om het terugdringen van het aantal bedrijven (in bepaalde gebieden) of om het terugdringen van de milieuoverlast (in bepaalde gebieden)? Daarbij kan worden aangetekend dat het eerste niet automatisch tot het tweede leidt, hetgeen uit de autonome ontwikkelingen (bedrijfsbeëindigingen en overnames) is gebleken. Datzelfde kan gelden bij de kwestie van de uitbreidingsmogelijkheden: een terugdringing daarvan behoeft niet noodzakelijkerwijs te leiden tot een vermindering van het aantal dieren dat gehouden wordt en daarmee tot een vermindering van milieuoverlast. Gelet op de, primair, ruimtelijke ingang van de Rwc zeker waar het de uitbreidingen van bestaande bedrijven betreft, mag worden aangenomen dat het de wetgever hier in de eerste plaats om de terugdringing van ruimtelijke uitbreidingsmogelijkheden te doen is geweest.&#13;
	Een zelfde terminologisch probleem bestaat er met betrekking tot het woord ‘hervestiging’. Gaat het daarbij uitsluitend om de vestiging van bedrijven die van elders uit het extensiveringsgebied afkomstig zijn of ook om bedrijven afkomstig van buiten dat gebied?&#13;
	Dat dergelijke onduidelijkheden, die overigens lang niet alle uit de parlementaire geschiedenis van de wet verhelderd kunnen worden, fnuikend zijn voor een vlot proces van planvorming op lagere overheidsniveaus, om over het proces van planuitvoering maar te zwijgen, moge duidelijk zijn.&#13;
&#13;
Men zou de Rwc kunnen karakteriseren als, in de eerste plaats, ruimtelijkeordeningswetgeving, voorzien van een instrumentarium dat beoogt om ook de daadwerkelijke uitvoering van het in de reconstructieplannen neergelegde beleid te verzekeren.  Waar de (Wet op de) ruimtelijke ordening volstaat met het leggen van gewenste bestemmingen zonder tegelijk zeker te stellen dat die bestemmingen ook zullen worden gerealiseerd (‘toelatingsplanologie’), ambieert de wetgever met de Rwc - meer nog dan met de Landinrichtingswet - de ruimtelijke herinrichting van gebieden te voorzien van een programma van uitvoering met concrete maatregelen.&#13;
	Juist vanwege het uitvoeringsgerichte karakter van de Rwc is het, in ieder geval in theorie, zeer wel denkbaar dat een reconstructieplan beleidsuitspraken/besluiten over m.e.r.-plichtige maatregelen bevat. De wet zelf noch de bijhorende memorie van toelichting laten zich expliciet daarover uit.  Uitsluitsel dienaangaande kunnen dan uiteindelijk alleen de Wet milieubeheer en de bijbehorende uitvoeringswetgeving (Besluit m.e.r.) bieden. Wel is het gegeven dat de Rwc de mogelijkheid van een rechtstreekse doorwerking van het reconstructieplan naar de gemeentelijke ruimtelijke ordening biedt, een duidelijke aanwijzing dat de m.e.r.-plicht in beeld kan komen. Alle provincies lijken dan ook, om die redenen, te kiezen voor een (vrijwillige) m.e.r.-procedure als onderdeel van de voorbereiding van het reconstructieplan.&#13;
&#13;
Ingevolge het zesde lid van artikel 11 Rwc kunnen PS in het reconstructieplan bepalen in hoeverre het plan rechtstreeks doorwerkt als ruimtelijkeordeningsbesluit (zie art. 27). Het laatste houdt, met name, in dat het reconstructieplan geldt als voorbereidingsbesluit als bedoeld in artikel 21 WRO en als vrijstelling, op grond van artikel 19 WRO, van het geldende bestemmingsplan.  Los van een dergelijke beslissing van PS geldt, ingevolge artikel 16, tweede lid, Rwc, een besluit tot vaststelling van een reconstructieplan dat afwijkt van een streekplan als een besluit tot herziening van dat streekplan. &#13;
	Wanneer PS de voornoemde optie zouden benutten, fungeert het reconstructieplan eenvoudigweg als, zowel provinciaal als gemeentelijk, ruimtelijkeordeningsplan. Daarbij moet men echter opmerken, dat de term ‘plan’ in dit verband niet goed gekozen is. Een (art. 19 WRO-) vrijstelling is immers helemaal geen plan, het is niet meer dan een besluit om aan (ongewenst gebleken) voorschriften van een bestemmingsplan gelding te ontnemen. Daar is weinig (bestemmings-)planmatigs aan. Het is dan ook zeer de vraag of een reconstructieplan zal voldoen aan de eis die in artikel 10 WRO (‘nodig voor een goede ruimtelijke ordening’) aan het bestemmingsplan wordt gesteld.&#13;
	Het betreft hier, waar het de rechtstreekse doorwerking naar de gemeentelijke ruimtelijke ordening betreft, echter een facultatieve mogelijkheid voor PS. Zij kunnen er derhalve ook voor kiezen om de juridische vertaling van het reconstructieplan in de gemeentelijke bestemmingsplannen, dan wel de verlening van artikel 19 WRO-vrijstellingen, af te wachten en de vrijheid tot die doorvertaling aan de gemeentebesturen over te laten. Wat in deze wijs is, zal worden bepaald door de urgentie van de voorgenomen reconstructiemaatregelen en de bereidheid van de desbetreffende gemeentebesturen om daaraan, eigener beweging, hun planologische medewerking te verlenen.&#13;
	Ontegenzeglijk heeft de constructie van de rechtstreekse doorwerking van het reconstructieplan naar de provinciale en, vooral, de gemeentelijke ruimtelijke ordening het grote voordeel, dat daardoor de uitvoering van het reconstructieplan in hoge mate wordt versneld, voor zover althans sprake zou zijn van planologisch-juridische beletsels voor die uitvoering. Dit impliceert echter dat in het reconstructieplan een (hernieuwde) planologische afweging dient te geschieden, waarbij inzichtelijk gemaakt dient te worden welke overwegingen nopen tot een aanpassing van het planologische regime. Dit stelt dus eisen aan het integrale karakter van de belangenafweging bij de vaststelling van het reconstructieplan.  Het is op dit moment, gezien de stand van zaken bij de vaststellingsprocedures van de verschillende reconstructieplannen, nog niet bekend hoe de Afdeling bestuursrechtspraak in een eventuele beroepsprocedure tegen een vastgesteld en goedgekeurd reconstructieplan over het vereiste van een voldoende integrale belangenafweging zal oordelen.&#13;
&#13;
Effecten van de Rwc op de planuitvoering&#13;
Artikel 30 Rwc bevat een schadevergoedingsregeling, die een getrouwe kopie van artikel 49 WRO (planschade) is. De achtergrond van artikel 30 Rwc is dan ook schadevergoeding mogelijk te maken van de planologische schade die het gevolg is, dan wel zal zijn, van de vaststelling van het reconstructieplan. Die (planologische) schade is onmiddellijk aanwezig, wanneer het reconstructieplan, op grond van benutting door PS van artikel 11, zesde lid, Rwc, rechtstreeks doorwerkt naar de gemeentelijke ruimtelijke ordening. Wanneer die doorwerking eerst later geschiedt door het in een later stadium aanpassen van het bestemmingsplan door de gemeenteraad, zou de planologische schade – formeel gezien – eerst later ontstaan. Aangenomen moet echter worden dat de wetgever beide situaties onder de werking van artikel 30 Rwc heeft willen brengen. Dit betekent dat niet meer, maar ook niet minder schade zal worden vergoed dan onder vigeur van artikel 49 WRO zou geschieden, en tevens dat de jurisprudentiële normering van de planschade-vergoedingsplicht (vergelijk tussen oude en nieuwe planologische rechtsregime voor bepalen van de schade; actieve en passieve voorzienbaarheid). Dat is ook voor het rijk van groot belang, omdat artikel 92 jo. artikel 93, eerste lid, Rwc bepaalt dat het rijk uiteindelijk de kosten van, onder meer, de op grond van artikel 30 toegewezen schadeclaims (aan de provincies) zal vergoeden. Die betalingsverplichting van het rijk is in artikel 92 op het oog ongeclausuleerd geformuleerd (“Ten laste van het Rijk komen de kosten van: …”). Het afgeven van een ‘blanco cheque’ zal echter niet de bedoeling van de wetgever zijn geweest. Gemakkelijk voorstelbaar is namelijk dat over de gerechtvaardigdheid van de hoogte van toegewezen schadeclaims in individuele gevallen onenigheid tussen het rijk en het betrokken provinciebestuur kan rijzen. Hoe een dergelijke onenigheid in de bestuurspraktijk zal worden opgelost valt, gelet op de geringe uitvoeringservaringen met de wet, op dit moment niet te voorspellen. Wel valt te verwachten dat de behandeling van schadeclaims onderwerp zal zijn van de bestuursovereenkomsten, als bedoeld in artikel 14, tweede lid, Rwc. Maar daarbij kan, uiteraard, slechts sprake zijn van het maken van afspraken in abstracto en niet over de afhandeling van individuele schadeclaims.&#13;
&#13;
Concluderend kan men zeggen dat de Rwc een aantal opvallende nieuwe instrumenten biedt om de noodzakelijke reconstructie van de concentratiegebieden aan te pakken. In het bijzonder de mogelijkheid van rechtstreekse doorwerking naar de (eigen provinciale en de) gemeentelijke ruimtelijke ordening, de gebruiksverboden in een provinciale verordening en de concentratie, en versobering, van de rechtsbescherming tegen de met de uitvoering van het reconstructieplan gemoeide besluiten kunnen hier worden genoemd. Tegelijk echter bevat de Rwc een aantal intrinsieke onduidelijkheden en - vooral - een groot aantal onzekerheden wat de feitelijke uitvoering betreft (in het bijzonder in financiële zin, waaronder de vergoeding van de te verwachten schadeclaims), die maken dat het ambitieniveau van de wetgever niet lijkt te sporen met reële verwachtingen over de uitvoering van de wet.&#13;
&#13;
6	De verhouding van de Rwc met de overige voor de reconstructie relevante regelgeving&#13;
&#13;
In de Rwc wordt een rechtstreeks bestuursrechtelijk verband gelegd tussen het reconstructieplan en de (provinciale en gemeentelijke) ruimtelijke ordening. Grosso modo komt dit verband er op neer, dat het reconstructieplan leidend is en het streekplan en het bestemmingsplan volgend. Een dergelijk rechtstreeks verband tussen reconstructieplan en overige regelgeving, die relevant is voor de uitvoering van de reconstructie, ontbreekt. Weliswaar bevat de Rwc bepaalde faciliteiten voor GS om de bestuursrechtelijke uitvoering door vergunningverlening e.d. te coördineren en te bespoedigen, dit laat onverlet dat de materieelrechtelijke toetsingskaders in die overige regelgeving in stand blijven.  Bij de uitvoering van een reconstructieplan kunnen deze kaders derhalve niet (door GS) opzij gezet worden. De conclusie moet luiden dat uitsluitend de WRO en de op die wet gebaseerde plannen door het reconstructieplan terzijde kunnen worden gesteld. Met betrekking tot de overige relevante regelgeving is dat derhalve niet het geval. Overwogen zou in dit verband nog kunnen worden om in de Rwc de mogelijkheid op te nemen, zoals die ook al in het bestaande ‘Nimby-wetje’  is opgenomen, om de materieelrechtelijke normen in lagere regelingen die in de weg staan aan de realisatie van het voorgenomen (reconstructie)project buiten toepassing te verklaren.  Een andere denkbare mogelijkheid in dit verband is de introductie van een Experimentenwet landelijk gebied. De minister van LNV heeft inmiddels overigens ook een toezegging in die richting aan de Tweede kamer gedaan.&#13;
	Onder die overige relevante regelgeving neemt de milieuwetgeving een prominente plaats in. In het bijzonder de stank- en ammoniakwetgeving is voor de uitvoering van de reconstructie in veel gevallen een dwingende factor. Gemakkelijk voorstelbaar is dat een bepaalde, vanuit de wenselijke inrichting van het landelijk gebied bezien, aantrekkelijke optie voor de reconstructie uiteindelijk onmogelijk moet worden geacht door de van toepassing zijnde milieuwetgeving. Deze situaties blijken zich met enige regelmaat ook daadwerkelijk voor te doen. Om die reden is tijdens het onderzoek van verschillende zijden de wens geuit om tot een, met de Experimentenwet stad en milieu vergelijkbare, Experimentenwet landelijk gebied te komen die de ruimte voor het benodigde maatwerk zou kunnen bieden. Echter, ook al zou tot het vaststellen van een dergelijke Experimentenwet landelijk gebied besloten worden, dit laat onverlet dat Europeesrechtelijke regelgeving in toenemende mate haar invloed op (de reconstructie van) het landelijk gebied doet gevoelen. Naast de overbekende Vogel- en Habitatrichtlijn dient daarbij steeds meer aan de milieurechtelijke EG-richtlijnen als de Kaderrichtlijn Water en de Nitraatrichtlijn te worden gedacht. De in deze richtlijnen vervatte normstellingen laten zich uiteraard niet door nationaalrechtelijke regelingen vervangen of relativeren. Zij vormen immers in alle gevallen de randvoorwaarden waarbinnen de ontwikkelingen in het landelijk gebied, waaronder de reconstructie van de concentratiegebieden, zich dienen af te spelen.&#13;
&#13;
Minder van principiële aard, maar voor de uitvoeringspraktijk van de reconstructieprocessen niet minder van belang, is de grote hoeveelheid financiële (met name subsidiërings-) regelingen, in de meeste gevallen van het departement van LNV afkomstig, die onderling weinig gecoördineerd blijken te worden uitgevoerd.  De uitvoering van die subsidieregelingen werd tijdens het onderzoek van verschillende zijden als gefragmenteerd gekenschetst en in elk geval te weinig gebiedsgericht. Uiteraard gelden ook hier EG-rechtelijke randvoorwaarden, alleen al vanwege het aspect van de overheidsondersteuning van particuliere (landbouw)bedrijven, maar dat behoeft er niet aan in de weg te staan de nationale steunverlening op een inhoudelijk verbeterde wijze te grondvesten. Iedere daarop gerichte interne inspanning van rijkswege is welgedaan, hetgeen niet van alle extern gerichte inspanningen van het rijk (Rijkstoetsingskader met betrekking tot de reconstructieplannen) gezegd kan worden.&#13;
&#13;
7	Samenvattende bevindingen over de uitvoering van de Reconstructiewet&#13;
&#13;
Planontwikkeling verloopt trager dan verwacht&#13;
In de provincie Limburg is inmiddels een ontwerpplan door de reconstructiecommissie afgerond en ter visie gelegd. In de overige provincies zullen eind 2004 of begin 2005 de plannen gereedkomen. De planontwikkeling heeft veel langer geduurd dan de wetgever had verwacht (negen maanden na inwerkingtreding van de wet, cf. art. 14, lid 1). Oorzaken hiervoor zijn te vinden in de complexiteit van de problematiek en in het feit dat overeenstemming bereiken tussen partijen die tegengestelde belangen hebben nu eenmaal tijd kost. De verwachting van de wetgever was derhalve onrealistisch.&#13;
&#13;
Beleidsvrijheid voor de streek is gering&#13;
Met de reconstructie wordt met name beoogd een groot aantal rijksdoelen te realiseren. Er ligt ook een zeer gedetailleerd rijkstoetsingskader, op basis waarvan de plannen zullen worden beoordeeld. Binnen dit strakke inhoudelijke kader is de beleidsvrijheid van reconstructiecommissies om te komen met eigen ideeën en creatieve oplossingen gering.&#13;
	Het criterium ‘strijd met het recht’ met betrekking tot de goedkeuring van het reconstructieplan is nader ingevuld met de, in de bijlage van de Rwc opgenomen, ‘Rijksuitgangspunten’. Dit is op zichzelf bezien wenselijk en komt tegemoet aan de eisen van voorspelbaarheid en van rechtszekerheid. De verdere (ambtelijke) invulling van dit criterium en dat van het ‘algemeen belang’ in het ‘Rijkskader reconstructieplannen’ voert echter te ver en bevat meer een verlanglijst van rijkszijde dan een reële invulling van de, gewenste terughoudende, rol van een toezichthouder.&#13;
	De samenwerking tussen de rijksoverheid aan de ene zijde en de overige overheden aan de andere zijde is fragiel. De decentrale overheden wensen meer armslag van de rijksoverheid. De bereidheid moet bestaan om sectorbelangen los te laten en alternatieven in ogenschouw te nemen om doelstellingen (die breed worden onderschreven) te realiseren.&#13;
&#13;
Ambitieniveau wordt getemperd&#13;
De plannen, voor zover nu bekend, zijn minder ambitieus dan aanvankelijk verwacht. Een belangrijke oorzaak daarvoor ligt in het feit dat er sprake is van doelverschuiving op rijksniveau, dat belangrijke regelgeving nog in ontwikkeling is en dat er minder middelen zijn om de plannen ten uitvoer te brengen.&#13;
	Aangezien niet helder is welke prioriteiten moeten worden gesteld en er niet voldoende geld is, zullen vele doelen niet worden gerealiseerd. Dat heeft grote gevolgen voor het draagvlak op regionaal niveau. Betrokkenen zijn in het verleden immers al meerdere malen met overheidsplannen geconfronteerd die niet of maar ten dele konden worden uitgevoerd.&#13;
&#13;
In extensiveringsgebieden worden bestaande rechten gerespecteerd&#13;
Het lagere ambitieniveau is met name te zien in het beleid voor de extensiveringsgebieden. Aanvankelijk was het de bedoeling om in deze gebieden tot een daadwerkelijke en min of meer gedwongen extensivering over te gaan. Maar nu blijkt dat de minister niet of nauwelijks planschade wil betalen en minder geld over heeft voor bedrijfsverplaatsingen, is in verschillende reconstructiegebieden overgegaan op een beleid van stimuleren. Bestaande rechten blijven bovendien gehandhaafd, waardoor staluitbreidingen ook in de toekomst mogelijk blijven. Het zal geen verbazing wekken wanneer te zijner tijd ook in de overige reconstructiegebieden de strategie wordt gewijzigd in de richting van een stimuleringsbeleid, in plaats van een meer dwingende strategie.&#13;
&#13;
Gewenste afwaartse beweging komt onvoldoende op gang via het stimuleringsbeleid&#13;
Het beleid in de extensiveringsgebieden is in verschillende reconstructieplannen gericht op het stimuleren van een ‘afwaartse beweging’. Er is sprake van een grote mate van vrijwilligheid. Om financiële redenen is afgezien van toepassing van een meer dwingende strategie (planschade, onvoldoende middelen voor grootschalige bedrijfsverplaatsingen). Nu het economisch slechter gaat, is de kans groot dat boeren een afwachtende houding gaan aannemen en niet bereid zijn om enig risico te nemen. Dit betekent dat men terughoudend zal zijn met het investeren in bedrijfsverplaatsingen, met bedrijfsbeëindiging en met de omvorming naar andere vormen van landbouw.&#13;
&#13;
Nut varkensvrije zones twijfelachtig&#13;
In alle plannen worden varkensvrije zones opgenomen, maar het nut daarvan wordt door alle betrokkenen betwijfeld. Varkensvrije zones zijn weliswaar een belangrijk onderdeel van het plan, maar onvoldoende om veterinaire risico’s te verminderen. Binnen de zones zou een mechanisme moeten gaan ontstaan, waarbij op de ene plek de biggen worden geproduceerd, de buurman ze afmest en de varkens vervolgens worden geslacht. Dat betekent samenwerking tussen boeren onderling en tussen boeren en de verwerkende industrie. Het gesleep met dieren wordt dan voorkomen. In alle provincies wordt gemeld dat er op dit vlak weinig wordt gedaan. De plannen gaan er maar beperkt op in (behalve het creëren van ruimte voor agrarische bedrijvenparken), en ook de sector zelf neemt geen of onvoldoende initiatieven.&#13;
&#13;
Onzekerheid omtrent schadevergoeding&#13;
In het bijzonder op het punt van de, door het rijk te vergoeden, schadevergoeding ex artikel 30 Rwc bestaat op dit moment nog veel onzekerheid. Het, op het ambitieniveau van de wetgever, aanvatten van het reconstructieproces staat of valt echter met voldoende duidelijkheid over de financiële aspecten daarvan, waaronder de omvang van de draagplicht voor schadevergoeding.&#13;
&#13;
Financiële uitvoeringsregelingen te versnipperd&#13;
Op het vlak van de financiële uitvoeringsregelingen, veelal subsidieregelingen onder beheer van het ministerie van LNV, valt nog het nodige werk te verrichten waar het de onderlinge afstemming en de afstemming op de doelstellingen van de Rwc betreft. Dit is gebleken een voor de praktijk belangrijk punt te zijn. Elke regeling kent zijn eigen procedure en voorwaarden. Dat is buitengewoon onhandig om een intergraal project uit te voeren. De provincies hebben de wens dat de financiële regelingen geïntegreerd worden en er één lump sum voor de reconstructie komt. De provincies vinden het daarbij vanzelfsprekend dat, indien zij meer vrijheid krijgen bij het besteden van gelden, zij wel achteraf verantwoording dienen af te leggen over de mate waarin daarmee ook de beleidsdoelen zijn gerealiseerd.&#13;
	Veel subsidieregelingen bevatten bepalingen omtrent doelbereiking. Daar wordt de subsidienemer op afgerekend. Dat leidt tot risicovrij plannen. Met name bij het stimuleringsbeleid, dat geënt is op vrijwilligheid, is doelbereiking zeer onzeker. De vraag is dan of de subsidienemer (i.c. de provincie) de risico’s wel wil aangaan.&#13;
&#13;
Doorwerkingsbepaling in Rwc naar relevante sectorwetgeving ontbreekt&#13;
De Rwc kent alleen een, indien gewenst, rechtstreekse doorwerking naar de ruimtelijke ordening (streekplan en bestemmingsplan). Met betrekking tot andere, voor de reconstructie relevante, (sector)wetgeving ontbreekt een dergelijk verband. Daarin zou kunnen worden voorzien in een, naar analogie van de Experimentenwet stad en milieu, op te stellen Experimentenwet landelijk gebied (die de minister van LNV inmiddels ook heeft toegezegd).&#13;
&#13;
Onhelderheid over nog in ontwikkeling zijnde wetgeving&#13;
Het wetgevingskader is nog voortdurend in ontwikkeling (in dit verband kunnen vooral genoemd worden de WRO, de ammoniakwetgeving, de geurregelgeving, de implementatie van de Vogel- en Habitatrichtlijn). Niet helder is of deze de reconstructie zal ondersteunen of juist zal belemmeren.&#13;
	Er is tevens een Experimentenwet nodig, die op regionaal niveau meer beleidsvrijheid laat om zaken te regelen, juist daar waar het strakke wetgevingskader effectieve, efficiënte en geïntegreerde oplossingen in de weg staat. Het gaat immers om maatwerkoplossingen. De minister van LNV heeft inmiddels een dergelijke wet ook toegezegd.&#13;
&#13;
</content><legacyfootnotes>*	Senior docent-onderzoekers, Centrum voor Omgevingsrecht en -beleid, Universiteit Utrecht.&#13;
&#13;
 .	Wet van 31 januari 2002, houdende regels inzake de reconstructie van de concentratiegebieden (Reconstructiewet concentratiegebieden), Stb. 2002, 116.&#13;
 .	Zie onder anderen: J.A. Zevenbergen e.a., ‘Het wetsvoorstel Reconstructiewet concentratiegebieden (een goed begin is het halve werk …)’, Agrarisch recht 1999, p. 434-463, P. de Haan, ‘De Reconstructiewet concentratiegebieden als model voor een nieuwe landinrichtingswet’, Agrarisch recht 2002, p. 263-276, P.J.J. van Buuren, ‘De Reconstructiewet concentratiegebieden’, Milieu &amp; Recht, mei 2003, p. 315-320, J.A.M.A. Sluysmans &amp; W.J.E. van der Werf, ‘De Reconstructiewet concentratiegebieden kritisch beschouwd’, Bouwrecht 2003, p. 571-583. E.C.M. Schippers &amp; M. Rus-Van der Velde, Reconstructiewet concentratiegebieden; een juridische analyse, mei 2003 (Bureau van de landsadvocaat).&#13;
 .	P.P.J. Driessen en A.A.J. de Gier, Platteland in beweging? Enkele inhoudelijke, bestuurlijke en juridische aspecten van de voortgang reconstructie concentratiegebieden intensieve veehouderij, RIVM april 2004.&#13;
 .	Onderverdeeld in vier categorieën: A. Ruimtelijk en veterinair, B. Milieu, C. Water en D. Natuur en landschap.&#13;
 .	Bij het opstellen van dit rapport beschikten wij over de ‘Ambtelijke eindversie 13 mei 2002’ van dat stuk.&#13;
 .	In het Rijkskader is, onder algemeen sub c, een reeks van rijksplannen en -nota’s opgenomen, die alle bij de opstelling van reconstructieplannen betrokken zouden moeten worden.&#13;
 .	Tenzij het zou gaan om concrete beleidsbeslissingen, als bedoeld in art. 1 WRO, in pkb’en maar ook in dat geval beperkt de bindende werking zich tot de vaststelling van streekplannen (en bestemmingsplannen).&#13;
 .	Zie ook D.W. Bruil, ‘Reconstructiewet concentratiegebieden: enkele losse eindjes’, par. 3 Bestuursovereenkomsten, Agrarisch recht 2001, p. 198-210.&#13;
 .	Het waterakkoord uit de Wet op de waterhuishouding, te sluiten tussen waterbeheerders, is een ander voorbeeld.&#13;
 .	Dat wil zeggen, overeenkomsten waarbij over de wijze van aanwending van publiekrechtelijke bevoegdheden wordt gecontracteerd. Vooral in gevallen van publiek-private samenwerking (PPS) zijn deze niet ongebruikelijk. Zie ook De Haan, t.a.p., p. 267.&#13;
 .	Zie ook wat in de Nota n.a.v. het Verslag (TK 1999-2000, 26 356, nr. 5, p. 40) dienaangaande wordt opgemerkt: “Voorts volgt uit de aard van de te maken afspraken dat de bindende werking tussen de partijen een bestuurlijk-politiek karakter heeft; de bestuursovereenkomst is dan ook niet te kwalificeren als overeenkomst naar burgerlijk recht waarvan de nakoming in rechte zou kunnen worden afgedwongen.”&#13;
 .	Dit, ondanks het feit dat in de Nota naar aanleiding van het Verslag, t.a.p., wordt opgemerkt: “In deze situatie (te weten de onderlinge betrokkenheid van provinciale, gemeentelijke en waterschappelijke taken en bevoegdheden bij de uitvoering van het reconstructieplan, auteurs) achten wij het dan ook niet voorstelbaar dat geen bestuursovereenkomsten zouden worden afgesloten”. Enigszins vilein zou men hier een bewijs van het bestaan van de legendarische Haagse kaasstolp kunnen zien.&#13;
 .	Zie over de uitvoeringservaringen met die regeling: P.P.J. Driessen, A.A.J. de Gier en M.A. Wiering, Versterking van rivierdijken. Een bestuurlijk-juridische evaluatie van de plan- en besluitvormingsprocessen zoals opgenomen in de Wet op de waterkering, Ministerie van Verkeer en Waterstaat 1999, in het bijzonder p. 116 e.v.&#13;
 .	Zie Driessen e.a., t.a.p., p. 123 e.v.&#13;
 .	Gelet op de considerans van de wet is dat “een integrale aanpak van de verbetering van de kwaliteit van gebieden die in het bijzonder kampen met problemen op het vlak van inrichting, landbouw, natuur, bos, landschap, recreatie, water en milieu”.&#13;
 .	Zo ook: Van Buuren, t.a.p.&#13;
 .	Ook in dit opzicht wordt door de provincies geklaagd over onvoldoende duidelijkheid van de Rwc, en terecht.&#13;
 .	Dit wordt bepaald in art. 27, eerste resp. derde lid, Rwc.&#13;
 .	Daarbij is dus geen nader besluit van PS tot streekplanherziening vereist. De wetgever maakt hierbij geen uitzondering voor de zgn. ‘concrete beleidsbeslissingen’ in het streekplan. En overigens wordt evenmin, anders dan in de Tracéwet, bepaald dat het bestemmingsplan binnen een jaar na de inwerkingtreding van het reconstructieplan aan laatstgenoemde plan dient te worden aangepast.&#13;
 .	Eenzelfde eis kan, om dezelfde reden, aan het tracébesluit worden gesteld. Zie A.A.J. de Gier, ‘Van dubbelspoor naar smalspoor De herziening van de Tracéwet en de ruimtelijke ordening’, Bouwrecht 2002, p. 623-629.&#13;
 .	Zie daarover ook Zevenbergen e.a., t.a.p., p. 450.&#13;
 .	Zie art. 41, eerste lid, onder c WRO.&#13;
 .	Wel moet hierbij voor de volledigheid worden vermeld, dat noch in de Tracewet, noch in de Wet op de waterkering voor een dergelijke (rigoureuze) optie is gekozen.&#13;
 .	In dit verband werd tijdens de interviewronde het woord ‘verschotting’ gebruikt&#13;
</legacyfootnotes><footnotes><footnote/></footnotes><auteurs>dr. P.P.J. Driessen en mr. A.A.J. de Gier</auteurs><published>2004-06-01 00:00:00</published><modified>2004-06-01 00:00:00</modified><editiondate>2004-06-01</editiondate><htmlpath>https://denhollander.info/artikel/3518</htmlpath></article>
</articles></edition>