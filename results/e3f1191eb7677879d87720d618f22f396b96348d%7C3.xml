<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1986</searchword><id>6362</id><udhid>UDH:TvAR/6362</udhid><titel>De Pachtwet en het oude BW, daar ben ik aan gehecht. Mr Ph.A.N. Houwing in gesprek met prof. mr P. de Haan en mr J. Rombach</titel><searchwords><searchword>TvAR 7/1986</searchword><searchword>UDH:TvAR/6362</searchword></searchwords><attachments><attachment><name>1986_nr 7_Artikel_Bruil.pdf</name><extention>pdf</extention><url>https://denhollander.info/download/6144/ci</url></attachment></attachments><inleiding>Als mr Houwing gevraagd wordt of hij bereid is tot een gesprek met enige redacteuren&#13;
van Agrarisch Recht, ten behoeve van een over hem en zijn werk te maken&#13;
themanummer reageert hij wat verbaasd. 'Wat valt er over mij nou te zeggen of te&#13;
schrijven?' en 'Dat zal wel een heel dun nummer worden.' De hieruit sprekende bescheidenheid&#13;
blijkt ook nog eens bij de aanvang van het uiteindelijk toch plaatsvindende&#13;
gesprek1 als hij waarschuwt: 'Ja heren, ik vind het allemachtig aardig, maar&#13;
ik weet niet of dit gesprek wel iets kan opleveren. Mijn geheugen laat mij ook af en&#13;
toe in de steek'.&#13;
Rombach en De Haan verzekeren hem dat er ongetwijfeld interessante zaken naar&#13;
voren zullen komen. Dat zal blijken. En met het slechte geheugen valt het nogal&#13;
mee: Houwing is met zijn 88 jaar nog een zeer vitaal man. Hoewel, 'sinds mijn&#13;
vrouw vorig jaar is overleden is het plezier er een beetje af. Als iemand als zij, met&#13;
wie je zestig jaar getrouwd bent geweest, wegvalt betekent dat wel iets. Dat kom je niet&#13;
te boven'. Toch wandelt hij nog elke dag, zij het ook wat minder dan voorheen. 'Ik&#13;
moet mij beperken tot een wandeling van 40 minuten. Gelukkig woon ik op een&#13;
prachtige plek in Den Haag, met vier schitterende parken binnen handbereik.&#13;
Voor het gesprek heeft Houwing een curriculum opgesteld. Dat ziet er even eenvoudig&#13;
als indrukwekkend uit:&#13;
1922 doctoraal Leiden&#13;
1922-1923 redacteur Vaderland&#13;
1923-1939 advocaat Rotterdam&#13;
1939 promotie Leiden&#13;
1939-1954 hoogleraar Rotterdam&#13;
1954-1967 Hoge Raad&#13;
1941-1983 medewerker Pacht/Agrarisch Recht&#13;
Wij gaan terug in het verleden. Philippus Abraham Nicolaas Houwing werd op 21&#13;
oktober 1897 geboren in Amsterdam, als zoon van mr J.F. Houwing, hoogleraar aan de&#13;
gemeentelijke universiteit aldaar, en J.C.S. Brouwer-Huisinga. Na lagere en&#13;
middelbare school ging hij in Leiden rechten studeren. De keuze voor de rechtsgeleerdheid&#13;
was niet vanzelfsprekend geweest. 'Op het gymnasium wilde ik eigenlijk de&#13;
bêta-richting kiezen. Ik zag wel iets in de wiskunde. Maar toen ik dit aan mijn vader voorlegde was zijn reactie kort: zet dat maar uit je hoofd! Ik heb toen maar&#13;
zowel gymnasium-alpha als bèta gedaan.'&#13;
De rechtenstudie verloopt niet helemaal vlekkeloos. 'Doordat ik gemobiliseerd&#13;
was geweest - het was de Eerste Wereldoorlog - kwam het doctoraal-examen voor&#13;
mij eigenlijk te snel.' De bul werd dan ook 'niet dan na lange aarzeling' uitgereikt&#13;
door prof. Meijers.</inleiding><content>Na zijn studie werkte Houwing een jaar als redacteur bij het Vaderland in Rotterdam.&#13;
'Eigenlijk was ik nachtredacteur. Een heerlijke tijd was dat, hoewel mijn verloofde&#13;
het niet zo leuk vond dat ik altijd 's avonds en 's nachts op pad was.' In&#13;
het Vaderland verschijnen naderhand ook de eerste publicaties van Houwing. Hij&#13;
schrijft over uiteenlopende zaken als 'Het verkeer ten opzichte van de trambaan',&#13;
'Het ontwerp van Wet op de N.V.', 'Verbod dansen op zondag' en 'Mag men des&#13;
avonds automobielen onverlicht op de openbare weg laten staan?'.2&#13;
Vanaf 1923 werkte Houwing als advocaat in Rotterdam. Tegelijk begon hij aan&#13;
een proefschrift te werken. 'Ik heb heel lang over mijn promotie gedaan. Het moest&#13;
natuurlijk gebeuren naast mijn dagelijkse werk in een drukke advocatenpraktijk. Ik&#13;
ben pas in 1939 gepromoveerd. Toen ik omstreeks 1937 een eerste versie bij Meijers&#13;
inleverde zei deze al op voorhand: dat wordt géén cum laude. Hij vond het te kort.&#13;
Hij vond bovendien dat ik nog wat goed te maken had na het magere doctoraalexamen.&#13;
Ik heb toen nog twee jaar aan het proefschrift gewerkt en toen was het voor&#13;
elkaar. Ik kreeg een cum laude. Voor Meijers had ik overigens grote bewondering.&#13;
Mijn vader - Meijers was bij hem gepromoveerd - zei altijd: Meijers is de enige&#13;
goede leerling die ik ooit gehad heb. Maar, voegt Houwing er meteen aan toe,&#13;
'schrijf dat maar niet op, want dat is zo sneu voor al die andere leerlingen van mijn&#13;
vader.'&#13;
Na zijn dissertatie3 werd Houwing hoogleraar in Rotterdam. 'Zo zie je, een dissertatie&#13;
is toch belangrijk voor je carrière. Ik had al eens bij Fruin - die was deken&#13;
van de Rotterdamse Orde van Advocaten en ook voorzitter van het curatorium van&#13;
de hogeschool, een markant figuur in Rotterdam - laten vallen dat ik wel interesse&#13;
zou hebben als er eens een vacature zou ontstaan. Fruin, die trouwens nooit dissertaties&#13;
las, wees mij terecht: men solliciteerde niet naar een hoogleraarschap! Maar&#13;
spoedig werd ik toch de opvolger van Bregstein.'4&#13;
'Ja, en toen zat ik daar als hoogleraar en ik dacht: wat zal ik nu eens gaan doen?&#13;
want ik had het - advocatuur en promotie achter de rug - ineens niet druk meer.&#13;
Zo ben ik toen, in 1941, bij 'de Pacht' terechtgekomen. Dat was echt toevallig. De&#13;
toenmalige secretaris van de Nederlandsche Pachtraad, mr J.A.M. Pott, was met het tijdschrift begonnen, samen met Boerendonk.5 Welnu, deze Pott reisde altijd&#13;
met de trein van Scheveningen naar Rotterdam, samen met meneer Koops.6 En&#13;
Koops was eerste bediende op mijn oude advocatenkantoor en wist dat ik iets zocht.&#13;
Zo heeft Pott mij toen gevraagd om juridisch medewerker van de Pacht te&#13;
worden en ik heb ja gezegd.7 Waarom? Dat is moeilijk te zeggen. Ik wist eigenlijk&#13;
weinig van de pacht af. Op de universiteit deed ik er niks aan, ook later niet, want&#13;
ik houd er niet van als een hoogleraar in zijn colleges alsmaar stokpaardjes berijdt.&#13;
Als geboren Amsterdammer heb ik ook mijn hele verdere leven in de stad&#13;
gewoond, de langste tijd in Den Haag. Ik weet niks van het platteland, ik kom er&#13;
nooit, nee ook niet in de vakanties.'&#13;
Uit zijn publicaties over de pacht blijkt niettemin een bijzonder groot inlevingsvermogen&#13;
met de problematiek rond de pacht. Houwing: 'Dat komt dan toch niet voort&#13;
uit persoonlijke ervaringen. Wellicht dat het pachtrecht mij aantrok vanwege de&#13;
sterk sociale inslag van dat recht, de bescherming van de pachter tegen willekeur.&#13;
Die bescherming van de pachter heeft bij mij in ieder geval altijd voorop gestaan.'&#13;
De elkaar opvolgende pachtregelingen beoordeelt Houwing nog steeds naar de&#13;
mate van bescherming die zij de pachter boden. 'De Pachtwet van 1937 ging lang&#13;
niet ver genoeg. Er was slechts een bescherming tegen buitensporige pachtprijzen&#13;
en (andere) buitensporige verplichtingen van de pachter. Dit eerste was&#13;
overgebleven van de Crisispachtwet van 1932, destijds een reactie op de vele&#13;
faillissementen van pachters. Een groot bezwaar van die eerste Pachtwet was dat&#13;
de pachtkamer de overeenkomst alleen maar kon vernietigen en niet wijzigen. Daar&#13;
was de pachter dus helemaal niet mee geholpen. Bovendien was de pachter niet&#13;
verzekerd van continuïteit. De pachtovereenkomst was van onbepaalde duur, een&#13;
opzegging werd beoordeeld door de pachtrechter, maar eens in de tien jaar kon de&#13;
overeenkomst zonder opgaaf van redenen door de verpachter worden opgezegd.&#13;
Dat was het zogenaamde jubeljaar. Kortom, een waardeloze regeling, van de&#13;
pachter uit gezien.'&#13;
Over het Pachtbesluit van 1941 is Houwing beter te spreken.8 'Dat was natuurlijk&#13;
een bezettingsprodukt, maar tegelijkertijd toch volkomen Nederlands. Een&#13;
enorme verbetering. Het jubeljaar verdween. Daarvoor in de plaats werd de pachtovereenkomst&#13;
van bepaalde duur, met de mogelijkheid van verlenging. De&#13;
toetsende instantie, de grondkamer, kreeg nu ook een wijzigingsrecht en de toetsing&#13;
werd verscherpt. Behalve aan pachtprijsnormen werd ook getoetst aan de algemene&#13;
belangen van de landbouw.'&#13;
Met de invoering bij het Pachtbesluit van de landbouwkundige toetsing is Houwing&#13;
niet erg ingenomen. 'Dat was niet in het belang van de pachter. Ik ben van&#13;
mening dat de Pachtwet er is voor de bescherming van de pachter en niet ten behoeve&#13;
van de verpachter of het algemeen landbouwbelang.' Van de totstandkoming van de Pachtwet van 1958 weet Houwing zich niet veel&#13;
bijzonders te herinneren. 'Ach, ik zat natuurlijk in die Commissie Van der Bergh,&#13;
die die wet heeft voorbereid. Ik heb me toen vooral met de redactie beziggehouden.&#13;
Maar de wet van 1958 was toch vooral een voortzetting van het Pachtbesluit. Zo&#13;
revolutionair als dat besluit was, zo weinig nieuw was de wet. Er waren natuurlijk&#13;
technische verbeteringen - de automatische verlenging bijvoorbeeld - maar over&#13;
het geheel genomen toch niet iets om lang bij stil te staan.'&#13;
Ook bij de beoordeling van de jurisprudentie heeft voor Houwing de bescherming&#13;
van de pachter altijd voorop gestaan. 'Ja. Neem bijvoorbeeld artikel 41, met een&#13;
begrip als 'overwegende betekenis'. Ik heb altijd een beperkte uitleg voorgestaan,&#13;
conform de memorie van toelichting overigens. Ik was het dan ook niet eens met&#13;
de jurisprudentie van het hof, dat - zeker later - expliciet afstand nam van de uitleg&#13;
in de memorie van toelichting. Ondanks de mooie wettelijke formules komt het&#13;
bij een geschil toch steeds weer neer op een belangenafweging. En dan vind ik dat&#13;
het belang van de pachter de doorslag moet geven.'&#13;
De suggestie dat er eigenlijk sprake was van een voortdurende discussie tussen&#13;
Houwing en 'Arnhem' wijst Houwing van de hand. Zijn rechtspraakoverzichten waren&#13;
zo niet bedoeld. 'Men stuurde mij de uitspraken en ik becommentarieerde ze gewoon.&#13;
Van een bijzondere relatie met het hof of de centrale grondkamer ben ik me&#13;
niet bewust. Ik kende die mensen nauwelijks, ook nooit contact mee gehad of gezocht.&#13;
Ik dacht er in sommige opzichten anders over dan het hof, waarschijnlijk omdat&#13;
mijn grondhouding anders was. Het hof was wel objectief, legde de wetgeving&#13;
niet zo uit in de richting van de pachter zoals ik dat deed. Met uitzondering van Van&#13;
Andel overigens. Als je dat een 'discussie' wilt noemen, het zij zo, maar ik heb het&#13;
in elk geval nooit zo ervaren.' Houwing is verder heel tevreden over het hof. 'Ik heb&#13;
het altijd een hele goede vondst gevonden, die afzonderlijke pachtrechtspraak met&#13;
een centrale instantie in Arnhem.'&#13;
De Haan vraagt Houwing wat naar zijn mening de oorzaken zijn van de teruggang&#13;
van het pachtareaal. Houwing, alert: 'Wat vind je er zelf van?' Ook hij weet dat&#13;
de voorzitter der redactie niet veel nodig heeft om in een uitvoerig betoog zijn mening&#13;
te geven, en ziet de kans schoon de interview-rollen even om te draaien. Geïnteresseerd&#13;
volgt Houwing het verhaal van De Haan. Deze noemt drie oorzaken. De&#13;
eerste is de ontstane wanverhouding tussen koop- en pachtprijzen. Het rendement&#13;
van verpachting is laag. Vroeger was dat rendement redelijker door de koopprijsbeheersing&#13;
van de Wet vervreemding landbouwgronden naast de pachtprijsbeheersing.&#13;
Een tweede oorzaak zit in het systeem van de Pachtwet: het voorkeursrecht van de&#13;
pachter leidt vanzelf tot een overgang van pacht naar eigendom. Ten derde zijn er&#13;
de ontwikkelingen in de landbouw zelf, met bijzondere, ingewikkelde teelten. Bijvoorbeeld&#13;
voor de pootaardappelen, een winstgevende zaak, moet telkens andere&#13;
grond worden gevonden in verband met de aardappelmoeheid. Men is bereid veel&#13;
meer te betalen dan de pachtnormen toestaan en gaat over tot zwarte pacht. Sociale&#13;
controle zorgt ervoor dat men zich aan de mondelinge contracten houdt.&#13;
Houwing: 'Het is natuurlijk een belangrijk probleem, die achteruitgang van het&#13;
pachtareaal. Ik denk niet dat je er zo één twee drie bij een kop koffie uitkomt. Maar&#13;
ik vind wel dat de overheid hier een bijzondere taak heeft, als wetgever èn als handhaver van de wetgeving. Of de oplossing nu in de wetgeving ligt weet ik niet maar&#13;
dat ontduiken van de Pachtwet mag in ieder geval niet worden toegestaan. Ik ben&#13;
misschien een beetje eenzijdig, dat wil ik wel toegeven, maar ik vind dat de rechtszekerheid&#13;
één van de belangrijkste zaken is. Zekerheid omtrent het recht9 zoals dat&#13;
heet. Ik vind dan ook dat strafrechtelijk moet worden opgetreden tegen de zwarte&#13;
pacht. De algemene inspectiedienst moet daar maar eens achter heen. Een maatschappij&#13;
kan nu eenmaal niet zonder zekerheden functioneren. Al met al is het wèl&#13;
begrijpelijk dat de jurisprudentie in de loop van de tijd iets in de richting van de&#13;
verpachter is opgeschoven.'&#13;
'Wat ook nadelig is voor het pachtareaal is het streven de 65-jarigen eruit te werken.&#13;
Dat is natuurlijk bedoeld om jonge pachters te helpen, maar in feite wordt er&#13;
vaak gewoon niet opnieuw verpacht. Bovendien voelen de boeren er volgens mij&#13;
niets voor. Net als met die arbeidstijdverkorting, dat spreekt ook niet echt aan. Werken&#13;
is toch zo vervelend nog niet? Bij boeren geldt dat zeker.'&#13;
Het gesprek komt van de pacht op een belendende wetgeving. Opvallend is dat Houwing&#13;
ineens veel minder uitgesproken opvattingen naar voren brengt. Zowel de Wet&#13;
vervreemding landbouwgronden als de Wet agrarisch grondverkeer kunnen maar&#13;
matig boeien. 'Ik heb de landbouwkundige toetsing eigenlijk nooit beschouwd als&#13;
noodzakelijk in relatie tot de pacht. Ook bij toetsing van de Wet agrarisch grondverkeer&#13;
is meer het algemeen landbouwbelang in het geding, dat is geen zaak van de&#13;
pachtverhouding.'&#13;
Over de Ruilverkavelingswet 1954 schreef Houwing destijds in zijn bekende commentaar10:&#13;
'de Ruilverkavelingswet behoort bepaald niet tot de meest geslaagde&#13;
produkten onzer wetgeving. Zij is onoverzichtelijk, is omslachtig ingedeeld en juist&#13;
op de belangrijkste punten duister en onvolledig'. De Haan constateert een dubbele&#13;
paradox: de Ruilverkavelingswet is toch een succes geworden èn Houwing heeft een&#13;
voortreffelijk, glashelder commentaar geschreven. Houwing: 'Ach, je zegt het,&#13;
maar ik heb het destijds vreselijk moeilijk gevonden om dat commentaar te schrijven.&#13;
Mijn hart lag veel meer bij de Pachtwet.'&#13;
Het Nieuwe BW dan? 'Daar ben ik te oud voor. Ik loop er met een boogje omheen.&#13;
Eigenlijk, ik durf het haast niet te zeggen, eigenlijk heb ik er de noodzaak&#13;
nooit van ingezien. Wat altijd wordt onderschat is de overgangsproblematiek. En&#13;
nou zit men er mee. Ik geef toe, ik ben een man van de jurisprudentie. Soms kan&#13;
het wel nuttig zijn om tot codificatie over te gaan, maar hier zie ik alleen maar onheil.&#13;
De Pachtwet èn het oude BW, daar ben ik aan gehecht.' Geamuseerd wordt&#13;
geconstateerd dat de Leidse jurist Houwing ten slotte toch is overgegaan naar de&#13;
'Amsterdamse school' van Pitlo. 'Begrijp me goed', vervolgt Houwing 'Meijers&#13;
heeft natuurlijk fenomenaal werk verricht. Het is ontzettend jammer dat hij er halverwege&#13;
door de dood aan is ontrukt. Met het zakenrecht is het allemaal nog goed&#13;
terechtgekomen, met name door toedoen van Beekhuis, leerling van Meijers. Maar het verbintenissenrecht, dat is helemaal ontwricht, daar is Meijers helemaal niet&#13;
meer in herkenbaar.'&#13;
Toch heeft Houwing zich niet altijd verre gehouden van het nieuwe BW. Samen&#13;
met De Haan heeft hij de huur- en pachtbepalingen voor het nieuwe BW geformuleerd.&#13;
Al eerder had Houwing zich bemoeid met de huur van (middenstands)-&#13;
bedrijfsruimte; de regeling lijkt sterk op die van de pacht: een vaste termijn van&#13;
minstens vijf jaar plus van rechtswege dito verlenging behoudens beperkte opzeggingsmogelijkheid&#13;
(art. 1625/1626 BW).&#13;
Dan de tijdschriften. Het is vrijwel ondoenlijk na te gaan aan welke tijdschriften&#13;
Houwing allemaal zijn medewerking heeft gegeven. Belangrijk is natuurlijk het&#13;
WPNR, waar hij samen met o.a. Van Oven en Meijers in de redactie heeft gezeten.&#13;
11 Over Meijers: 'hij wist meer van Romeins recht dan wie ook, Van Oven inbegrepen'.&#13;
De notariële belangstelling voor en kennis van de pacht karakteriseert&#13;
Houwing als 'niet overdadig'. 'Ik heb nooit een wanklank vernomen, maar het notariaat&#13;
houdt er niet van als je je met hun zaken bemoeit.'&#13;
Over de ontwikkeling van het tijdschrift de Pacht, nu Agrarisch Recht, is Houwing&#13;
bijzonder enthousiast. 'Volgens mij waren we in 197812 net op tijd met de&#13;
verbreding van het tijdschrift. De pacht begon een beetje dood te lopen, er was niet&#13;
zo veel meer over te schrijven. De jurisprudentie was langzamerhand uitgekristalliseerd.&#13;
Uitbreiding van het terrein tot 'agrarisch recht' was nodig. Sindsdien is niet&#13;
alleen de landbouw maar ook het daarmee verbonden recht enorm uitgebreid. Zoals&#13;
het tijdschrift er nu uitziet, dat is toch fantastisch, dat zeg ik zonder enige reserve!'&#13;
Wij beloven de lof aan de redactie over te brengen. 'Succes!'&#13;
Ten slotte de vraag aan Houwing of hij gedurende zijn langdurige werk als jurist&#13;
geëvolueerd is. 'Ik weet dat niet zo goed, maar het zal wel. Ik ben altijd vatbaar geweest&#13;
voor andere meningen dan de mijne. Misschien was ik wel te goeiig van karakter.&#13;
Met een zeker welbehagen heb ik altijd mijn mening voor een betere gegeven.&#13;
Toen ik in de Hoge Raad zat moest ik de noten die ik eerder had geschreven wel eens&#13;
verloochenen. Eigenlijk moet je niet teveel schrijven, want dat schept gebondenheid.'&#13;
Toch is er wel een rode draad in het werk van Houwing. 'Ik ben altijd een beetje&#13;
'rood' geweest. Recht is politiek, geloof ik. Ik heb me altijd sterk sociaal betrokken&#13;
gevoeld. Vandaar ook mijn belangstelling voor de pacht. Nu ik erover nadenk, misschien&#13;
ligt hier ook wel een verklaring voor mijn aarzeling tegenover het nieuwe BW,&#13;
met name wat de opneming van de pacht betreft.'&#13;
Het gesprek is ten einde, Houwing neemt afscheid en wandelt huiswaarts. Een eminent&#13;
jurist maar vooral: een aardige man.&#13;
Enkele weken later zal hij overlijden. </content><legacyfootnotes>1. 1 november 1985.&#13;
2. Het Vaderland van resp. 10/11 maart 1926, 16/17/18 november 1926, 13/25 april 1927, 4 januari 1929.&#13;
3. Subjectief recht, rechtssubject, rechtspersoon, diss. Leiden, 23 maart 1939.&#13;
4. M.H. Bregstein, van 1935 tot 1939 hoogleraar privaatrecht te Rotterdam, daarna aan de GU te Amsterdam.&#13;
5. Dr ir M.J. Boerendonk, Hoofdredacteur van De Pacht (titelblad nov. 1942 t/m titelblad mei 1964,&#13;
waarna hij is opgevolgd door een commissie van redactie, waarvan hij deel uitmaakte evenals Hou&#13;
wing, die als juridisch redacteur voor het eerst wordt vermeld op het titelblad van januari 1951).&#13;
6. J. Koops schreef de eerste anderhalf jaar de rechtspraakoverzichten en een groot aantal artikelen.&#13;
Zie De Pacht, 1941, blz. 285. Mededeling.&#13;
7. Zie De Pacht, 1941, blz. 317.&#13;
8. Zie ook De Pacht, 1945, blz. 257 e.v.&#13;
9. Titel van de rede ter gelegenheid van de dies natalis der Nederlandse Economische Hogeschool, 8 november&#13;
1947.&#13;
10. Nr. 11 van het huidige onderdeel Ruilverkavelingswet van het losbladige verzamelwerk Wetgeving&#13;
landelijk gebied.&#13;
11. Na sinds medio 1941 redacteur van het WPNR te zijn geweest, is Houwing sedert 1974 ere-redacteur&#13;
van dit blad.&#13;
12. Zie De Pacht, november 1978, blz. 338.&#13;
</legacyfootnotes><footnotes><footnote/></footnotes><auteurs>Mr D. W. Bruil</auteurs><published>1986-07-01 00:00:00</published><modified>1986-07-01 00:00:00</modified><editiondate>1986-07-01</editiondate><htmlpath>https://denhollander.info/artikel/6362</htmlpath></article>
</articles></edition>