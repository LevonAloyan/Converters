<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2016</searchword><id>12650</id><udhid>UDH:TvAR/12650</udhid><titel>Het CEDR-congres te Potsdam</titel><searchwords><searchword>TvAR 1/2016</searchword><searchword>UDH:TvAR/12650</searchword></searchwords><attachments><attachment><name>17781.pdf</name><extention>pdf</extention><url>https://denhollander.info/download/17781/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;Het 28e congres van de Europese Vereniging voor Agrarisch Recht, het CEDR (Comité Européen de Droit Rural) vond dit jaar van 9 tot en met 12 september plaats in Potsdam, Duitsland. Tijdens dit tweejaarlijkse congres was de Vereniging voor Agrarisch Recht goed vertegenwoordigd: maar liefst 17 van de 202 deelnemers kwamen uit Nederland. In totaal waren er deelnemers uit 24 landen, van wie ook een aantal uit niet-Europese landen (zoals Brazilië, Argentinië en de Verenigde Staten). &lt;br/&gt;Voorafgaand aan het congres hebben de verschillende Europese verenigingen voor agrarisch recht die lid zijn van het CEDR binnen hun vereniging rapporteurs aangewezen. Deze rapporteurs hebben een rapport geschreven over actuele onderwerpen met betrekking tot het agrarisch recht, die ze tijdens het congres mochten presenteren. &lt;/p&gt;</inleiding><content>&lt;h3&gt;2. Commissies&lt;/h3&gt;&lt;p&gt;Onder leiding van commissievoorzitters worden de verschillende rapporten in drie commissies gepresenteerd. Naar aanleiding van deze presentaties en de daaropvolgende discussies worden vervolgens per commissie conclusies geformuleerd. &lt;/p&gt;&lt;p&gt;De rapporteurs namens de Vereniging voor Agrarisch Recht waren dit jaar mr. Rianne Verbakel, werkzaam bij Countus accountants + adviseurs (Commissie I), mr. Bertram Burggraaf, werkzaam bij het Ministerie voor Economische zaken (Commissie II) en prof. mr. Willem Bruil, directeur van het Instituut Agrarisch Recht en bijzonder hoogleraar Agrarisch Recht aan de Rijksuniversiteit Groningen (Commissie III). &lt;/p&gt;&lt;p&gt;Het werk in de commissies werd voorafgegaan door een algemene bijeenkomst waar onder meer de voorzitter van het CEDR, prof. dr. Dieter Schweizer (Duitsland), en de Minister van Voedsel en Landbouw van Duitsland, Christian Schmidt MdB, een introductie en hun zienswijze op de ontwikkelingen in de landbouw gaven. Zij benadrukten het belang van de landbouw in Duitsland en in Europa en in het verlengde daarvan de regelgeving op het gebied van het agrarisch recht. &lt;/p&gt;&lt;h3&gt;3. Marktorganisatie: juridisch kader en implementatie&lt;/h3&gt;&lt;p&gt;Commissie I heeft als onderwerp ‘marktorganisatie’ en de implementatie van het stelsel van betalingsrechten (rechtstreekse betalingen) in een lidstaat met het oog op de in het najaar 2011 door de Europese Commissie gedane wetgevingsvoorstellen. Tot eind 2012 hebben de lidstaten en de Europese Commissie daarover onderhandeld, hetgeen heeft geleid tot een besluit van de Landbouwraad en het Europese Parlement. Vanaf 2014 zijn het nieuwe Europese landbouwbeleid en de daarbij behorende (uitvoerings)verordeningen van kracht geworden. &lt;/p&gt;&lt;p&gt;In deze Commissie is het Europese juridische raamwerk van het GLB besproken. Elke rapporteur is ingegaan op de wijze waarop de Europese regelgeving in het betreffende land is geïmplementeerd en de nationale keuzes die hieromtrent zijn gemaakt. Ook is daarbij aandacht geschonken aan de wijze waarop de nationale overheden communiceren met hun landbouwers over het GLB en de implementatie daarvan.&lt;/p&gt;&lt;p&gt;Naar aanleiding van de presentaties van de verschillende rapporteurs is er een aantal aanbevelingen geformuleerd waarbij de nadruk voornamelijk ligt op het reduceren en het verbeteren van de leesbaarheid van de EU-wetgeving. Reductie van EU-wetgeving betekent echter dat aan lidstaten een grotere verantwoordelijkheid wordt toegekend voor wat betreft het op een juiste wijze implementeren van de Europese regelgeving in nationale regelgeving. De Europese regelgeving moet dan zodanig zijn geredigeerd dat er geen (of zo min mogelijk) interpretatieverschillen tussen lidstaten kunnen ontstaan. Verder wordt geconcludeerd dat de administratieve lasten van de agrarische ondernemers verlicht dienen te worden. &lt;/p&gt;&lt;h3&gt;4. Landelijk gebied: juridisch kader en implementatie&lt;/h3&gt;&lt;p&gt;De tweede commissie heeft als onderwerp plattelandsontwikkeling.&lt;/p&gt;&lt;p&gt;Op dit moment zijn veel lidstaten begonnen met de implementatie van de EU-verordening 1305/2013/EU die (onder meer) ziet op dit onderwerp. De basis hiervoor zijn de nationale programma’s voor plattelandsontwikkeling, waarin de concrete maatregelen worden beschreven die elke lidstaat de komende programmaperiode wil ondersteunen. Aangezien de lidstaten hierbij allemaal hun eigen keuzes maken, is er sprake van een grote diversiteit. Hierdoor zijn de aanbevelingen en conclusies in verband met de nationale implementatie van het Europese agrarische plattelandontwikkelingsbeleid niet altijd geheel representatief.&lt;/p&gt;&lt;p&gt;De nadruk in de aanbevelingen van deze commissie ligt op het belang van regulering met betrekking tot landbouwgronden. Zo geeft de commissie onder meer aan dat landbouwgronden, net als water, geen onderdeel mogen worden van commerciële transacties. Dit zou ertoe leiden dat beginselen als vrij verkeer van kapitaal en vrij verkeer van personen met betrekking tot landbouwgrond ingeperkt zouden dienen te worden. Rechtvaardigingsgronden, die volgens de aanbevelingen in wetgeving opgenomen zouden moeten worden, zijn onder meer het behouden van de landelijke en agrarische populatie en het tegengaan van speculaties met betrekking tot landbouwgronden. &lt;/p&gt;&lt;p&gt;De aanbevelingen zijn voor een belangrijk deel ingegeven door de problemen die zich met name in de nieuwe lidstaten voordoen nu de overgangsperiode voor het handhaven van nationale regelgeving die al voor de toetreding bestond, is verstreken en de Europese Commissie inbreukprocedures tegen de betrokken landen is begonnen omdat de betrokken bepalingen op gespannen voet staan met het vrij verkeer van kapitaal. Tijdens de discussie over deze aanbevelingen is door lidstaten als Nederland en Verenigd Koninkrijk aangegeven dat het doel ook op een andere, minder restrictieve, manier bereikt kan worden: ongewenste ontwikkelingen kunnen ook worden tegengegaan door eisen te stellen aan het gebruik van de grond (op het gebied van ruimtelijke ordening en milieu). Uiteindelijk is over de inhoud van de aanbevelingen geen overeenstemming bereikt met als gevolg dat een disclaimer is opgenomen dat de aanbevelingen niet het standpunt van alle deelnemende landen weergeven. &lt;/p&gt;&lt;h3&gt;5. Actuele ontwikkelingen in het agrarische recht&lt;/h3&gt;&lt;p&gt;Het onderwerp van commissie III is vaste prik tijdens de congressen van het CEDR: de actuele ontwikkelingen in het agrarisch recht. De rapporteurs van de deelnemende landen lichten de huidige ontwikkelingen op het gebied van agrarisch recht in hun eigen land toe. De variëteit van de onderwerpen die bij deze commissie de revue passeren is groot. Toch is het de commissie gelukt een aantal conclusies te formuleren. &lt;/p&gt;&lt;p&gt;In de eerste plaats wijst de commissie op het belang van het verder kijken dan de landsgrens. Volgens de commissie dient bij belangrijke actuele juridische kwesties rekening gehouden te worden met de diverse manieren van aanpak binnen de verschillende landen, zowel op juridisch als op cultureel vlak, evenals met de totale impact van de lokale beslissingen en regels. &lt;/p&gt;&lt;p&gt;In de tweede plaats wijst de commissie op de samenloop tussen het agrarisch recht en de wetenschap. Het recht is gebaseerd op modellen en dreigt daarmee niet in lijn te zijn met de actuele ontwikkelingen in de agrarische sector (bijvoorbeeld op het gebied van klimaatverandering en de risico’s in de landbouw). Daar komt bij dat overheden wachten op wetenschappelijke onderbouwing voordat er wetgeving gemaakt wordt die passend is bij de actuele ontwikkelingen. In lijn daarmee is het vaak niet eenvoudig om objectieve en professionele deskundigen te vinden. Toch is het volgens de commissie niet juist om te concluderen dat het recht aangepast zou moeten worden zonder wetenschappelijk onderzoek vooraf, omdat dit wetenschappelijk onderzoek wel van belang is. De commissie doet dan ook de suggestie dat we ons af moeten blijven vragen hoe de rol van het recht enerzijds en de wetenschappelijke kennis anderzijds verbonden kunnen worden. &lt;/p&gt;&lt;p&gt;De derde en laatste conclusie van commissie III ziet op ethiek en het sociale recht in de landbouw en dan met name het probleem van ‘social dumping’. Deze term kan zowel gebruikt worden voor landen waarin de arbeidsomstandigheden de mensenrechten minder respecteren als voor grensoverschrijdende diensten waarbij voor arbeid lage lonen worden betaald of de verplaatsing van de productie naar landen met gunstigere juridische regimes. Dit effect is steeds vaker zichtbaar in de landbouw. De commissie moedigt aan na te blijven denken over de gevaren bij de huidige zoektochten naar de verlaging van het niveau van sociale bescherming en de gevolgen van een geharmoniseerd stelsel van sociale zekerheid. &lt;/p&gt;&lt;h3&gt;6. Slot&lt;/h3&gt;&lt;p&gt;Na het behandelen van de conclusies heeft mr. dr. Jeroen Rheinfeld, werkzaam bij Countus accountants + adviseurs en verbonden als onderzoeker aan het Centrum voor Notarieel Recht aan de Radboud Universiteit en het Instituut voor Agrarisch Recht, uit handen van prof. dr. Dieter Schweizer en prof. dr. Roland Norer (vicepresident CEDR) een ‘prix d’honneur’ ontvangen voor zijn proefschrift ‘Kavelruil, Civiel en fiscaal: waar lopen de grenzen’ (2014, promotor prof. Bernard Schols). &lt;/p&gt;&lt;p&gt;Daarnaast heeft prof mr. Willem Bruil zijn stokje als bestuurslid van het CEDR overgedragen aan prof. mr. Freek Schols. Prof. mr. Willem Bruil werd door prof. dr. Dieter Schweizer bedankt voor zijn jaren van inzet.&lt;/p&gt;&lt;p&gt;Tijdens het congres is tot slot bekend gemaakt dat er door het CEDR twee tijdschriften per jaar uitgegeven zullen worden met bijdragen van leden van het CEDR, die digitaal beschikbaar komen. Deze zullen ook geplaatst worden op de website van de Vereniging voor Agrarisch Recht.&lt;/p&gt;&lt;p&gt;Ondanks dat de opzet van het congres op bepaalde punten te wensen over laat en misschien toe is aan vernieuwing (de presentaties binnen de verschillende commissies nodigen niet altijd uit tot discussie en verdieping), was het over het geheel genomen weer een geslaagd congres, waarbij een ‘kijkje in de keuken’ van andere landen vaak verrassend en leerzaam was en waarbij de Nederlandse delegatie van de Vereniging voor Agrarisch Recht zich weer van haar beste kant heeft kunnen laten zien. &lt;/p&gt;</content><legacyfootnotes/><footnotes><footnote>1 Mr. Alies Visscher RB is als fiscalist werkzaam bij&#13;
Countus accountants + adviseurs te Zwolle.</footnote></footnotes><auteurs>mr. A. Visscher RB</auteurs><published>2016-01-07 16:14:00</published><modified>2016-01-07 16:14:00</modified><editiondate>2016-01-07</editiondate><htmlpath>https://denhollander.info/artikel/12650</htmlpath></article>
</articles></edition>