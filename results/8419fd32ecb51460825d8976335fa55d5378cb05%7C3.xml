<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2011</searchword><id>9554</id><udhid>UDH:TvAR/9554</udhid><titel>Rechtspraak 5663. Rommens-de Vet/Soffers (TvAR 2011/5663)</titel><searchwords><searchword>TvAR 10/2011</searchword><searchword>TvAR 2011/5663</searchword><searchword>UDH:TvAR/9554</searchword></searchwords><attachments><attachment><name>TvAR2011_10_05_Rechtspraak_5663.pdf</name><extention>pdf</extention><url>https://denhollander.info/download/8324/ci</url></attachment></attachments><inleiding>Falende grieven tegen oordeel van de pachtkamer in eer­ste aanleg dat de vordering van verpachter tot beëindi­ging van de pachtovereenkomst op grond van art. 6:269 lid 2 BW dient te worden afgewezen omdat de opzegging door verpachter niet gericht is aan de gezamenlijke erfgena­men, maar slechts aan één van de vier erfgenamen. In ver­band met de ondeelbaarheid van de rechtsverhouding kan de pachtovereenkomst ook niet eindigen ten opzichte van de erfgenaam van wijlen pachter aan wie de opzegging wel ge­richt was. Diezelfde ondeelbaarheid brengt tevens mee dat op een vordering tot beëindiging of ontbinding niet kan wor­den beslist in een geding waarin niet alle bij die rechtsver­houding betrokkenen partij zijn.&#13;
</inleiding><content>1 Het verloop van het geding&#13;
1.1 Voor het verloop van het geding tot aan het arrest van 13 juli 2010, verwijst het hof naar dat arrest.&#13;
1.2 Het vervolg van de procedure blijkt uit:&#13;
––het proces-verbaal van de op 23 september 2010 gehouden comparitie van partijen;&#13;
––de memorie van grieven;&#13;
––de memorie van antwoord.&#13;
1.3 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald.&#13;
2 De vaststaande feiten&#13;
2.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
2.2 Bij notarieel vastgelegde pachtovereenkomst van 26 au­gustus 1998 heeft Rommens-de Vet samen met wijlen haar echtgenoot Franciscus Martinus Cornelis Rommens (hier­na: Rommens sr.) diverse percelen cultuurgrond verpacht aan hun dochter Cornelia Maria Josephina Rommens (hier­na: dochter Rommens).&#13;
2.3 Rommens sr. is op 22 november 2003 overleden en heeft krachtens testament zijn echtgenote en hun vier kinderen, waaronder dochter Rommens, als erfgenamen achtergelaten. Bedoeld testament behelst, kort gezegd, een ouderlijke boe­delverdeling.&#13;
2.4 Dochter Rommens is op 6 augustus 2005 overleden en heeft krachtens testament haar echtgenoot, Soffers, en hun drie kinderen als erfgenamen achtergelaten. Ook dit testa­ment behelst een ouderlijke boedelverdeling.&#13;
2.5 De huidige pachttermijn eindigt op 31 december 2011.&#13;
2.6 Bij aangetekende brief van 20 november 2008 is namens Rommens-de Vet aan Soffers de pachtovereenkomst opge­zegd. Als opzeggingsgronden vermeldt de opzegging, kort samengevat: een bestemmingswijziging, een afweging van de belangen van partijen en tekortschieten van Soffers.&#13;
2.7 Soffers heeft zich bij aangetekende brief van 15 decem­ber 2008 tegen de opzegging verzet.&#13;
3 De motivering van de beslissing in hoger beroep&#13;
3.1 In dit geding heeft Rommens-de Vet gevorderd de pacht­overeenkomst per 31 december 2001 te beëindigen, ken­nelijk op de voet van het tweede lid van art. 7:369 Burger­lijk Wetboek, dan wel te ontbinden, met nevenvorderingen. Nadat Soffers voor antwoord had geconcludeerd, heeft de pachtkamer in eerste aanleg bij het vonnis van 18 november 2009 een comparitie van partijen bevolen. Bij het eindvon­nis van 12 mei 2010 heeft de pachtkamer in eerste aanleg geoordeeld dat Rommens-de Vet niet in haar vorderingen kan worden ontvangen en die vorderingen afgewezen.&#13;
3.2 Rommens-de Vet heeft mede tegen het vonnis van 18 november 2009 hoger beroep ingesteld. Daargelaten dat zij tegen dat vonnis geen grieven heeft aangevoerd, geldt dat te­gen de beslissing waarbij na antwoord een verschijning van partijen ter terechtzitting is bevolen, geen hogere voorzie­ning openstaat. Het hof verwijst naar de tweede volzin van art. 131 Wetboek van Burgerlijke Rechtsvordering. Rom­mens-de Vet kan in haar hoger beroep tegen het vonnis van 18 november 2009 dan ook niet worden ontvangen.&#13;
3.3 De pachtkamer in eerste aanleg heeft de vorderingen van Rommens-de Vet afgewezen op grond van, kort samengevat, de navolgende overwegingen. Ten tijde van het overlijden &#13;
van dochter Rommens gold nog het regime van de Pachtwet. In verband met art. 54 Pachtwet moeten behalve Soffers ook de drie kinderen van dochter Rommens en Soffers als pach­ter worden aangemerkt. De opzegging is niet gericht aan de gezamenlijke erfgenamen aan de laatste woonplaats van dochter Rommens, maar enkel aan Soffers en heeft daardoor niet het beoogde rechtsgevolg.&#13;
3.4 Het hof onderkent in de memorie van grieven van Rom­mens-de Vet tegen bedoeld oordeel van de pachtkamer in eerste aanleg drie grieven:&#13;
1. Gelet op de ouderlijke boedelverdeling zoals neergelegd in het testament van dochter Rommens, kwamen de pacht­rechten vanaf de datum van haar overlijden uitsluitend toe aan Soffers. De kinderen van dochter Rommens zijn, hoe­wel erfgenaam, nooit pachter geworden (toelichting op grief I onder 11 en 12).&#13;
2. Soffers is bij het testament van dochter Rommens tot exe­cuteur benoemd. Ook op die grond kon Rommens-de Vet haar beëindigingsvordering (en naar het hof begrijpt ook de daaraan voorafgaande opzegging) uitsluitend tot Soffers richten (toelichting op grief II onder 14 en 15).&#13;
3. De raadsman van Soffers heeft, ondanks uitdrukkelijk verzoek van de raadsman van Rommens-de Vet, vooraf­gaand aan de procedure de raadsman van Rommens-de Vet niet geïnformeerd omtrent de vraag wie naast Soffers als pachter moesten worden aangemerkt. In verband daarmee levert het verweer van Soffers dat ook zijn kinderen pach­ter zijn misbruik van recht op (toelichting op grief II onder 15 en 16).&#13;
3.5 Met betrekking tot de eerste grief overweegt het hof als volgt. Een ouderlijke boedelverdeling waarbij mede de rechten en verplichtingen uit de pachtovereenkomst aan de langstlevende echtgenoot zijn toegedeeld, verkrijgt tegen­over de verpachter eerst zijn werking doordat deze zijn me­dewerking aan die toedeling verleent. Een dergelijke mede­werking impliceert een overeenkomst tot wijziging van een pachtovereenkomst in de zin van thans art. 7:318 Burgerlijk Wetboek (voorheen art. 2 leden 2 en 3 Pachtwet), en behoeft op grond van die bepaling de goedkeuring van de grond­kamer. Het hof verwijst naar zijn arrest van 15 september 1998, Agrarisch recht 2000, 5041.&#13;
3.6 Gelet op een en ander is onjuist de opvatting van Rom­mens-de Vet als zou Soffers vanaf het overlijden van dochter Rommens de enige pachter zijn. De eerste grief faalt derhal­ve. Het hof voegt hier ten overvloede aan toe dat voor zover ervan moet worden uitgegaan dat Rommens-de Vet inmid­dels haar medewerking heeft verleend aan de toedeling aan Soffers, een en ander vooralsnog geen werking heeft, omdat gesteld noch gebleken is dat door de grondkamer een pacht­wijzigingsovereenkomst is goedgekeurd waarin een en an­der is vastgelegd. Zonder een zodanige goedkeuring heeft de pachtwijzigingsovereenkomst geen werking, anders dan dat partijen niet eenzijdig kunnen terugtreden. Het hof verwijst naar art. 7:323 Burgerlijk Wetboek (voorheen art. 10 Pacht­wet).&#13;
3.7 De tweede grief faalt eveneens. Voor zover de grief berust op de opvatting dat de kinderen van wijlen doch­ter Rommens en van Soffers geen pachter zijn, geldt daar­voor hetgeen naar aanleiding van de eerste grief is overwo­gen. Indien Rommens-de Vet zou bedoelen dat de opzegging mede tot Soffers was gericht in diens hoedanigheid van ver­tegenwoordiger van zijn kinderen en dat ook haar vorderin­gen in dit geding mede in die hoedanigheid tegen hem zijn gericht (wat zou betekenen dat die kinderen materieel partij in het geding zijn), geldt dat zij die uitleg van de opzegging en van de gedingstukken niet begrijpelijk heeft toegelicht. Het hof laat in dit verband in het midden of aan Soffers als executeur-testamentair de bevoegdheid toekwam (en toe­komt) om zijn kinderen bij de ontvangst van de opzegging en in dit geding te vertegenwoordigen.&#13;
3.8 Met betrekking tot de derde grief overweegt het hof als volgt. Uit hetgeen naar aanleiding van de eerste grief is overwogen, volgt dat ook de kinderen van wijlen dochter Rommens en Soffers pachter zijn. Reeds met het oog op hun positie moet de derde grief falen. Een eventuele weigering door de raadsman van Soffers om informatie te verstrekken, kan immers aan hen niet worden toegerekend en kan er om die reden niet toe leiden dat zij buitenspel komen te staan. Daar komt nog bij dat Rommens-de Vet niet heeft toegelicht waarom zij informatie over de erfrechtelijke positie van de kinderen van dochter Rommens (en van Soffers) alleen via de raadsman van Soffers kon verkrijgen. Ook in dat opzicht heeft zij haar beroep op misbruik van recht onvoldoende toegelicht. Naast een en ander geldt dat in verband met de ondeelbaarheid van de rechtsverhouding over beëindiging en ontbinding alleen kan worden beslist in een geding waar­in alle bij de rechtsverhouding betrokkenen (dus ook de be­doelde kinderen) partij zijn.&#13;
3.9 Gelet op een en ander falen de grieven. De pachtkamer in eerste aanleg heeft terecht de vorderingen van Rommens-de Vet afgewezen op de grond dat opzegging ook jegens de kinderen van dochter Rommens nodig was. In verband met de ondeelbaarheid van de rechtsverhouding kan vervolgens de pachtovereenkomst ook niet eindigen jegens Soffers. Daarnaast geldt dat diezelfde ondeelbaarheid ook meebrengt dat op een vordering tot beëindiging of ontbinding niet kan worden beslist in een geding waarin niet alle bij die rechts­verhouding betrokkenen (behalve Rommens-de Vet en Sof­fers ook de kinderen van dochter Rommens) partij zijn.&#13;
3.10 Het hof passeert het bewijsaanbod van Rommens-de Vet, omdat het niet betrekking heeft op concrete feiten of omstandigheden die tot een andere beslissing van de zaak zouden kunnen leiden.&#13;
3.11 De slotsom is dat Rommens-de Vet niet-ontvankelijk is in haar hoger beroep tegen het vonnis van 18 november 2009 en dat de tegen het vonnis van 12 mei 2010 opgewor­pen grieven falen, zodat dit vonnis dient te worden bekrach­tigd.&#13;
3.12 In de tussen partijen bestaande familierelatie ziet het hof aanleiding om de proceskosten te compenseren.&#13;
4 De beslissing&#13;
Het hof, recht doende in hoger beroep:&#13;
verklaart Rommens-de Vet niet-ontvankelijk in haar hoger beroep tegen het vonnis van de pachtkamer van de recht­bank Breda, sector kanton, locatie Breda, van 18 november 2009;&#13;
bekrachtigt het vonnis van die kamer van 12 mei 2010;&#13;
compenseert de kosten van het hoger beroep aldus dat ieder van partijen de eigen kosten draagt. &#13;
</content><legacyfootnotes/><footnotes><footnote/></footnotes><auteurs>(mrs.W.L. Valk, J.H. Lieber en Th.C.M. Willemse)&#13;
</auteurs><published>2011-10-01 00:00:00</published><modified>2011-10-01 00:00:00</modified><editiondate>2011-10-01</editiondate><htmlpath>https://denhollander.info/artikel/9554</htmlpath></article>
</articles></edition>