<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1988</searchword><id>6306</id><udhid>UDH:TvAR/6306</udhid><titel>Systemen van produktiebeperking</titel><searchwords><searchword>TvAR 7/8/1988</searchword><searchword>UDH:TvAR/6306</searchword></searchwords><attachments><attachment><name>1988_nr 78_Artikel_Strijker.pdf</name><extention>pdf</extention><url>https://denhollander.info/download/6090/ci</url></attachment></attachments><inleiding>Produktiebeperking is de laatste jaren in de discussies rond het landbouwbeleid een&#13;
gevleugeld begrip. Er kan echter dermate veel onder verstaan worden dat zonder nadere&#13;
aanduiding zo ongeveer elke beleidsvorm produktiebeperkende aspecten blijkt&#13;
te hebben. In dit artikel wordt eerst enige aandacht besteed aan de vraag waarom&#13;
produktiebeperking in de EG een noodzaak van de eerste orde is. Vervolgens wordt&#13;
een aantal mogelijkheden tot het beperken van de landbouwproduktie op rij gezet.&#13;
Daarbij wordt ook aandacht besteed aan de mogelijkheden met de prijzen van landbouwprodukten&#13;
de omvang van de produktie te reguleren. Van de verschillende in&#13;
discussie zijnde vormen van produktiebeperking wordt globaal aangegeven wat de&#13;
voor- en de nadelen zijn, wat de belangrijkste uitvoeringsproblemen kunnen zijn en&#13;
wat de invloed op de inkomens in de landbouw is.</inleiding><content>1. DE EG ALS NETTO-IMPORTEUR BIJ DE AANVANG&#13;
De laatste jaren wordt de discussie over de Europese landbouw en het EGlandbouwbeleid&#13;
gedomineerd door pogingen de overproduktie enigszins te beteugelen.&#13;
Soms lijkt het erop alsof EG-landbouwbeleid en overproduktie synoniemen&#13;
zijn. Toch is dat niet altijd zo geweest. Toen in het midden van de jaren vijftig onderhandeld&#13;
werd over het tot stand brengen van de 'Euromarkt', en vastgesteld werd&#13;
dat die markt ook de handel in landbouwprodukten moest omvatten, was er zeker&#13;
geen sprake van overschotten. Schaarste aan voedingsmiddelen was op dat moment&#13;
nog nauwelijks voorbij, en in veel Europese landen werd een snelle groei van de&#13;
landbouwproduktie als uitermate wenselijk gezien. Het was niet alleen het veilig stellen&#13;
van de eigen voorziening die men daarbij in gedachten had. Men had ook de export&#13;
van landbouwprodukten op het oog, om de beschikking te kunnen krijgen over de zo&#13;
noodzakelijke harde valuta.&#13;
Ten tijde van het verder invullen van het EG-landbouwbeleid, tussen 1962 en&#13;
1968, was de EG nog steeds een grote importeur van landbouwprodukten. Het beleid&#13;
dat opgezet werd was daar dan ook op geënt. Voor de belangrijkste landbouwprodukten&#13;
werd een systeem geïntroduceerd, waarbij de prijs binnen de EG door&#13;
middel van in principe variabele invoerheffingen losgekoppeld werd van de prijs op&#13;
de wereldmarkt. Om de prijs binnen de EG in tijden van (tijdelijke) overschotten&#13;
op peil te houden, werd de mogelijkheid tot interventie-aankopen gecreëerd. Om daarnaast ook naar landen buiten de EG te kunnen verkopen, werd de mogelijkheid&#13;
van exportsubsidies (restituties) in het leven geroepen.&#13;
Hoewel dit systeem in principe de gelegenheid bood de interne prijs te stabiliseren&#13;
op een niveau lager dan de wereldmarktprijs - door invoersubsidies en exportheffingen&#13;
te hanteren - was de praktijk dat de interne prijs boven het niveau van de&#13;
wereldmarkt gehouden werd. In feite lag dat niet erg voor de hand. In het Verdrag&#13;
van Rome wordt weliswaar gerept van een streven naar een redelijke levensstandaard&#13;
voor hen die in de landbouw werkzaam zijn, maar dat zou moeten gebeuren&#13;
door het bevorderen van de technische ontwikkeling en het stimuleren van een optimaal&#13;
gebruik van de produktiefactoren. Van prijsondersteuning als centraal instrument&#13;
is geen sprake. Dat de prijzen voor de belangrijkste produkten in de praktijk&#13;
wel degelijk op een hoog niveau gehouden werden, had twee redenen. Aan de ene&#13;
kant liepen bij het tot stand brengen van het EG-landbouwbeleid de prijsniveaus tussen&#13;
de Lid-Staten nogal uiteen. Omdat een aanzienlijke prijsverlaging voor met name&#13;
West-Duitsland niet acceptabel was, werden prijzen vastgesteld die gemiddeld&#13;
over de Lid-Staten tamelijk hoog lagen.1 Aan de andere kant lijkt ervan uitgegaan&#13;
te zijn, dat relatief hoge prijzen de technische ontwikkeling bevorderen.&#13;
2. TOENEMENDE LASTEN BIJ HOGE PRODUKTIE&#13;
Het gekozen systeem, met de relatief hoge prijzen, was in welvaarts-economische zin&#13;
nadelig voor de consumenten en voor de buitenlandse aanbieders. Het was profijtelijk&#13;
voor de Europese boeren en de daarmee verbonden industrie, terwijl bij de aanvang&#13;
de budgettaire kosten voor de overheid beperkt waren. Immers, de aanzienlijke&#13;
importen leverden inkomsten uit importheffingen op, terwijl het interventie-mechanisme&#13;
en de exportsubsidies - doordat er sprake was van een netto-importsituatie&#13;
- beperkt gebruikt werden. Vanaf het eerste moment kostte het beleid weliswaar&#13;
geld, maar wezenlijke budgetproblemen ontstonden pas toen voor de belangrijkste&#13;
marktordeningsprodukten een situatie van netto-export bereikt werd. Voor zuivel&#13;
was dat al het geval rond 1960, maar voor granen gebeurde dat pas rond 1980, voor&#13;
wijn in het begin van de jaren zeventig, voor rundvlees rond 1980 en voor suiker&#13;
in 1975 (voor de tweede keer overigens; ook in de jaren zestig was voor suiker al&#13;
zelfvoorziening bereikt, maar de toetreding van het Verenigd Koninkrijk maakte in&#13;
1973 de EG opnieuw netto-importeur).2&#13;
De stijgende voorziening maakte de budgetsituatie meer en meer penibel. Daarnaast&#13;
leidde de toenemende gesubsidieerde afzet van de EG op de wereldmarkt tot&#13;
fricties in de politieke relaties met andere belangrijke aanbieders; de VS in de eerste&#13;
plaats. 3. TRAGE REACTIE VAN DE OVERHEID&#13;
Door sommigen was al vroeg voorzien dat een gegarandeerde hoge prijs voor een&#13;
ongelimiteerde produktie op den duur niet vol te houden was.3 Het meest eenvoudige&#13;
antwoord op de problemen was een verlaging van de garantieprijzen geweest.&#13;
Daarmee zou het verschil tussen de interne prijs en de wereldmarktprijs verkleind&#13;
zijn. Wellicht was daardoor de produktiestijging in de EG enigszins afgeremd, maar&#13;
een belangrijker gevolg daarvan zou geweest zijn dat de kosten van het beleid erdoor&#13;
beperkt zouden zijn. Besluiten in die richting werden echter niet genomen voor het&#13;
begin van de jaren tachtig. De centrale oorzaak van die trage besluitvorming lag in&#13;
de invloed die een aanzienlijke prijsverlaging op de inkomens in de landbouw zou&#13;
hebben. In veel Lid-Staten is het verschil tussen de inkomens die in de landbouw&#13;
verdiend worden en die van werkenden in andere sectoren zo groot, dat extra inkomensdruk&#13;
in de landbouw politiek uitermate moeilijk lag. Pas toen bij sommige produkten&#13;
de kosten snel tot grote hoogte stegen, was het mogelijk maatregelen te nemen.&#13;
Voor de diverse produkten is dat tot nu toe steeds weer via hetzelfde stramien verlopen.&#13;
Oplopende voorraden en navenant toenemende kosten worden in eerste instantie&#13;
afgedaan als een toevallige en ongelukkige samenloop van omstandigheden&#13;
(een top-oogst, een tijdelijke crisis op de wereldmarkt). Vervolgens wordt door sommigen,&#13;
maar niet door iedereen, vastgesteld dat er sprake is van een duurzame situatie.&#13;
Er komen dan wel voorstellen tot aanpassing van het beleid, maar besluiten zijn&#13;
nog niet te nemen. Als alle Lid-Staten het erover eens zijn dat er iets zal moeten gebeuren,&#13;
vindt vooreerst verder uitstel van besluitvorming plaats, omdat de gevolgen,&#13;
voor de inkomens, voor de omzet van de verwerkende industrie, onaanvaardbaar&#13;
geacht worden. Als naar de betrokkenen toe voldoende duidelijk gemaakt is dat er&#13;
echt iets moet gebeuren, is het moment daar dat ingegrepen kan worden. Omdat de&#13;
produktie in de tussentijd gedurig verder gegroeid is, zijn de gevolgen van de beleidsaanpassing&#13;
zeer ingrijpend. Om de gevolgen nog enigszins te ontgaan, stappen de&#13;
boeren deels over op andere produkten. Bij dat volgende produkt ontstaat dan eveneens&#13;
een onhoudbare situatie, waarna het proces zich voor dat produkt herhaalt. Pas&#13;
sinds ongeveer 1984, met de publikatie van het zogenaamde Groenboek4, wordt&#13;
ook in Brussel het integrale karakter van de problemen onderkend. In de voorstellen&#13;
en besluiten van de laatste jaren wordt dan ook meer en meer aandacht besteed aan&#13;
de wijze hoe maatregelen voor verschillende produkten samenhangen.&#13;
De maatregelen die de laatste jaren zijn genomen, voor zuivel, maar ook voor olijfolie,&#13;
wijn, granen en oliehoudende gewassen, zijn overwegend gericht geweest op de&#13;
beheersing van de budgetlasten. Dat houdt niet altijd in dat ook de produktie verminderd&#13;
wordt, maar meestal is er wel een relatie. In het navolgende willen we produktiebeperking&#13;
als middel om tot vermindering van de lasten van het landbouwbeleid&#13;
te komen, centraal stellen. Het prijsinstrument is daar, althans binnen het EGlandbouwbeleid, niet primair op gericht. Toch zullen we aan dat instrument in het&#13;
volgende enkele woorden wijden. Daarna komen de andere, meer directe vormen&#13;
van produktiebeperking aan de orde.&#13;
4. DE INVLOED VAN DE PRIJS OP DE PRODUKTIE&#13;
Voor de meeste goederen, binnen en buiten de landbouw, geldt dat er een positief&#13;
verband bestaat tussen prijs en aangeboden hoeveelheid. Hoe hoger de prijs, des te&#13;
hoger is de produktie. Voor één enkel produkt is dat ook binnen de landbouwsector&#13;
wel het geval. Als de uienprijs daalt zal na enige tijd ook het aanbod van uien afnemen,&#13;
vooral omdat producenten overstappen naar andere produkten. Toch kan de&#13;
aanpassing van het aanbod enige tijd op zich laten wachten: zodra gezaaid is, staat&#13;
het aanbod grotendeels vast. Pas bij zeer lage prijzen zullen de boeren besluiten de&#13;
uien maar niet te oogsten. Bij de dierlijke produktie komen vergelijkbare situaties&#13;
voor. De trage aanbodreactie kan tot gevolg hebben dat de prijs zeer ver wegzakt.&#13;
De vraagkant van de markt compenseert dit over het algemeen niet. De vraag naar&#13;
landbouwprodukten is inelastisch: bij een zeer lage uienprijs zal de consumptie maar&#13;
weinig toenemen. Deze heftige prijsschommelingen zijn een belangrijke reden geweest&#13;
voor het voeren van een stabiliserend landbouwbeleid.&#13;
Voor alle landbouwprodukten te zamen is de vermindering van het aanbod bij lagere&#13;
prijzen nog kleiner dan voor een enkel produkt.5 Een eenvoudige overstap&#13;
naar een ander produkt is namelijk niet mogelijk. Vermindering van de produktie&#13;
gebeurt in dat geval slechts door vermindering van de ingezette produktiefactoren:&#13;
arbeid, kapitaal, grond en non-factor inputs zoals kunstmest en bestrijdingsmiddelen.&#13;
Voor de eerste drie geldt dat er over het algemeen maar weinig alternatieve aanwendingen&#13;
buiten de landbouw zijn. Als al vermindering van de hoeveelheid arbeid&#13;
of grond plaatsvindt, dan gebeurt dat meestal pas bij de generatiewisseling. Het gebruik&#13;
van non-factor inputs kan doorgaans eenvoudiger aangepast worden. Een wezenlijke&#13;
produktiedaling door vermindering van het gebruik van dat soort produktiemiddelen&#13;
gebeurt in de Europese verhoudingen echter ook pas bij langdurig zeer&#13;
lage prijzen. Hetzelfde geldt voor technische inputs als waterbeheersing en infrastructuur.&#13;
Als die eenmaal op een bepaald niveau gebracht zijn, dan worden ze ook&#13;
gebruikt. Lagere prijzen leiden niet tot afbraak van dergelijke verworvenheden, zeker&#13;
niet op korte termijn. Ten slotte de misschien wel belangrijkste produktiefactor:&#13;
kennis. Lagere prijzen laten het kennisniveau ongemoeid. Dat wat ooit als produktieverhogende&#13;
handeling bedacht is, blijft voorhanden.&#13;
In de jaren zeventig nam de landbouwproduktie in de EG jaarlijks met ruim 2%&#13;
toe, terwijl in die periode de landbouwprijzen weliswaar nominaal stegen, maar&#13;
reëel met meer dan 2% per jaar daalden. Te berekenen valt, op basis van tamelijk optimistische vooronderstellingen, dat de jaarlijkse reële prijsdaling meer dan 5%&#13;
had moeten zijn om vraag en aanbod in evenwicht te houden.6 Van een produktiedaling&#13;
zou dan nog geen sprake zijn.&#13;
5. MEDEVERANTWOORDELIJKHEIDSHEFFINGEN&#13;
Vanaf het midden van de jaren zeventig is geprobeerd met prijsverlaging het Europese&#13;
huishoudboekje nog enigszins in evenwicht te houden, getuige ook de reële&#13;
prijsdaling die uit de jaarlijkse prijsbesluiten voortvloeide. Een bijzondere vorm van&#13;
prijsdruk is de sinds 1977 voor sommige produkten bestaande medeverantwoordelijkheidsheffing.&#13;
Deze heffing wordt gelegd op de institutionele prijs voor de producent.&#13;
Op deze wijze wordt in principe de producentenprijs verlaagd, en de consumentenprijs&#13;
niet. Op die manier kon een klein deel van de kosten van het landbouwbeleid&#13;
bestreden worden. De produktiebeperking die van een kleine medeverantwoordelijkheidsheffing&#13;
uitgaat is uiterst beperkt. Daar komt bij dat het effect ervan&#13;
teniet gedaan kon worden door het iets hoger vaststellen van de institutionele prijzen.&#13;
Die koppeling bestond in feite doordat een aantal spelers in het spel, met name&#13;
de Westduitse minister van Landbouw, een nominale daling van de uitbetalingsprijzen&#13;
wenste te voorkomen. De afwezigheid van een aanzienlijke inflatie maakte de&#13;
mogelijkheid klein om tot verlaging van de institutionele prijzen te komen. Een medeverantwoordelijkheidsheffing&#13;
beperkt in dat geval die mogelijkheid nog verder.&#13;
De heffing heeft daarom vooral het karakter van een extra consumentenbelasting,&#13;
die budgetmiddelen in het laatje brengt.&#13;
6. AUTOMATISCHE PRIJSVERLAGING&#13;
Een recent in de aandacht gekomen vorm van prijsbeleid is die van een automatische&#13;
prijsverlaging. In februari, op de Europese top van Brussel, is de afspraak gemaakt&#13;
dat voor granen en voor oliehoudende zaden een automatische prijsdaling in werking&#13;
treedt, als een zeker produktieniveau overschreden wordt. De afspraak moet&#13;
vooral gezien worden als een verschuiving van macht van de Raad van Landbouwministers&#13;
naar de Europese Commissie. Daarbij is het nog de vraag of de komende&#13;
jaren door middel van de jaarlijkse prijsbesluiten een eventueel automatische prijsdaling&#13;
niet teniet gedaan gaat worden. Voor de boeren heeft zo'n automatische&#13;
prijsverlaging geen verschil met de situatie, waarbij tijdens de jaarlijkse prijsbesluiten&#13;
een zelfde prijsdaling doorgevoerd zou worden; zij hebben namelijk geen invloed&#13;
op de totale omvang van de produktie. 7. ANDERE VORMEN VAN PRODUCTIEBEPERKING&#13;
Op korte en middellange termijn zijn de kansen om met prijsverlaging tot een aanzienlijke&#13;
produktiedaling te komen derhalve beperkt. De budgetlasten zijn er wel&#13;
mee terug te dringen, maar juist omdat de produktie niet sterk reageert op een prijsverlaging,&#13;
moet zo'n prijsverlaging groot zijn. En dat stuit dan op sociale, en daarmee&#13;
politieke bezwaren. Het is dan ook niet verwonderlijk dat gezocht wordt naar&#13;
andere, minder pijnlijke maatregelen, om de landbouw-uitgaven weer in de hand te&#13;
krijgen. Het gaat daarbij niet alleen om vormen van directe produktiebeheersing&#13;
(quota-systemen). Er zijn ook allerlei indirecte vormen denkbaar, variërend van verplichte&#13;
braaklegging tot heffingen op kunstmest. Het meest in het oog lopend zijn&#13;
echter quota-systemen.&#13;
8. PRODUKTIE-QUOTA&#13;
Binnen de EG bestaan voor een tweetal produkten quota-systemen: voor suiker en&#13;
voor melk. Buiten de EG zijn vergelijkbare systemen vooral in de zuivelsector wijd&#13;
verspreid.7&#13;
Cruciaal in dit type beleid is dat de omvang van de produktie op directe wijze gestuurd&#13;
wordt, door voor elke producent afzonderlijk een maximale produktie-omvang&#13;
vast te leggen. Voor produktie binnen dit quotum wordt een gegarandeerde&#13;
prijs betaald; voor meerproduktie een lagere. Dat laatste kan gebeuren door bij&#13;
meerproduktie een heffing op de gegarandeerde prijs te leggen. Daaruit is de naam&#13;
superheffing dan ook ontstaan. Bij suiker wordt ook met een heffingensysteem gewerkt,&#13;
en wordt voor meerproduktie de niet-lonende wereldmarktprijs betaald.&#13;
Het zal duidelijk zijn dat bij een goede uitvoering van een quota-systeem de produktie-&#13;
omvang effectief te reguleren valt. Toch valt het op dat, zowel binnen de EG&#13;
als daarbuiten, quotering en overproduktie elkaar niet uitsluiten. Dat heeft ermee&#13;
te maken dat bij de introductie van zo'n systeem de totale omvang van de uit te geven&#13;
produktierechten veelal te hoog wordt vastgesteld - ingegeven door politieke&#13;
motieven. En dat wordt veroorzaakt door het feit dat een dergelijk systeem pas ingevoerd&#13;
wordt, als de produktie veel te hoog opgelopen is.&#13;
Een probleem dat niet onderschat moet worden bij het instellen van quota-systemen,&#13;
is dat de vrijkomende produktiefactoren - arbeid, maar ook grond en gebouwen&#13;
- aangewend kunnen worden voor de produktie van andere produkten. Zo&#13;
heeft quotering van de melk een toename van de vleesveeproduktie tot gevolg gehad.&#13;
Daarmee ontstaat het risico dat de problemen bij het ene produkt worden opgelost,&#13;
maar tegelijkertijd weer ontstaan bij een ander produkt. In feite is dit slechts te voorkomen door alle landbouwprodukten te quoteren. In de EG lijkt dat niet de bedoeling&#13;
te zijn. In dat geval ontstaat een situatie waarbij de producenten van het ene&#13;
landbouwprodukt beschermd worden via quotering, terwijl andere producenten aan&#13;
hun lot worden overgelaten. Het is de vraag of op termijn in de EG de politieke wil&#13;
aanwezig is om de prijzen voor melk- en suikerproducenten via quotering hoog te&#13;
houden, terwijl die voor bijvoorbeeld de graantelers steeds verder wegzakken. Toch&#13;
is de invoering van de superheffing in 1984 een voor de hand liggende actie geweest:&#13;
het was nagenoeg de enige mogelijkheid de onbeheersbare situatie in de zuivelsector&#13;
van de EG weer beheersbaar te maken, zonder de inkomens van de boeren scherp&#13;
te laten dalen. Maar ook op dit moment is er geen alternatief voorhanden om de&#13;
superheffing te vervangen, als men de uitgaven niet kan uitbreiden en de inkomens&#13;
niet scherp onder druk wil zetten.8&#13;
In de sfeer van de uitvoering en toepassing van een systeem van produktie-quota&#13;
zijn grote variaties mogelijk. Een aantal saillante elementen willen we hier kort behandelen:&#13;
de wijze waarop produktierechten worden toegedeeld en de wijze waarop&#13;
ze van de ene producent aan de andere kunnen worden overgedragen (verhandelbaarheid&#13;
of niet).&#13;
9. OVERDRACHT VAN PRODUKTIERECHTEN&#13;
Er is een grote variatie mogelijk in de wijze waarop produktierechten van de ene aan&#13;
de andere producent overgedragen kunnen worden. Een eerste manier is dat de overheid&#13;
een produktierecht administratief toedeelt aan een producent. Dit is meestal het&#13;
geval bij de introductie van het systeem. In dat geval wordt doorgaans de historische&#13;
produktie-omvang als uitgangspunt genomen. Aanzienlijk lastiger is de vraag op&#13;
welke wijze vrijkomende produktierechten onder nieuwe toetreders verdeeld moeten&#13;
worden. Bij een administratieve toedeling zullen criteria ontwikkeld moeten worden,&#13;
op basis waarvan de schaarse factor produktierecht wel aan de een en niet aan&#13;
de ander toegedeeld wordt. Het probleem is natuurlijk het vaststellen van redelijke&#13;
criteria. Daarnaast treedt licht bureaucratisering op.&#13;
In de meeste gevallen wordt dan ook besloten de markt haar werk te laten doen,&#13;
door produktierechten op een of andere manier verhandelbaar te stellen. In het geval&#13;
van de superheffing bestaat in Nederland daartoe een koppeling van quota en&#13;
grond. Elders in dit nummer wordt juist daarop nader ingegaan. In veel landen&#13;
wordt een enigszins vergelijkbaar systeem gehanteerd. Wel is het vaak zo dat bij&#13;
overdracht van quota buiten de familiesfeer een deel van het produktierecht aan de&#13;
overheid vervalt. Die kan tot her-uitgifte overgaan, maar kan het ook gebruiken om&#13;
probleemgevallen op te lossen of een noodzakelijke nationale quotumkorting deels&#13;
of in het geheel niet in rekening te brengen.9&#13;
In sommige gevallen buiten de EG, zoals in delen van Canada, zijn quota wel verhandelbaar, maar alleen met de overheid als tussenpersoon, waarbij de overheid de&#13;
prijsvorming reguleert (en veelal een deel van de quota afroomt).&#13;
Bij grotendeels vrij verhandelbare quota is de administratieve rompslomp beperkt,&#13;
en komen de produktierechten in principe bij de meest efficiënte (of bij de&#13;
meest kapitaalkrachtige) producenten terecht. Van een verstarring van de produktiestructuur&#13;
is dan geen sprake. Bij vrije verhandelbaarheid ontstaat op langere termijn&#13;
wel een probleem. De producenten zijn gedwongen te betalen voor hun quotum.&#13;
Daarbij zal een prijs ontstaan, waarbij de marginale koper nog juist een klein inkomen&#13;
kan halen. Een wezenlijke inkomensondersteuning gaat dan niet meer van het&#13;
systeem uit. In feite is een quota-systeem dan ook vooral aantrekkelijk voor de producenten&#13;
die hun produktierecht van de overheid krijgen (de zittende boeren) en absoluut&#13;
niet voor latere toetreders. Het is dan ook goed te begrijpen dat organisaties&#13;
van jonge boeren fel tegen vrije verhandelbaarheid van quota zijn.&#13;
10. INVOERING EN CONTROLE IS SOMS EEN PROBLEEM&#13;
In de vorige paragraaf is opgemerkt dat toedeling van quota bij de introductie van&#13;
zo'n systeem meestal geen probleem is, omdat de historische produktie als grondslag&#13;
kan dienen. Een voorwaarde is dan wel dat die historische produktie bekend is.&#13;
Daarenboven moet er ook een mogelijkheid zijn de omvang van de produktie te controleren.&#13;
Bij produkten als melk en suiker is dat in het algemeen het geval, omdat&#13;
er voor die produkten maar een beperkt aantal handelskanalen is. Vrijwel alle boeren&#13;
leveren hun melk en hun suikerbieten aan één, hoogstens twee fabrieken. Verwerking&#13;
op het eigen bedrijf, of verkoop aan willekeurige handelaren komt nauwelijks&#13;
voor. Registratie van de produktie-omvang in het verleden en in het heden is&#13;
dan mogelijk. Voor sommige andere landbouwprodukten ligt dat veel moeilijker.&#13;
Graan wordt in landen als West-Duitsland en Denemarken voor een belangrijk deel&#13;
(zo'n 40%) op het eigen bedrijf vervoederd, en de rest wordt verkocht via een veelheid&#13;
van handelaren. Voor oliehoudende zaden geldt weliswaar dat verwerking een&#13;
voorwaarde is voor het tot waarde brengen van het produkt, maar tussen producent&#13;
en verwerker zitten een groot aantal handelaren, zodat de produktieomvang in het&#13;
verleden niet zonder meer bekend is. Ook voor bijvoorbeeld rundvlees geldt iets dergelijks.&#13;
Dat betekent dat voor een groot aantal produkten quota-systemen maar moeilijk&#13;
te verwezenlijken zijn.&#13;
11. BRAAKLEGGING&#13;
De toedelings- en controleproblemen zijn te ontgaan door niet de hoeveelheid eindprodukt,&#13;
maar het areaal dat voor de teelt gebruikt wordt, aan banden te leggen.&#13;
Door bijvoorbeeld producenten te verplichten een deel van hun graan-areaal onbebouwd&#13;
te laten, kan de omvang van de totale produktie beïnvloed worden. Een&#13;
eerste probleem dat zich daarbij voordoet is dat niet alleen het areaal, maar ook de produktie per hectare van invloed is op de totale produktie-omvang. Bij een groeiende&#13;
produktie per hectare kan de totale produktieomvang slechts constant gehouden&#13;
worden, door jaar na jaar een groter deel van het areaal onbebouwd te laten. Als&#13;
ervan uitgegaan wordt dat de produktie per hectare zich in de toekomst met zo'n&#13;
2% per jaar ontwikkelt (iets lager dan in het verleden), en men wil de produktie stabiliseren,&#13;
dan moet in een periode van tien jaar zo'n twintig procent van het areaal&#13;
buiten gebruik gesteld worden.10&#13;
Daar komt nog bij dat de hectares die onbebouwd gelaten zullen worden, niet de&#13;
meest produktieve zullen zijn. De Europese Commissie gaat in dit kader uit van een&#13;
effectiviteit van 50%. In de VS, waar men veel ervaring heeft met braakleggingsregelingen,&#13;
varieerde in het verleden de effectiviteit van vrijwel nihil tot bijna 100%.11&#13;
Wanneer de effectiviteit inderdaad zo'n 50% zou kunnen zijn, moeten enorme hoeveelheden&#13;
grond in de EG buiten gebruik gesteld worden om de produktie te stabiliseren.&#13;
Een politiek gemakkelijke maatregel is het daarmee niet. Ondanks dat zijn&#13;
er in EG-verband wel degelijk aanzetten voor een beleid waarin braaklegging een rol&#13;
speelt. Het betreft dan echter geen verplichte braaklegging, maar een vrijwillige.&#13;
Vooreerst lijken die maatregelen vooral een sociale doelstelling te hebben: boeren&#13;
die door prijsverlagingen in de problemen komen, kunnen hun inkomen nog enigszins&#13;
op peil houden door tegen vergoeding grond braak te laten liggen.&#13;
Een laatste opmerking betreft de uitvoerbaarheid van verplichte regelingen. In&#13;
veel landen is het controleren van het areaal van een bepaald produkt geen eenvoudige&#13;
zaak, omdat onbekend is welke grond door welke boer gebruikt wordt en wat&#13;
hij erop verbouwt. Verplichte braaklegging wordt daarmee niet onmogelijk, maar&#13;
zou wel een aanzienlijke voorbereidingstijd vergen.&#13;
Dat bezwaar is te ondervangen door de bewijslast om te draaien. Alleen die boeren,&#13;
die aantonen dat ze een bepaald deel van hun areaal braak hebben liggen, krijgen&#13;
de hoge garantieprijs. Anderen krijgen te maken met een lagere prijs of bijvoorbeeld&#13;
een heffing.&#13;
12. BEPERKING VAN KUNSTMEST OF BESTRIJDINGSMIDDELEN&#13;
Een speciale vorm van produktiebeperking in de landbouw kan zijn het beperken&#13;
van het gebruik van kunstmest of bestrijdingsmiddelen. Te denken valt aan een directe&#13;
beperking door de overheid, enigszins vergelijkbaar met de regelgeving in verband&#13;
met de mestproblematiek. Zeker op Europese schaal stuit zo iets op grote uitvoeringsproblemen,&#13;
terwijl daarnaast het gevaar van fraude niet denkbeeldig is. Een&#13;
wat meer indirecte manier is het verhogen van de prijs van dit soort inputs. Dat kan&#13;
gebeuren door het instellen van een heffing. Een mogelijk nadeel van dit soort maatregelen&#13;
is dat ze in principe gelden voor alle gebieden in de EG, dus ook voor regio's&#13;
met een noodlijdende landbouw. Daar staat echter tegenover dat in de centrale landbouwgebieden van de EG een vermindering van het gebruik van kunstmest- of bestrijdingsmiddelen&#13;
ook uit milieu-overwegingen aantrekkelijk kan zijn.&#13;
De effectiviteit van dit soort maatregelen voor beperking van de landbouwproduktie&#13;
wordt over het algemeen betwijfeld, tenzij met zeer hoge heffingen wordt gewerkt&#13;
(twee a drie maal de huidige prijs).12 De reden is dat momenteel doorgaans&#13;
aanzienlijk meer kunstmest gegeven wordt dan technisch noodzakelijk is. Een vermindering&#13;
van het gebruik van kunstmest, die wel degelijk voortvloeit uit zo'n heffing,&#13;
heeft dan weinig effect op de produktie-omvang. Voor bestrijdingsmiddelen&#13;
ligt dit wat anders. In de meeste gevallen is het economisch zeer rendabel om bestrijdingsmiddelen&#13;
toe te dienen tot het biologisch-technische optimum. Pas bij veel hogere&#13;
prijzen zouden het economische en het technische optimum uiteen kunnen gaan&#13;
lopen.&#13;
13. SAMENVATTING&#13;
Beperking van de groei van de landbouwproduktie in de EG is noodzakelijk geworden,&#13;
omdat het traditionele EG-landbouwbeleid niet meer vol te houden is. De meest&#13;
eenvoudige wijze is die van een vergaande prijsverlaging. Uit inkomens-politiek oogpunt&#13;
kleven daar echter ernstige bezwaren aan. Het is daarom logisch dat gezocht&#13;
wordt naar andere methoden om de produktie te beperken en de inkomens in de&#13;
landbouw niet al te zeer onder druk te zetten. Een zeer directe vorm van beperking&#13;
is quotering. Aangegeven is dat zo'n maatregel niet voor alle produkten even eenvoudig&#13;
door te voeren is. Daarnaast kleven er op langere termijn grote bezwaren&#13;
aan, hoe effectief de maatregel op korte termijn ook is. Omdat een volledige sturing&#13;
door de overheid van de overdracht van produktierechten tot veel administratieve&#13;
problemen leidt, wordt veelal gekozen voor een (soms beperkte) verhandelbaarheid.&#13;
Het inkomensondersteunende aspect verdwijnt dan echter grotendeels. Voor produkten&#13;
waarvoor directe quotering niet goed mogelijk is, zou overgegaan kunnen&#13;
worden tot de verplichting tot braaklegging. Opgemerkt is dat, gegeven de stijging&#13;
van de produktie per hectare, zeer grote oppervlakten uit produktie genomen moeten&#13;
worden om de produktie te stabiliseren. Juist die omvang stuit op politieke bezwaren.&#13;
Vrijwillige areaalbeperking, tegen vergoeding is wel denkbaar. Het produktie-&#13;
effect daarvan is echter gering; het moet vooral gezien worden als een sociale&#13;
maatregel. Beperking van het gebruik van kunstmest of bestrijdingsmiddelen lijkt&#13;
evenmin veel soelaas te bieden. De verwachting is daarom, dat toch een beleid gevoerd&#13;
gaat worden waarbij prijsverlaging centraal staat. Binnen dat kader zal met&#13;
inzet van een veelheid van instrumenten geprobeerd worden de korte-termijn inkomensgevolgen&#13;
enigszins te ondervangen. Quotering en braaklegging kunnen daarbij&#13;
een rol spelen. </content><legacyfootnotes>1. G. Meester en D. Strijker, Het Europese landbouwbeleid voorbij de scheidslijn van zelfvoorziening,&#13;
WRR-Voorstudie V46, Den Haag, 1985, Hoofdstuk 2.&#13;
2. G. Meester en D. Strijker, op. cit., blz. 37.&#13;
3. Zie bijv. F. Baade, Brot für ganz Europa, Hamburg, Berlin, 1952.&#13;
4. Commissie van de Europese Gemeenschappen, Perspectieven voor het Gemeenschappelijk&#13;
landbouw&#13;
beleid, COM (85) 333 def.&#13;
5. Een uitgebreid overzicht over de invloed van de prijs op de produktie-omvang verschijnt binnenkort:&#13;
H. Rutten, Technical change in agriculture, LEI, Den Haag, 1988.&#13;
6. Zie G. Meester en D. Strijker, op. cit., blz. 34 e.v.&#13;
7. Voor een overzicht van de toepassing van quota in de zuivelsector in landen buiten de EG wordt verwezen&#13;
naar de bijdragen van Belonje en van Meester in LEI-Mededeling 336 (LEI, Den Haag, 1985, blz.&#13;
122 e.v.)&#13;
8. A.J. Oskam e.a., De superheffing - Is er een alternatief, PUDOC, Wageningen, 1987.&#13;
9. Voor een kort overzicht van de regelingen in andere EG-landen zie: S. Depla, 'Superheffing verbete&#13;
ren; leren van andere EG-landen', Binder, Vol. 6, nr. 8, nov. 1987.&#13;
10. C.L.J. van der Meer en D. Strijker, De toekomstige ontwikkeling van het agrarisch&#13;
grondgebruik&#13;
in Nederland, LEI-Mededeling 352, LEI, Den Haag, 1986.&#13;
11. Zie ook LEI, Landbouw-Economisch Bericht 1987, Den Haag, 1987, Hoofdstuk 1.&#13;
12. Zie bijv.: T. Schijf, Gevolgen van een heffing op stikstofkunstmest voor de intensiteit, bouwplan en&#13;
saldo van landbouwbedrijven: samenvatting van een Duits modelonderzoek, Centrum Landbouw en Milieu,&#13;
Utrecht, 1988.&#13;
</legacyfootnotes><footnotes><footnote/></footnotes><auteurs>Drs. D. Strijker</auteurs><published>1988-07-01 00:00:00</published><modified>1988-07-01 00:00:00</modified><editiondate>1988-07-01</editiondate><htmlpath>https://denhollander.info/artikel/6306</htmlpath></article>
</articles></edition>