<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2001</searchword><id>4686</id><udhid>UDH:TvAR/4686</udhid><titel>Faassen / DSM Limburg (TvAR 2001/5048)</titel><searchwords><searchword>TvAR 1/2001</searchword><searchword>TvAR 2001/5048</searchword><searchword>UDH:TvAR/4686</searchword></searchwords><attachments><attachment><name>2001_nr 1_Rechtspraak_5048.pdf</name><extention>pdf</extention><url>https://denhollander.info/download/4631/ci</url></attachment></attachments><inleiding>[Pachtwet art. 12]&#13;
&#13;
Vordering tot (onder meer) verklaring voor&#13;
recht dat pachtovereenkomst geldt voor&#13;
wettelijke duur. Niet valt in te zien waarom&#13;
in de destijds gegeven motivering van&#13;
verzoek tot goedkeuring van korte duur&#13;
(mogelijke functie ten behoeve van de&#13;
energievoorziening te eniger tijd) opzettelijke&#13;
misleiding van de grondkamer zou zijn&#13;
gelegen. Vraag of grondkamer goedkeuring&#13;
van de korte duur had moeten weigeren,&#13;
staat niet aan pachtrechter ter beoordeling.&#13;
Vervreemding van gedeelte van verpachte&#13;
wijst er in de omstandigheden van dit geval&#13;
nog niet op dat goedkeuring van de korte&#13;
duur door misleiding is verkregen.</inleiding><content>ARREST IN DE ZAAK VAN:&#13;
Heinz Joseph Faassen te Herkenbosch,&#13;
gemeente Roerdalen,&#13;
appellant,&#13;
procureur: mr. F.J. Boom,&#13;
tegen&#13;
de besloten vennootschap met beperkte aansprakelijkheid&#13;
DSM Limburg B.V. te Geleen,&#13;
geïntimeerde,&#13;
procureur: mr. M.F.J.N. van Osch.&#13;
1 Het geding in eerste aanleg&#13;
De pachtkamer van het kantongerecht te&#13;
Roermond heeft op 23 april 1998 tussen partijen&#13;
een vonnis gewezen, in welk vonnis de&#13;
vordering van appellant – verder te noemen:&#13;
Faassen –, strekkende tot verklaring voor&#13;
recht dat tussen partijen met betrekking tot&#13;
het perceel plaatselijk bekend gemeente&#13;
Melick-Herkenbosch, sectie F, nummer 84,&#13;
een pachtovereenkomst voor de wettelijke&#13;
duur bestaat en tot vergoeding van schade met&#13;
nevenvorderingen is afgewezen. Genoemd&#13;
vonnis is in fotocopie aan dit arrest gehecht.&#13;
Voor de rechtsgang in eerste aanleg en voor de&#13;
motivering van de gegeven beslissing wordt&#13;
daarnaar verwezen.&#13;
2 Het geding in hoger beroep&#13;
2.1 Bij exploot van 19 mei 1998, hersteld bij&#13;
exploot van 3 juni 1998, is Faassen in hoger&#13;
beroep gekomen van genoemd vonnis met&#13;
dagvaarding van geïntimeerde – verder te noemen:&#13;
DSM – voor dit hof.&#13;
2.2 Bij memorie van grieven heeft Faassen&#13;
tegen het vonnis vijf grieven aangevoerd en&#13;
toegelicht, enkele producties overgelegd en&#13;
geconcludeerd dat het hof het vonnis zal vernietigen&#13;
en, opnieuw rechtdoende, de vorderingen&#13;
van Faassen alsnog zal toewijzen alsmede&#13;
DSM zal veroordelen in de kosten van&#13;
de procedure in beide instanties.&#13;
2.3 DSM heeft bij memorie van antwoord verweer&#13;
gevoerd en bewijs aangeboden met conclusie&#13;
dat het hof de vordering zal afwijzen,&#13;
kosten rechtens.&#13;
2.4 Faassen heeft een akte genomen, waarop&#13;
DSM bij akte van antwoord heeft gereageerd.&#13;
2.5 Tenslotte hebben partijen de stukken aan&#13;
het hof overgelegd voor het wijzen van arrest.&#13;
3 De grieven&#13;
Deze luiden:&#13;
I. Ten onrechte heeft de pachtkamer van het&#13;
kantongerecht overwogen:&#13;
“De vordering van eiser is gebaseerd op de&#13;
stelling dat gedaagde de Grondkamer heeft&#13;
misleid bij het vragen van de toestemming&#13;
voor de eenjarige pachtovereenkomsten. De&#13;
Pachtkamer verwerpt deze stelling van eiser.&#13;
Eiser heeft niet aannemelijk gemaakt, laat&#13;
staan aangetoond, dat er van misleiding door&#13;
gedaagde sprake is geweest. Op grond van&#13;
hetgeen eiser naar voren heeft gebracht mist&#13;
de stelling dat gedaagde de Grondkamer voor&#13;
haar relevantie heeft onthouden en (bij herhaling)&#13;
opzettelijk een onjuiste voorstelling van&#13;
zaken heeft gegeven iedere grond. Al hetgeen&#13;
eiser aanvoert, rechtvaardigt geenszins de conclusie&#13;
dat er sprake is geweest van misleiding&#13;
van de Grondkamer.”&#13;
II. Ten onrechte heeft de pachtkamer van het&#13;
kantongerecht overwogen:&#13;
“Nog afgezien van de vraag of de bekendheid&#13;
met een bestemmingsplanwijziging of het tijdstip&#13;
van een (mogelijke) exploitatie van de&#13;
mijnconcessie van gedaagde in casu al tot&#13;
andere beslissingen van de Grondkamer aanleiding&#13;
zou hebben gegeven, is de Pachtkamer&#13;
van oordeel dat er in redelijkheid ook vanuit&#13;
gegaan mag worden, dat de Grondkamer van&#13;
de bestemmingsplannen ter plaatse, alsmede&#13;
van de aan gedaagde ter plaatse verleende concessie&#13;
op de hoogte is. Dat dit zo is kan overigens&#13;
ook uit de stukken van de Grondkamer,&#13;
welke in het geding zijn overgelegd, worden&#13;
opgemaakt.”&#13;
III. Ten onrechte heeft de pachtkamer van het&#13;
kantongerecht overwogen:&#13;
“Zoals hierboven reeds is vastgesteld, heeft&#13;
eiser jarenlang geen enkel bezwaar laten horen&#13;
tegen de gang van zaken, zulks terwijl hij zeer&#13;
goed op de hoogte was van de gang van zaken.&#13;
Op grond van dit gegeven, is de Pachtkamer&#13;
van oordeel, dat eiser daarom ook niet te goeder&#13;
trouw handelt door te stellen dat gedaagde&#13;
de Grondkamer jarenlang heeft misleid.”&#13;
IV. Ten onrechte heeft de pachtkamer van het&#13;
kantongerecht overwogen:&#13;
“Nu van misleiding van de Grondkamer door&#13;
gedaagde naar het oordeel van de Pachtkamer&#13;
geen sprake is, dienen de vorderingen van&#13;
eiser te worden afgewezen.”&#13;
V. Ten onrechte heeft de pachtkamer van het&#13;
kantongerecht overwogen:&#13;
“Eiser zal veroordeeld worden in de kosten&#13;
van de procedure aan de zijde van gedaagde&#13;
gevallen.”&#13;
4 De vaststaande feiten&#13;
4.1 Het hof zal uitgaan van de volgende feiten,&#13;
welke enerzijds zijn gesteld en anderzijds niet&#13;
(voldoende) zijn betwist en mede blijken uit&#13;
de niet weersproken inhoud van overgelegde&#13;
producties.&#13;
4.2 Faassen en voordien zijn vader hebben&#13;
gedurende een groot aantal jaren percelen&#13;
grond van DSM gepacht. Van die percelen&#13;
zijn enkele (waaronder gedeelten van het perceel,&#13;
thans kadastraal bekend gemeente&#13;
Melick-Herkenbosch, sectie F, nr. 84 met een&#13;
totale grootte van 31.67.30 ha) sedert 1969 aan&#13;
Faassen verpacht geweest op grond van overeenkomsten&#13;
met de duur van één jaar.&#13;
4.3 Voor de verpachting voor korte duur is&#13;
telkens vooraf van de grondkamer toestemming&#13;
gevraagd en verkregen. De toestemming&#13;
is gevraagd en verleend met de volgende motivering:&#13;
“De onderhavige percelen zijn pachtvrij&#13;
aangekocht of pachtvrij gemaakt. Het is&#13;
niet geheel uitgesloten dat de mijn Beatrix te&#13;
eniger tijd nog een functie zal gaan vervullen&#13;
ten aanzien van de energievoorziening, welke&#13;
functie slechts dan doelmatig kan worden&#13;
gerealiseerd indien dezerzijds over de betrokken&#13;
gronden op korte termijn vrijelijk kan&#13;
worden beschikt.”&#13;
4.4 Faassen heeft krachtens de onder 4.2.&#13;
bedoelde éénjarige overeenkomsten wisselende&#13;
oppervlakten in gebruik gehad. In 1969&#13;
bedroeg die oppervlakte 14.92.20 ha, in de&#13;
jaren 1970 t/m 1972 20.83.20 ha, in 1973&#13;
18.30.50 ha, in 1974 13.13.50 ha, in 1975&#13;
13.23.60 ha, in 1976 22.15.10 ha, in de jaren&#13;
1977 t/m 1981 27.82.30 ha, in de jaren 1982&#13;
t/m 1990 31.67.30 ha (het gehele onder 4.2&#13;
bedoelde perceel F 84), in de jaren 1991 t/m&#13;
1993 23.26.26 ha, in 1994 en 1995 22.50.58 ha&#13;
en in 1996 17.21.05 ha.&#13;
4.5 Faassen heeft op (delen van) de voor een&#13;
jaar verpachte grond asperges geteeld. DSM&#13;
heeft hem meermalen te kennen gegeven hiermee&#13;
niet in te stemmen c.q. dat de (meerjarige)&#13;
teelt voor Faassens eigen risico geschiedt.&#13;
4.6 DSM heeft aan Faassen laten weten, dat de&#13;
éénjarige overeenkomsten gedurende een periode&#13;
van vijf jaren zullen worden afgebouwd.&#13;
Vanaf 1 november 1996 is aan het gebruik van&#13;
de grond in geschil van DSM door Faassen&#13;
feitelijk een einde gekomen.&#13;
5 Beoordeling van het geschil in&#13;
hoger beroep&#13;
5.1 De vordering van Faassen strekt, naar het&#13;
hof hem begrijpt, tot het verkrijgen van een&#13;
verklaring voor recht dat tussen partijen ter&#13;
zake van het onder 4.2 genoemde perceel&#13;
(kadastraal bekend gemeente Melick-Herkenbosch,&#13;
sectie F, nr. 84, met een totale grootte&#13;
van 31.67.30 ha) een pachtovereenkomst voor&#13;
de wettelijke duur bestaat. Tevens vordert&#13;
Faassen schadevergoeding in verband met het&#13;
afbouwen en beëindigen van de pachtverhouding&#13;
door DSM. Daartoe stelt Faassen, dat&#13;
DSM bij het vragen van toestemming voor de&#13;
korte duur stelselmatig de grondkamer heeft&#13;
misleid. De grieven leggen het geschil in volle&#13;
omvang aan het hof voor.&#13;
5.2 Het hof begrijpt het standpunt van Faassen&#13;
aldus, dat hij stelt dat de toestemming&#13;
voor de korte duur in verband met de misleiding&#13;
rechtens als niet gegeven dient te worden&#13;
beschouwd, waardoor de pachtovereenkomst&#13;
is gaan gelden voor de wettelijke duur. Voorts&#13;
beoogt Faassen kennelijk te stellen, dat het&#13;
hier een pachtovereenkomst voor het gehele&#13;
perceel F 84 betreft (en niet slechts voor het&#13;
door hem in het laatste jaar, 1996, gebruikte&#13;
gedeelte).&#13;
Blijkens het gestelde in de inleidende dagvaarding&#13;
(nrs. 6 en 7) ligt aan dit standpunt – kennelijk&#13;
– ten grondslag, dat slechts vóór 1991&#13;
(toen Faassen nog het geheel pachtte) van&#13;
misleiding sprake is geweest. Het hof zal er&#13;
voor het vervolg veronderstellenderwijze van&#13;
uitgaan, dat het door Faassen gestelde in&#13;
beginsel algehele toewijzing van zijn vorderingen&#13;
kan dragen.&#13;
5.3 Zoals Faassen zelf stelt, heeft DSM haar&#13;
verzoeken om goedkeuring van de duur van&#13;
één jaar als volgt gemotiveerd:&#13;
“Het is niet geheel uitgesloten dat de mijn&#13;
Beatrix te eniger tijd nog een functie zal gaan&#13;
vervullen ten aanzien van de energievoorziening,&#13;
welke functie slechts dan doelmatig kan&#13;
worden gerealiseerd indien dezerzijds over de&#13;
betrokken gronden op korte termijn vrijelijk&#13;
kan worden beschikt.”&#13;
Het hof kan niet inzien waarom in deze motivering,&#13;
ook indien deze wordt bezien tegen de&#13;
achtergrond van het door Faassen gestelde,&#13;
een opzettelijke misleiding van de grondkamer&#13;
zou zijn gelegen. Door gebruik van de&#13;
woorden “Het is niet geheel uitgesloten” en&#13;
“te eniger tijd” is de motivering dermate vaag&#13;
gehouden, dat louter de mogelijkheid van&#13;
gebruik op enig moment in de toekomst van&#13;
de grond ten behoeve van de energievoorziening&#13;
aan het verzoek ten grondslag is gelegd.&#13;
Aan die “mogelijkheid op enig moment in de&#13;
toekomst” behoeft niet af te doen, dat in de&#13;
jaren ’80 het bestemmingsplan aldus werd&#13;
gewijzigd dat dit aan exploitatie van de Beatrixmijn&#13;
(wellicht) in de weg stond; naar het oordeel&#13;
van het hof kon DSM dan ook reeds&#13;
hierom melding van die bestemmingsplanwijziging&#13;
achterwege laten. Ook behoefde DSM&#13;
naar het oordeel van het hof in haar verzoek&#13;
niet ongevraagd in te gaan op het realiteitsgehalte&#13;
van exploitatie van de mijn; haar verzoek&#13;
is dermate vaag en open geformuleerd dat ook&#13;
op dit punt in redelijkheid niet kan worden&#13;
volgehouden dat bij de grondkamer opzettelijk&#13;
een verkeerde indruk moet zijn gewekt.&#13;
5.4 Het hof laat bij het bovenstaande in het&#13;
midden of de vaagheid van de door DSM&#13;
gegeven motivering voor goedkeuring van de&#13;
duur van één jaar, mede gezien de eerdere&#13;
soortgelijke verzoeken van DSM, op enig&#13;
moment de grondkamer aanleiding had moeten&#13;
geven om nadere inlichtingen bij DSM in&#13;
te winnen en wellicht uiteindelijk om haar&#13;
goedkeuring aan de korte duur te onthouden.&#13;
Deze vraag staat niet aan de pachtrechter ter&#13;
beoordeling. Overigens maakt de motivering&#13;
van de beschikking van de grondkamer van&#13;
24 april 1991 (productie VII bij conclusie van&#13;
eis) – bij welke gelegenheid door de grondkamer&#13;
aan DSM wèl nadere inlichtingen waren&#13;
gevraagd – het niet onwaarschijnlijk, dat de&#13;
grondkamer ook voordien op de door DSM&#13;
gegeven motivering zou hebben bewilligd in&#13;
verpachting van het onderhavige perceel voor&#13;
de duur van één jaar.&#13;
5.5 Het hof voegt aan het onder 5.3. overwogene&#13;
het volgende toe. Het betreft hier een&#13;
reeks opeenvolgende pachtovereenkomsten&#13;
met de duur van één jaar, welke duur telkenmale&#13;
tussen partijen is overeengekomen. Faassen&#13;
heeft vrijwillig meegewerkt aan het beëindigen&#13;
van de oude overeenkomsten en het&#13;
aangaan van nieuwe; niet is gebleken dat hij&#13;
zich vóór 1992 heeft beroepen op het bestaan&#13;
van een overeenkomst voor de wettelijke duur&#13;
of dat hij enig relevant voorbehoud heeft&#13;
gemaakt. Dat zou in ieder geval met zich meebrengen,&#13;
dat de vóór 1991 gegolden hebbende&#13;
éénjarige overeenkomsten – ook indien de&#13;
goedkeuring daarvan door misleiding zou zijn&#13;
verkregen, waardoor zij rechtens zouden zijn&#13;
komen te gelden voor de wettelijke duur – telkens&#13;
zijn beëindigd doordat zij zijn “vervangen”&#13;
door nieuwe overeenkomsten. Bij een&#13;
verklaring voor recht dat deze overeenkomsten&#13;
voor de wettelijke duur hebben gegolden&#13;
zou Faassen dan geen enkel belang hebben.&#13;
Uit het standpunt van Faassen (inleidende&#13;
dagvaarding, nrs. 6 en 7) volgt verder, dat vanaf&#13;
1991 de éénjarige duur van de overeenkomsten&#13;
is goedgekeurd op basis van volledige&#13;
informatie (zie echter ook hierna, overweging&#13;
5.6), waarbij dus geen sprake meer is geweest&#13;
van de misleiding die zijns inziens eerder aan&#13;
de orde was. Dan kan vanaf dat moment ook&#13;
geen sprake meer zijn geweest van overeenkomsten&#13;
voor de wettelijke duur.&#13;
Ook om deze reden kunnen de vorderingen&#13;
van Faassen niet worden toegewezen.&#13;
5.6 Faassen heeft nog gewezen op de vervreemding&#13;
door DSM van een gedeelte van&#13;
perceel F 84 aan het Bureau Beheer Landbouwgronden&#13;
in december 1995. Niet is gesteld of&#13;
gebleken dat deze vervreemding reeds vóór&#13;
het jaar 1995 was beoogd; DSM heeft ook in&#13;
haar memorie van antwoord – door Faassen&#13;
in zijn daaropvolgende akte niet betwist – vermeld,&#13;
dat de vervreemding “in de loop van&#13;
1995” mogelijk is geworden. Dit betekent, dat&#13;
een eventuele misleiding van de grondkamer&#13;
in dit kader slechts betrekking kan hebben op&#13;
het gedeelte van perceel F 84 dat in 1995 aan&#13;
Faassen is verpacht (18.72.26 ha).&#13;
Over die misleiding overweegt het hof het&#13;
volgende. DSM heeft bij memorie van antwoord&#13;
een uitvoerige en met productie gestaafde&#13;
verklaring voor de vervreemding gegeven&#13;
welke hierop neerkomt, dat uiteindelijk&#13;
sprake is geweest van een grondruil waarbij&#13;
zij voor haar bedrijfsdoeleinden beter geschikte&#13;
– meer centraal in haar exploitatiegebied&#13;
gelegen – grond heeft kunnen verkrijgen. Zij&#13;
heeft daarbij mede gewezen op reeds eerder in&#13;
deze procedure overgelegde producties, waarin&#13;
van de achtergronden van de transactie&#13;
melding wordt gemaakt (productie 9, bijlagen&#13;
I en IX – tweede stuk – bij conclusie van antwoord).&#13;
Faassen heeft vervolgens naar aanleiding&#13;
van de memorie van antwoord een akte&#13;
genomen; daarin heeft hij de door DSM&#13;
gestelde motieven voor de transactie niet&#13;
betwist. Overigens blijkt uit de door DSM bij&#13;
memorie van antwoord overgelegde stukken,&#13;
dat DSM de “grondruil” niet buiten Faassen&#13;
om heeft doen plaatsvinden. Het hof is van&#13;
oordeel dat, uitgaande van de door DSM&#13;
gegeven verklaring, de vervreemding van een&#13;
gedeelte van perceel F 84 in 1995 er nog niet&#13;
op wijst dat DSM – zelfs indien zij ten tijde&#13;
van het indienen van haar verzoek bij de&#13;
grondkamer reeds voornemens was tot de&#13;
grondruil over te gaan – in 1995 goedkeuring&#13;
voor de korte duur via misleiding zou hebben&#13;
verkregen. Hier komt nog bij dat, zoals reeds&#13;
eerder is overwogen, DSM – door Faassen&#13;
niet betwist – heeft vermeld, dat de ruil “in de&#13;
loop van 1995” mogelijk is geworden; dit laat&#13;
zelfs een reële mogelijkheid open, dat de ruil&#13;
nog niet aan de orde was toen in 1995 goedkeuring&#13;
voor verpachting voor korte duur&#13;
werd verzocht en vervolgens verkregen.&#13;
De vervreemding door DSM van een gedeelte&#13;
van perceel F 84 aan het Bureau Beheer Landbouwgronden&#13;
in december 1995 brengt dus&#13;
geen wijziging in het eerder gegeven oordeel.&#13;
5.7 Gezien het bovenoverwogene kan geen&#13;
van de grieven leiden tot vernietiging van het&#13;
vonnis waarvan beroep. Dit vonnis zal mitsdien&#13;
worden bekrachtigd.&#13;
5.8 Faassen zal als de ook in hoger beroep in&#13;
het ongelijk gestelde partij worden veroordeeld&#13;
in de kosten van deze instantie.&#13;
6 Beslissing&#13;
Het hof, rechtdoende in hoger beroep,&#13;
bekrachtigt het tussen partijen gewezen vonnis&#13;
van de pachtkamer van het kantongerecht&#13;
te Roermond van 23 april 1998, waarvan beroep;&#13;
veroordeelt Faassen in de kosten van het hoger&#13;
beroep, aan de zijde van DSM tot op heden&#13;
begroot op ƒ 440,– wegens verschotten en op&#13;
ƒ 1.700,– (1 pnt. tarief II, akte niet gehonoreerd)&#13;
wegens salaris.</content><legacyfootnotes/><footnotes><footnote/></footnotes><auteurs/><published>2001-01-01 00:00:00</published><modified>1998-12-01 00:00:00</modified><editiondate>2001-01-01</editiondate><htmlpath>https://denhollander.info/artikel/4686</htmlpath></article>
</articles></edition>