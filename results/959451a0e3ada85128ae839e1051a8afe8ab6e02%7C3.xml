<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2003</searchword><id>4425</id><udhid>UDH:TvAR/4425</udhid><titel>Melkleasen: een hernieuwde discussie</titel><searchwords><searchword>TvAR 2/2003</searchword><searchword>UDH:TvAR/4425</searchword></searchwords><attachments><attachment><name>2003_nr 2_Artikel_Hoog.pdf</name><extention>pdf</extention><url>https://denhollander.info/download/4370/ci</url></attachment></attachments><inleiding>1.	Inleiding&#13;
&#13;
In 1998 heeft een discussie plaatsgevonden over het beperken of afschaffen van de mogelijkheid van tijdelijke overdracht van melkquotum, in de praktijk aangeduid als het verleasen en leasen van melkquotum. De discussie was geïnitieerd door LTO-Nederland. De belangrijkste oppositie tegen het plan kwam van de Stichting Handen af van Melkleasen.  Kort samengevat stelde LTO-Nederland zich op het standpunt dat afschaffing van het verleasen de kosten van het melkquotum zou verlagen, hetgeen de sector van de melkveehouderij in zijn geheel ten goede zou komen. Met name zouden startende agrarisch ondernemers betere mogelijkheden hebben voor bedrijfsovernames. Dit standpunt werd bestreden door de Stichting Handen af van Melkleasen, die bovendien stelde dat afschaffing van het verleasen bij de verleasers zou leiden tot onwenselijke sociale gevolgen. De discussie heeft er uiteindelijk toe geleid dat de toenmalige Minister van Landbouw, Natuurbeheer en Visserij, Van Aartsen, een commissie van deskundigen benoemde die uitsluitsel over de discussie zou moeten geven.  Basis voor het oordeel van de deskundigen vormde een interne studie van het ministerie. De deskundigen kwamen unaniem tot de conclusie dat het verleasen van melkquotum niet moest worden afgeschaft of ingeperkt. De minister nam dit oordeel over.&#13;
&#13;
De beslissing van de minister vormde het eindpunt van de discussie op dat moment. Inhoudelijk zijn de studies van de deskundigen geen voorwerp meer geweest van publieke discussie. Inmiddels is de discussie over de afschaffing of beperking van het melkleasen opnieuw gestart, met gedeeltelijk dezelfde argumenten als in 1998. Voor de huidige discussie over het melkleasen zijn zowel de interne studie als de adviezen van de deskundigen eveneens relevant.&#13;
</inleiding><content>2.	De interne studie van het ministerie&#13;
&#13;
De aanleiding voor de interne studie van het ministerie was de tijdens de begrotingsbehandeling ingediende motie Woltjer . In de motie werd een drietal verzoeken gedaan:&#13;
–	geen uitbreiding toestaan van de bestaande groep verhuurders en van de omvang van de verhuur van melkquota;&#13;
–	het treffen van een acceptabele afbouwregeling met de verhuurders op basis van de erkenning van hun historische rechten;&#13;
–	de prijsopdrijvende werking vanuit het op dat moment geldende fiscale systeem - het afschrijvingsregime bij aankoop en de stakingswinst bij verkoop - te beëindigen.&#13;
&#13;
Voor wat betreft de lease komen de onderzoekers tot de conclusie dat de mogelijkheid van lease de flexibiliteit op bedrijfsniveau vergroot, terwijl de structurele bedrijfsontwikkeling nauwelijks wordt geremd. De mogelijkheid van lease heeft tot gevolg dat de permanente overdracht met circa 50.000 ton per jaar (9%) is verlaagd.  De onderzoekers constateren dat invloed van lease op de prijs van het melkquotum gering is en dat beperking van de mogelijkheid van lease derhalve geen lagere prijs van het melkquotum tot gevolg heeft. Voor pachters die deze hoedanigheid hadden op het moment van invoering van de superheffing zijn de gevolgen van het beperken of afschaffen van het verleasen zeer groot: zij hebben immers niet de vrijheid om het melkquotum te vervreemden.&#13;
&#13;
Ten aanzien van de fiscale aspecten concluderen de onderzoekers het volgende. Als de afschrijving van het melkquotum vervalt, zal de prijs daarvoor naar verwachting met 10 tot 20% dalen. De kosten voor melkquotum zullen, rekening houdend met het belastingeffect, naar verwachting met 10 tot 25% stijgen. Voor kopers met een marginaal tarief lager dan 30% zal de kostenstijging kleiner zijn: in deze categorie ondernemers zitten bijvoorbeeld de ondernemers die recent het bedrijf overgenomen hebben. Voor kopers met een marginaal tarief hoger dan 30% resulteert dit in een grotere stijging van de kosten dan de genoemde 10 tot 20%. Als de fiscale behandeling bij lease niet verandert, zullen ondernemers die melkquotum willen overdragen mogelijk meer voor tijdelijke overdracht kiezen. Als naast het vervallen van de afschrijving tevens de belastingheffing op de boekwinst vervalt, zal een prijsdaling optreden van 15 tot 30%. Het totale effect op de kosten voor melkquotum wordt geschat op nihil tot een stijging met 15% ten opzichte van de huidige kosten. De verkoper zal uiteindelijk 5% meer tot 15% minder overhouden van de verkoop t.o.v. de huidige situatie.&#13;
&#13;
3.	De visie van de regeringsadviseurs&#13;
&#13;
De door de minister ingeschakelde deskundigen hebben het rapport van de interne onderzoekers als leidraad gebruikt en aan de hand daarvan hun visie gegeven. Zachariasse komt tot de conclusie dat het ‘lease-instrument’ al met al positief moet worden beoordeeld. Afschaffing vermindert de flexibiliteit en levert te weinig soulaas voor een echte prijsvermindering van het melkquotum.&#13;
&#13;
Peerlings stelt ten aanzien van lease het volgende:&#13;
&#13;
	Efficiency&#13;
&#13;
Lease werkt efficiencyverhoging in de hand in die zin dat ze het mogelijk maakt om in geval van bijzondere omstandigheden melkquota te leasen of te verleasen. Het lijkt belangrijk om deze mogelijkheid open te laten.&#13;
&#13;
Doordat bedrijven melkquota verleasen in plaats van zelf melk te produceren (tegen een hogere kostprijs) kan de gemiddelde efficiency in de melkveehouderij toenemen. Dit geldt in alle gevallen van melkquota lease.&#13;
&#13;
Het is, gegeven bovenstaande, de vraag of alle boeren die nu hun melk verleasen deze melkquota te koop zouden hebben aangeboden. Een aantal zou besloten hebben om langer door te melken. Een 50.000 ton lagere permanente melkquotumoverdracht lijkt om deze reden nogal een hoge inschatting.&#13;
&#13;
Een lange termijn efficiencyverlies kan optreden indien bedrijven in plaats van melkquota te kopen min of meer gedwongen zijn melkquota te leasen. Investeringen zullen dan moeilijker plaatsvinden omdat de onzekerheid groter zal zijn indien een bedrijf jaar op jaar melkquota dient te leasen. Een lager investeringsniveau kan leiden tot een hogere kostprijs op langere termijn.&#13;
&#13;
	Koop- en leasemarkt&#13;
&#13;
De prijzen in de koop- en leasemarkt zullen in een situatie van voldoende aanbod en perfect werkende markten er voor zorgen dat de voor- en nadelen van beide vormen van melkquotumoverdracht op de economisch meest optimale wijze tegen elkaar worden afgewogen. Extra belemmeringen in de leasemarkt maken lease onaantrekkelijker waardoor de koopmarkt relatief aantrekkelijker wordt en omgekeerd. Vanuit het oogpunt van efficiency lijkt het belangrijk twee zo vrij mogelijke markten naast elkaar te laten voortbestaan. De aanwezigheid van de leasemarkt leidt in ieder geval tot een efficiencyverbetering omdat zij het aantal mogelijke keuzen voor zowel vragers als aanbieders van melkquota vergroot.&#13;
&#13;
	Maximale hoeveelheid lease&#13;
&#13;
Het aan een maximum stellen van de hoeveelheid te leasen melk, zoals in het huidige systeem het geval is, vermindert de efficiency van de melkproductie in de melkveehouderij (Boots e.a., 1997).&#13;
&#13;
Een beperking van de lease tot 10% van het melkquotum maakt het leasen van melk onaantrekkelijker, hierdoor zal het belang van de permanente overdracht toenemen. Hoeveelheidsbeperkingen verminderen de opties voor ondernemers en leiden om die reden tot efficiencyverlies.&#13;
&#13;
Peerlings is overigens van mening dat lease niet tot ongewenste bijverschijnselen leidt.&#13;
&#13;
Ten aanzien van de fiscale aspecten komt Peerlings tot de conclusie dat als de afschrijving op melkquota vervalt, de marktprijs van melkquota zal dalen met maximaal 30%. Voor de koper zal de kostprijs naar verwachting stijgen met maximaal 42,9%. Daardoor zal het in het algemeen aantrekkelijker worden om melkquota te leasen. Als naast het vervallen van de afschrijving de belastingheffing op de boekwinst op melkquota vervalt, zal eveneens een marktprijsdaling optreden van maximaal 30%. Voor de verkoper blijven, na belastingheffing, in de meest gunstige situatie de prijzen gelijk. De verwachting is echter veeleer dat de verkoper geconfronteerd wordt met een nadeel, dat op kan lopen tot circa 12,5%. Vervallen van uitsluitend de belastingheffing op de boekwinst geeft voor de koper een prijsvoordeel en maakt lease minder aantrekkelijk. Het totale effect voor de koper van vervallen van de afschrijving en vervallen van belastingheffing op de boekwinst wordt geschat op nihil tot een prijsstijging van 14,3%. De prijsstijging zal gering zijn (enkele procenten). Voor een koper met een hoog inkomen zal de kostprijsstijging hoger zijn dan voor de koper met een lager inkomen. Voor de laagste inkomensgroepen kan een prijsdaling optreden. De gestegen prijs voor de kopers en gedaalde prijs voor de verkopers na belasting maakt lease aantrekkelijker. Tot zover Peerlings.&#13;
&#13;
Bomhoff betrekt de internationale ontwikkelingen in zijn beschouwing. Zo verwacht hij dat de toetreding van nieuwe staten tot de Europese Unie, die grote en goedkope melkproducenten zijn, invloed zal hebben op het niveau van de melkprijs in de huidige lidstaten. Het is denkbaar dat een versnelde uitstoot van bestaande melkveebedrijven zal leiden tot groot aanbod van melkquotum op de markt met als gevolg een verlaging van de prijs van het melkquotum. Ook hij voert het efficiency-argument aan: vrijheid van handelen optimaliseert de efficiency. Daarvan uitgaande komt hij tot de conclusie dat het van belang is dat de mogelijkheid van het leasen van melkquotum onverkort moet blijven bestaan. Van belang is dat ook hij van mening is dat het afschaffen van het leasen nadelig is voor startende ondernemers. Tenslotte is verleasen een mogelijkheid om een agrarisch bedrijf zodanig te herstructureren dat het kan blijven bestaan, terwijl het anders beëindigd zou moeten worden, met alle sociale gevolgen van dien.&#13;
&#13;
Geconcludeerd kan worden dat zowel de interne onderzoekers van het ministerie als de externe deskundigen unaniem van mening zijn, dat afschaffen of beperken van het verleasen van melkquotum de kostprijs van het quotum niet zal verlagen, een ernstige aanslag of de bedrijfsefficiency betekent en ernstige sociale gevolgen kan hebben.&#13;
&#13;
4.	De huidige voorstellen van LTO-Nederland, de Nederlandse Melkveehouders Vakbond (NMV) en het Nederlands Agrarisch Jongeren Kontakt (NAJK)&#13;
&#13;
Op woensdag 20 november 2002 verscheen in het Agrarisch Dagblad een redactioneel bericht onder de titel ‘LTO, vakbond en NAJK samen ten strijde tegen quotumkosten’. In de tekst kwam de volgende passage voor:&#13;
&#13;
De quotumdiscussie is afgelopen zomer door LTO-Nederland aangezwengeld, omdat de vakgroep Rundveehouderij van mening is dat de quotumkosten de concurrentiepositie van de Nederlandse melkveehouderij steeds meer onder druk zet. LTO heeft daarom voorgesteld het structurele verleasen van melkrechten aan banden te leggen. Het Nederlands Agrarisch Jongeren Kontakt kwam onlangs met een zogenoemd tweestromenplan, waarbij een groeiend deel van de verhandelde productierechten via een nationaal verdeelsysteem gratis verdeeld wordt over alle melkveehouders. Bij de Nederlandse Melkveehoudersvakbond lopen nog discussies over hoe de quotumkosten het beste verlaagd zouden kunnen worden.&#13;
&#13;
Bij het hanteren van krantenberichten als bron dient de nodige terughoudendheid te worden betracht: er is immers sprake van een indirecte bron. Het standpunt van LTO-Nederland, zoals verwoord in het bericht, komt overeen met het standpunt van LTO-Nederland in de eerdere discussie over het melkleasen. Hetgeen destijds opviel, was dat het standpunt van LTO-Nederland in het geheel niet onderbouwd was.  Op dat moment waren de conclusies van de deskundigen nog niet bekend; thans zijn zij dat echter wel. Op het moment van het afronden van deze tekst was nog geen onderbouwing door LTO-Nederland bekend. De indruk bestaat dat voor wat betreft LTO-Nederland de geschiedenis zich herhaalt: het ongemotiveerd bepleiten van iets waarvan vaststaat dat het niet juist is.&#13;
&#13;
Onder meer op de website van de NMV   was het volgende bericht te vinden:&#13;
&#13;
	Verleasen beperken (maandag 9 december 2002)&#13;
&#13;
De Europese Commissie wil paal en perk stellen aan het structureel verleasen van melkquotum. Veehouders moeten minimaal 30% van hun quotum zelf volmelken. Het volledige quotum verleasen mag hooguit één jaar. Het advies volgt op een uitspraak van het Hof van Justitie in Luxemburg. Een Duitse pachter eiste met succes het melkquotum van de erfgenamen van de overleden pachter op. De rechter oordeelde dat de erfgenamen geen recht op het quotum hadden omdat zij geen boer waren. Volgens het Hof mag niemand quotum bezitten alleen voor geldelijk gewin. Alleen producenten mogen quotum bezitten wanneer zij melk produceren, in de markt afzetten of aan kunnen tonen dat zij dat op korte termijn gaan doen. Mocht het advies opgevolgd worden dan komt er in Nederland 300 tot 400 miljoen kilo melk op de markt. De NMV is voorstander van het beperken van structureel verleasen en ziet het voorstel van de Europese Commissie wel zitten. Verwacht wordt dat de quotumkosten daardoor zullen dalen.&#13;
&#13;
De uitspraak waarop gedoeld is die in de zaak Thomsen/Henningsen. Vast staat dat de wijze waarop deze uitspraak geïnterpreteerd wordt, onjuist is. Ik kom daarop hieronder terug. Ook hier blijkt dat de NMV tegen de wetenschappelijke realiteit in denkt de quotumkosten door middel van het afschaffen of beperken van het melkleasen te verminderen.&#13;
&#13;
Het meest uitgebreid heeft het NAJK zich in de discussie over het melkleasen gemengd met zijn nota ‘Plan voor halvering waarde melkquotum’.  Het voorstel van het NAJK bestaat uit twee delen, aangeduid als een ‘twee-stromen-systeem’. De basis van het voorstel is een systeem van afroming bij verkoop van het melkquotum. Er zou een soort van tussenstation moeten worden gecreëerd, waarin een deel van het verkochte melkquotum wordt opgeslagen om in een later stadium op enigerlei wijze weer aan de melkveehouders te worden uitgekeerd. De afroming zou op de volgende wijze moeten plaatsvinden. In jaar 1 na de invoering van het systeem gaat nog 100% van het quotum rechtstreeks van de verkoper naar de koper. In jaar 2 gaat 90% rechtstreeks naar de koper en 10% naar het tussenstation. In jaar 3 gaat 80% rechtstreeks naar de koper en 20% naar het tussenstation. Uiteindelijk zou in jaar 6 50% rechtstreeks naar de koper moeten gaan en 50% via het tussenstation. Naar de mening van het NAJK zou het voorgestelde systeem ertoe leiden dat structureel verleasen van melkquotum onaantrekkelijk wordt, doordat bij verkoop van het quotum in een later stadium afroming plaatsvindt. In de gedachtegang van het NAJK zouden de verleasers onder druk van dit systeem besluiten hun quotum te verkopen. Overigens zouden ‘sociaal schrijnende gevallen’ in principe de mogelijkheid moeten behouden hun quotum een aantal jaren te verleasen.&#13;
&#13;
5.	De discussie nader beschouwd&#13;
&#13;
Wat opvalt aan de huidige discussie is dat deze aan de zijde van de voorstanders van afschaffing of beperking van het melkleasen - behoudens het NAJK - nauwelijks op zakelijke wijze onderbouwd is. Dat is opmerkelijk, omdat de destijds door de minister ingeschakelde deskundigen expliciet hebben aangegeven dat het in stand houden van melkleasen de melkveehouderij juist ten goede komt. Deze visie is recent door Stormink bevestigd en cijfermatig onderbouwd.  Hij komt - uitgaande van een gemiddeld melkveebedrijf - tot de conclusie dat bijleasen een forse inkomenstoename tot gevolg heeft. Daarnaast daalt de kritische melkprijs - de melkprijs waarbij net aan alle financiële verplichtingen kan worden voldaan - door melk bij te leasen, door melkquotum bij te kopen stijgt de kritische melkprijs. De beschikbare liquide middelen stijgen bij het leasen van melkquotum en dalen bij het kopen van melkquotum. De kostprijs per kg geproduceerde melk - een van de kernargumenten van de voorstanders van het afschaffen of beperken van het leasen - daalt bij het bijleasen van melkquotum en blijft ongeveer gelijk bij het aankopen van melkquotum. Financiering van aankoop melkquotum is op bedrijven met beperkte zekerheden (o.a. pacht) en op bedrijven met zware financieringslasten moeilijk omdat aan aankoop van melkquotum geen zekerheid wordt toegekend. Bijleasen van melkquotum levert direct inkomen op; bijkopen van melkquotum pas op zeer lange termijn, aldus Stormink.&#13;
&#13;
Men zou op zijn minst mogen verwachten dat althans een poging gewaagd zou zijn het oordeel van de deskundigen te weerleggen. Dat is tot op heden niet geschied.  Evenmin wordt ingegaan op het argument van de tegenstanders van het afschaffen of beperken van het melkleasen dat afschaffing of beperking ernstige sociale gevolgen zou hebben, een argument dat overigens door de deskundigen is onderschreven. &#13;
&#13;
De enige serieuze argumentatie van de zijde van de voorstanders van afschaffing of beperking van het melkleasen is afkomstig van het NAJK. De argumenten zijn inhoudelijk evenwel verre van valide en overigens ook onvolledig. Ten eerste gaat het NAJK er impliciet vanuit dat het leasen van melkquotum slecht is voor de melkveehouderij als sector, terwijl de deskundigen - waaronder gekwalificeerde economen - expliciet verklaren dat het juist goed is voor de melkveehouderij als sector. Kennelijk zijn de toen verschenen rapporten aan het NAJK - en overigens ook aan LTO-Nederland en de NMV - voorbijgegaan. Het tweede punt is de veronderstelling dat als gevolg van de invoering van het door de NAJK voorgestelde systeem het structureel verleasen zou worden tegengegaan. Het tegendeel lijkt mij het geval: de verleasers hebben de keuze om te gaan verleasen op economische gronde gemaakt, en zullen deze naar aangenomen mag worden niet veranderen. Het enige dat met het voorstel van het NAJK wordt bereikt, is, dat voorzover verleasers in een later stadium tot verkoop zouden besluiten, deze weg is afgesneden door de afroming van het quotum. Met andere woorden: het verleasen zal alleen maar structureler worden. Het NAJK constateert terecht dat de quotumprijs een barrière kan zijn voor beginnende melkveehouders die een bedrijf moeten overnemen. In dat licht bezien is het merkwaardig dat het NAJK zich juist tegen het verleasen verzet: dat kan immers - zeker als overbrugging - voor deze groep uitkomst bieden.&#13;
&#13;
6.	Het arrest Thomsen/Henningsen&#13;
&#13;
De aanleiding voor de hernieuwde discussie is het door het Europese Hof van Justitie gewezen arrest Thomsen/Henningsen  en de naar aanleiding daarvan verschenen Interpretative Note van de Europese Commissie.  Uit het arrest zou af te leiden zijn dat structureel verleasen niet zou zijn toegestaan. De vraag is of deze conclusie juist is.&#13;
&#13;
In de zaak Thomsen/Henningsen ging het om de vraag wat met het melkquotum dient te geschieden bij het einde van een pachtovereenkomst. De erven Henningsen - verpachters - stelden dat de regelgeving betreffende de superheffing niet de eis stelt dat de verkrijger van het melkquotum zelf melkproducent behoeft te zijn. Thomsen stelde dat het melkquotum uitsluitend in handen kan zijn van een melkproducent, zodat de vordering tot overdracht van de erven Henningsen diende te worden afgewezen. De Duitse rechter kwam er niet zelf uit, en legde de zaak daarom door middel van prejudiciële vragen voor aan het Europese Hof van Justitie. Het ging om de volgende drie vragen:&#13;
&#13;
1. Moet artikel 7, lid 2, van verordening (EEG) nr. 3950/92 van de Raad van 28 december 1992 tot instelling van een extra heffing in de sector melk en zuivelproducten aldus worden uitgelegd, dat bij het verstrijken van een pachtovereenkomst de beschikbare referentiehoeveelheden van het betrokken bedrijf volgens de door de lidstaten vastgestelde of nog vast te stellen bepalingen en met inachtneming van de legitieme belangen van de partijen alleen dan geheel of gedeeltelijk kunnen worden overgedragen, wanneer de verpachters ten tijde van de teruggave producent zijn in de zin van artikel 9, sub c, van verordening (EEG) nr. 3950/92?&#13;
2. Zo het begrip producent in artikel 7, lid 2, ruimer moet worden uitgelegd, kan in dergelijke gevallen ook dan een overdracht plaatsvinden wanneer de verpachters niet voornemens zijn zich met de melkproductie bezig te houden, doch de referentiehoeveelheden tezamen met de gronden aan derden willen overdragen?&#13;
3. Zo ja: moeten dan in ieder geval de derden aan wie zij de referentiehoeveelheden zullen overdragen, producent zijn in de zin van artikel 9, sub c?&#13;
&#13;
Het Europese Hof beantwoordde de vragen als volgt:&#13;
&#13;
Artikel 7, lid 2, van verordening (EEG) nr. 3950/92 van de Raad van 28 december 1992 tot instelling van een extra heffing in de sector melk en zuivelproducten moet aldus worden uitgelegd, dat bij het verstrijken van een pachtovereenkomst betreffende een melkbedrijf de daaraan verbonden referentiehoeveelheid alleen dan geheel of gedeeltelijk aan de verpachter kan worden overgedragen, wanneer hij producent is in de zin van artikel 9, sub c, van deze verordening, dan wel bij het verstrijken van de pachtovereenkomst de beschikbare referentiehoeveelheid overdraagt aan een derde die deze hoedanigheid bezit. Voor de toekenning van de relevante referentiehoeveelheden aan de verpachter overeenkomstig artikel 7, lid 2, van verordening nr. 3950/92, volstaat het dat de verpachter op bedoelde datum het bewijs levert van concrete voorbereidingen om op zeer korte termijn de activiteit van producent in de zin van artikel 9, sub c, van deze verordening uit te oefenen.&#13;
&#13;
Over de uitspraak kan een aantal opmerkingen worden gemaakt. Ten eerste gaat het om de uitleg van een specifieke in de regelgeving betreffende de superheffing opgenomen bepaling betreffende melkquotum en het einde van de pachtovereenkomst. Ten tweede gaat het voorzover het melkquotum bij het einde van de pachtovereenkomst naar de verpachter gaat, om een permanente overdracht van het quotum. Van belang is dat het melkquotum in beginsel naar een niet-melkproducent kan gaan, zij het dat dat slechts voor een zeer korte periode kan, waarna deze de keuze heeft zelf alsnog melkproducent te worden, of het quotum over te dragen aan een melkproducent. De centrale vraag in de discussie is, of deze uitspraak gevolgen heeft voor het verleasen van melk.&#13;
&#13;
De Europese Commissie is van oordeel dat de uitspraak van het Europese Hof - die betrekking heeft op de uitleg van artikel 7 - gevolgen heeft voor andere artikelen van de verordening, in het bijzonder de artikelen 5 en 6. Deze luiden als volgt:&#13;
&#13;
Art. 5. De Lid-Staten mogen binnen de in artikel 3 bedoelde totalen, hoeveelheden in de nationale reserve storten na een lineaire verlaging van alle individuele referentiehoeveelheden, ten einde op basis van met de Commissie overeengekomen objectieve criteria aan bepaalde producenten extra of specifieke hoeveelheden toe te kennen.&#13;
Onverminderd artikel 6, lid 1, worden de referentiehoeveelheden die ter beschikking staan van de producenten die gedurende een periode van twaalf maanden geen melk of andere zuivelprodukten in de handel hebben gebracht, gevoegd bij de nationale reserve en kunnen deze overeenkomstig de eerste alinea opnieuw worden toegewezen. Wanneer de producent de produktie van melk of andere zuivelprodukten hervat binnen een door de Lid-Staat vast te stellen termijn, wordt hem uiterlijk op de eerste april volgende op de datum van zijn verzoek, een referentiehoeveelheid toegekend overeenkomstig artikel 4, lid 1.&#13;
&#13;
Art. 6. 1. De Lid-Staten staan elk jaar vóór een door hen vast te stellen datum en ten laatste op 31 december, de tijdelijke overdracht toe, voor de duur van het betrokken tijdvak van twaalf maanden, van de individuele referentiehoeveelheid die de producent die erover beschikt, niet voornemens is te gebruiken. De in artikel 4, lid 3, bedoelde referentiehoeveelheden komen evenwel tot en met 31 maart 1995 niet voor een dergelijke tijdelijke overdracht in aanmerking.&#13;
De Lid-Staten kunnen de overdrachten reglementeren naar gelang van de categorie producenten of de structuur van de melkproduktie, ze beperken op het niveau van de koper of binnen de regio en bepalen in hoeverre de cedent overdrachten kan herhalen.&#13;
2. Elke Lid-Staat kan besluiten lid 1 niet toe te passen op grond van één van of van beide onderstaande criteria: &#13;
	- de noodzaak structurele ontwikkelingen en aanpassingen te vergemakkelijken,&#13;
	- dringende redenen van administratieve aard.&#13;
&#13;
De Europese Commissie beroept zich voor haar oordeel op de totstandkoming van bovenstaande artikelen. Zij zegt daarover het volgende:&#13;
&#13;
That provision was added to the rules in 1987 (by Regulation (EEC) No 2998/87 amending Regulation (EEC) No 804/68) but the at that time it read “that part of the individual reference quantity which the producer who is entitled thereto does not intend to use”. In 1992, when Regulation (EEC) No 3950/92 was adopted, the words “that parf” were omitted. Several Member States therefore authorised the transfer of the whole of certain quotas (which presupposes that the transferors did not market milk) and the renewal of this operation for several consecutive years.&#13;
&#13;
De uiteindelijke conclusie van de Europese Commissie is de volgende:&#13;
&#13;
The Commission considers that in future the notion of ‘producer’ should be replied here in a restrictive sense, so excluding those who are not longer involved in milk production, from retaining quota without being producers and so renewing a temporary transfer for more than 12 months.&#13;
&#13;
Wat de Europese Commissie kennelijk beoogt is de in het aanvankelijke voorstel opgenomen beperking van het verleasen van melkquotum via een restrictieve uitleg van het begrip producent alsnog door te voeren, dit terwijl in de verordening deze beperking nu juist bewust is weggelaten. De interpretatie van de Europese Commissie lijkt daarmee in strijd te zijn met zowel de tekst als de strekking van de verordening. De Commissie geeft overigens aan dat zij slechts haar interpretatie geeft van de zaak; het uiteindelijke oordeel is aan de rechter, aldus de Commissie.&#13;
&#13;
Het arrest Thomsen/Henningsen biedt evenmin aanknopingspunten voor de uitleg van de Europese Commissie. Ten eerste ging het daar zoals ik reeds aangaf om een geheel andere situatie, namelijk einde van een pachtovereenkomst en een daaropvolgende permanente overdracht van melkquotum, terwijl het bij verleasen gaat om een tijdelijke overdracht van melkquotum. Ten tweede ging het om overdracht van melkquotum. Het is zeer de vraag of tijdelijke overdracht juridisch gelijkgesteld kan worden met permanente overdracht. Bij verhuur - wat de tijdelijke overdracht in feite is - vindt formeel geen (eigendoms)overdracht in juridische zin plaats, maar is er slechts sprake van een tijdelijke terbeschikkingstelling. Bij het einde van de periode van verhuur keert het quotum weer terug bij de rechthebbende, en vervalt uitsluitend het recht tot exploitatie van het quotum door de leaser. Maar ook al zou verleasen wel als overdracht worden beschouwd en de verleaser niet als melkproducent, dan kan uit het arrest zelfs worden afgeleid dat structureel verleasen toegestaan is: bij structureel verleasen wordt immers bij het einde van de leaseperiode het quotum voor de volgende periode opnieuw verleased. De korte tussenliggende periode waarin het quotum feitelijk in handen is van de verleaser, is geheel in overeenstemming met de door het Europese Hof geformuleerde criteria.&#13;
&#13;
7.	De tijdelijkheid van tijdelijke overdracht&#13;
&#13;
In de discussie over de afschaffing of beperking van het melkleasen is door de voorstanders daarvan regelmatig gesuggereerd dat het structureel verleasen van melkquotum betekent een voortdurend verleasen, ook al oefent de verleaser allang geen agrarisch bedrijf meer uit. In dat kader is de term ‘sofamelkers’ ontstaan, waarbij gesuggereerd werd dat voormalige melkveehouders die allang in het bejaardenhuis opgenomen zijn nog steeds melkquotum zouden verleasen. Deze suggestie strookt niet met de werkelijkheid.&#13;
&#13;
Er is sprake van tijdelijk verleasen wanneer de overdracht in tijd gelimiteerd is. Dat is het geval: de leaseperiode bedraagt maximaal één jaar. Die tijdelijkheid zou evenwel slechts schijn zijn wanneer de verleaser niet meer in staat zou zijn na afloop van de leaseperiode de melkproduktie weer zelf ter hand te nemen. Dat betekent dat in het geval de rechthebbende op het melkquotum zijn melkquotum verleast en vervolgens zijn bedrijf beëindigt, er geen rechtsgeldige tijdelijke overdracht heeft plaatsgevonden. Dit criterium wordt ook in de Nederlandse rechtspraak gevolgd.  Het moge duidelijk zijn dat de hiervoor genoemde bewoner van het bejaardenhuis dus geen melkquotum kan verleasen: dat kan slechts geschieden door een agrarisch ondernemer die de technische mogelijkheden heeft zelf melk te produceren. De Centrale Organisatie Superheffing (COS) stelt deze eis dan ook nadrukkelijk. &#13;
&#13;
8.	Conclusie&#13;
&#13;
Ten aanzien van de discussie over het al dan niet afschaffen of beperken van het melkleasen kan een aantal conclusies worden getrokken. De eerste is dat de deskundigen-economen die in 1998 de minister adviseerden eensluidend van oordeel zijn dat de mogelijkheid van verleasen en leasen van melkquotum de melkveehouderij als sector ten goede komt. Ondernemers hebben de keuze om melkquotum aan te kopen of te leasen, hetgeen met name een uitkomst kan zijn voor startende melkveehouders. Aan de aanbodzijde hebben agrarische ondernemers de keuze hun melkquotum te verkopen of te verleasen, wat hen de mogelijkheid geeft een zo gunstig mogelijke keuze voor hun bedrijf te maken. Van belang is tevens dat de deskundigen-economen hebben vastgesteld dat afschaffen of beperken van het melkleasen geen verlaging van de kosten van het melkquotum tot gevolg zal hebben. Het afschaffen of beperken van het melkleasen zal dus geen enkel positief effect hebben. Daarentegen zijn wel de nodige negatieve effecten te verwachten: ten eerste wordt aan agrarische ondernemers de mogelijkheid onthouden de voor hun bedrijf meest optimale keuze te maken, ten tweede bestaat de mogelijkheid dat een aantal bedrijven hun activiteiten zal moeten beëindigen, met als mogelijk gevolg ernstige sociale problemen die met de huidige sociale wetgeving niet zijn op te vangen.&#13;
&#13;
De tweede conclusie is dat - anders dan door de Europese Commissie is gesuggereerd - uit het arrest Thomsen/Henningsen op geen enkele wijze voortvloeit dat het melkleasen beperkt zou moeten worden, integendeel: zou men de beslissing in het arrest van toepassing willen laten zijn op het melkleasen, dan valt de huidige praktijk van het structureel verleasen van melkquotum binnen de door het Europese Hof geformuleerde criteria.&#13;
&#13;
Een derde conclusie - voortvloeiende uit de eerste twee - is dat de discussie door de voorstanders van het afschaffen of beperken van het melkleasen niet zuiver wordt gevoerd, in die zin dat van onjuiste veronderstellingen wordt uitgegaan, beschikbare onderzoeksgegevens buiten beschouwing worden gelaten en niet alle omstandigheden van de leaseproblematiek - zoals de sociale aspecten - worden meegewogen. Voor het ontwikkelen van een evenwichtig en maatschappelijk verantwoord beleid is het wel nodig dat er sprake is van een zuivere besluitvorming waarin alle aspecten worden meegewogen.&#13;
&#13;
Tenslotte een algemene conclusie. Het laatste decennium is gekenmerkt door deregulering en liberalisering, ook op gebieden waarop dat allerminst wenselijk was. Het is merkwaardig te moeten constateren dat het streven naar liberalisering en deregulering als het gaat om het melkleasen bij de voorstanders van afschaffing of beperking kennelijk niet aanwezig is, terwijl in dit geval juist een keuzevrijheid voor agrarisch ondernemers wenselijk is. Het zou de melkveehouderij als sector ten goede komen als de discussie over het melkleasen - anders dan thans het geval is - op objectieve wijze zou worden gevoerd, met oog voor de belangen van alle betrokkenen.&#13;
</content><legacyfootnotes>*	Mr. drs. P.A. de Hoog is agrarisch-juridisch adviseur te Amsterdam, rechter-plaatsvervanger te ’s-Hertogenbosch en plaatsvervangend voorzitter van de pachtkamer van de sector kanton, locaties ’s-Hertogenbosch en Boxmeer.&#13;
&#13;
 .	Zie voor een overzicht van de discussie mijn artikel: ‘Tijdelijke overdracht van melkquotum’, Agr.r. 1998, p. 17 e.v.&#13;
 .	De commissie bestond uit prof. dr. L. Zachariasse, directeur van het Landbouw Economisch Instituut (LEI), prof. dr. E.J. Bomhoff, destijds hoogleraar economie aan Nijenrode, ir J.H.M. Peerlings, wetenschappelijk medewerker aan de Landbouwuniversiteit Wageningen en ondergetekende.&#13;
 .	TK 1997, 25600 XIV, nr. 9.&#13;
 .	Het rapport van de interne onderzoekers dateert van begin 1998.&#13;
 .	Zie mijn in noot 1 genoemde artikel, p. 23.&#13;
 .	http://www.nmv.nu&#13;
 .	Plan voor halvering waarde melkquotum, nota van 15 augustus 2002.&#13;
 .	B.W. Stormink: De financiële gevolgen van aankoop of bijleasen van 75.000 kg. melkquotum, rapport d.d. 30 december 2002.&#13;
 .	De indruk bestaat dat emotionele argumenten soms de boventoon voeren, getuige kwalificaties als ‘sofamelkers’. Daarnaast is het opmerkelijk dat de omstandigheid dat van de zijde van de leasers kennelijk behoefte bestaat aan leasen - zie het in noot 8 genoemde rapport -, stelselmatig buiten beschouwing wordt gelaten.&#13;
 .	Zie het interview: ‘Steeds opnieuw in debat met tegenstanders leaseregeling’, Agrarisch Dagblad 28 november 2002.&#13;
 .	Europese Hof van Justitie 20 juni 2002, Agr.r 2002/5124, m.nt. P.A. de Hoog.&#13;
 .	Milk quotas; notion of ‘producer’ and allocation or transfer of quotas. Consequences of the Thomsen  judgement (-401/99), Interpretative Note van de Europese Commissie, 8 november 2002.&#13;
 .	Zie Pk. Hof Arnhem 19 augustus 1992, Agr.r. 1993/4640 en Pk. Hof Arnhem 19 augustus 1992, Agr.r. 1993/4648, beide inzake Bisschop/Dekker, zie ook Pk. Hof Arnhem 22 december 1998 (Burgers/Van Nispen tot Pannerden), Agr.r. 2000/5029.&#13;
 .	Op het meldingsformulier Tijdelijke Overdracht Fabrieksquotum dient de vervreemder aan te geven of hij wel of niet exploitant is van een landbouwbedrijf en beschikt over cultuurgrond en opstallen. In de bijbehorende toelichting is de volgende passage opgenomen: “Verhuur van quotum is alleen mogelijk als de quotumhouder landbouwexploitant met een bedrijf is. Vervreemder dient daarom hierover op het formulier een verklaring af te leggen. Na staking van de melkproductie wordt in ieder geval nog aan deze voorwaarde voldaan zolang vervreemder beschikt over (het gebruiksrecht op) de cultuurgrond en bedrijfsgebouwen die door haar / hem voor de melkproductie werden en kunnen worden gebruikt.”&#13;
</legacyfootnotes><footnotes><footnote/></footnotes><auteurs>mr. drs. P.A. de Hoog</auteurs><published>2003-02-01 00:00:00</published><modified>2003-02-01 00:00:00</modified><editiondate>2003-02-01</editiondate><htmlpath>https://denhollander.info/artikel/4425</htmlpath></article>
</articles></edition>