<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2003</searchword><id>4587</id><udhid>UDH:TvAR/4587</udhid><titel>Landbouwgrond en marktordening</titel><searchwords><searchword>TvAR 12/2003</searchword><searchword>UDH:TvAR/4587</searchword></searchwords><attachments><attachment><name>2003_nr 12_Artikel_Snijders.pdf</name><extention>pdf</extention><url>https://denhollander.info/download/4532/ci</url></attachment></attachments><inleiding>Toen ik een maand of twee geleden de uitnodiging voor dit symposium ontving, was&#13;
ik aanvankelijk aangenaam verrast. In de eerste plaats natuurlijk door de uitnodiging&#13;
als zodanig. Maar vooral door het nu volgende programmaonderdeel. Er zou iemand&#13;
komen spreken over het onderwerp ‘Landbouwgrond en marktordening’. Over dat&#13;
onderwerp had ik nog nooit nagedacht, zodat ik de datum snel in mijn agenda&#13;
noteerde; een mens is nooit te oud om te leren.&#13;
De aangename verrassing sloeg om in schrik, toen ik vervolgens uit het programma&#13;
vernam, wie er hier vanmiddag over het onderwerp zou komen spreken. Mijn eigen&#13;
naam stond bij het onderwerp vermeld. Ik heb geduldig een week of wat moeten&#13;
wachten tot collega Bruil van zijn zomervakantie was teruggekeerd, alvorens hij mij&#13;
kon geruststellen met het bericht, dat het zijn bedoeling was dat ik hier zou spreken&#13;
over de grondgebondenheid van het melkquotum en het bietenquotum. Ik zal het&#13;
dáár dan ook met u over hebben.&#13;
Bij het stellen van de vraag of en in hoeverre een productierecht ‘grondgebonden’ is,&#13;
doelen we – althans buiten de sfeer van de mestproductierechten, waarover collega&#13;
Bruil straks zal spreken – met name op het al of niet bestaan van een beperking van&#13;
de vrijheid om dat productierecht over te dragen aan een ander. Een productierecht&#13;
wordt in deze zin ‘grondgebonden’ genoemd, indien de overdracht ervan slechts kan&#13;
plaatsvinden in samenhang met de overdracht van grond. Ook een andere invalshoek&#13;
is mogelijk. Het al of niet grondgebonden zijn van een productierecht kan ook worden&#13;
benaderd vanuit de vraag of men, om het recht te kunnen verkrijgen en behouden,&#13;
over grond – met een bepaalde omvang – moet beschikken.&#13;
Hierna zal ik ingaan op de grondgebondenheid van de productierechten melk en&#13;
suiker, en op de ontwikkeling die deze gebondenheid heeft doorgemaakt. Uit mijn&#13;
beschrijving zal blijken, dat de grondgebondenheid van de beide productierechten in&#13;
de zojuist omschreven betekenissen in de loop der jaren is afgenomen.</inleiding><content>Melk&#13;
&#13;
Ik begin met het productierecht waarover veruit het meest is geschreven (en geprocedeerd): het melkquotum. Zoals dat bij een afscheid hoort, neem ik u mee terug in de tijd.&#13;
&#13;
Het melkquotum dateert van 1984.  In de diverse regelingen wordt het quotum aangeduid als ‘referentiehoeveelheid’. Een melkveehouder die over de periode van een jaar meer melk of melkproducten op de markt brengt dan zijn quotum toestaat, is over het meerdere een heffing verschuldigd. Deze heffing staat bekend onder de naam ‘superheffing’. De hoogte ervan maakt het overschrijden van het quotum op zijn zachtst gezegd onaantrekkelijk.&#13;
&#13;
Voor ons onderwerp is om te beginnen een bepaling van belang uit één van de aan de superheffing ten grondslag liggende EEG-verordeningen.  Het gaat mij niet zozeer om de in de desbetreffende verordening gegeven regel die van toepassing is bij de overdracht van een geheel bedrijf; uit die regel zou nog de conclusie kunnen worden getrokken, dat het melkquotum bedrijfsgebonden is. De grondgebondenheid van het melkquotum komt naar voren uit het voorschrift dat betrekking heeft op de overdracht van losse grond. Dit voorschrift treffen we aan in het tweede lid van artikel 5 van de verordening. De tekst ervan luidt als volgt:&#13;
&#13;
‘in geval van verkoop, verhuur of overgang door vererving van een of meer gedeelten van het bedrijf wordt de betrokken referentiehoeveelheid over de producenten die het bedrijf overnemen verdeeld op basis van de respectieve voor de melkproductie gebruikte oppervlakten of andere door de Lid-Staten vastgestelde objectieve criteria.’&#13;
&#13;
Ter uitvoering van de verschillende Europese verordeningen trad in Nederland – met terugwerkende kracht tot 1 april 1984 – de Beschikking superheffing  in werking. Aan de zojuist geciteerde bepaling werd uitvoering gegeven met de artikelen 14 en 16 van de beschikking. Het systeem van de Nederlandse regeling kwam er op neer, dat de melkveehouder die de oppervlakte van zijn bedrijf verminderde, zijn aanspraak op melkquotum teloor zag gaan in evenredigheid met de vermindering (art. 14 lid 3). Dit betekende kort gezegd dat een vermindering van de bedrijfsoppervlakte met een bepaald percentage leidde tot een afname van het melkquotum met hetzelfde percentage. Van vermindering van de oppervlakte kon bijvoorbeeld sprake zijn indien de melkveehouder grond had verkocht of had verpacht, of ingeval hij een perceel had moeten ontruimen en verlaten, aangezien een daarop betrekking hebbende pachtovereenkomst ten einde was gekomen. &#13;
&#13;
Van ‘overdracht’ van melkquotum in de zuivere zin des woords was destijds nog geen sprake. Het melkquotum waarover de vervreemder van de grond niet langer kon beschikken, ging niet met de grond, of met het gebruik van de grond, naar de verkrijger over. De verkrijger kon het ministerie verzoeken om het desbetreffende quotum aan hem ter beschikking te stellen. Indien kwam vast te staan dat hij de melkproductie op de grond voortzette, werd positief op het verzoek beslist (art. 16 lid 1).&#13;
&#13;
De oorspronkelijke Beschikking superheffing werd per 1 april 1985 vervangen door een nieuwe.  Met een wijziging van de nieuwe beschikking in september 1986 werd het systeem vereenvoudigd en geliberaliseerd.  Ingevolge het toen in werking getreden artikel 7 ging bij de overdracht van grond, niet zijnde een geheel bedrijf, melkquotum over&#13;
&#13;
‘als overeengekomen door de betrokken partijen op basis van de voor de melkproductie gebruikte oppervlakte.’&#13;
&#13;
Sinds september 1986 was het in de eerste plaats dus mogelijk om melkquota rechtstreeks van de ene melkveehouder aan de andere over te dragen; het ministerie zat daar niet meer tussenin, maar had nog slechts een registrerende functie. De regelgever was echter nog een stap verder gegaan; de overdracht van melkquotum vond niet plaats in evenredigheid met de overgedragen oppervlakte, maar partijen bij de grondtransactie hadden de vrijheid gekregen om onderling afspraken te maken over de hoeveelheid quotum die met de grond mee overging. Zij waren daarbij aan één regel gebonden: per hectare overgedragen grond kon niet meer overgaan dan 20.000 kg melk. Van een klemmende beperking was geen sprake, aangezien de gemiddelde hoeveelheid melkquotum per hectare op Nederlandse veehouderijen ruim onder de 20.000 kg lag.&#13;
&#13;
Met de wijziging van september 1986 werd het melkquotum verhandelbaar. Dit had ingrijpende gevolgen. Een verhandelbaar object verkrijgt immers een waarde in het economisch verkeer. Zo werd ook melkquotum geld waard, en deze waarde steeg al snel naar ongeveer een ‘oude’ gulden per procent vet per kilogram. Indien u zich realiseert dat de melk van Nederlandse koeien een procent of vier vet bevat, was melkquotum dus zo’n vier gulden per kilogram waard. De melkveehouder die quotum kocht moest een paar jaar melken alvorens hij zijn investering had terugverdiend.&#13;
&#13;
Per 1 april 1988 werd de beschikking opnieuw vervangen.  De regels inzake de overgang van melkquotum bij de overdracht van losse grond bleven in grote lijnen in stand. Wel werden de eisen waaraan partijen dienden te voldoen op enkele punten aangescherpt. Uitgangspunt bleef dat melkquotum overging in de hoeveelheid die partijen waren overeengekomen.&#13;
&#13;
Een vonnis van 24 april 1990 van de Pachtkamer van het Kantongerecht te Beetsterzwaag – voorgezeten door mr. Heida, mijn voorganger op de leerstoel Agrarisch recht te Nijmegen – gooide roet in het eten. Met het vonnis legde de pachtkamer een tweetal prejudiciële vragen voor aan het Hof van Justitie van de Europese Gemeenschappen. De vragen kwamen er in de kern op neer dat de pachtkamer wilde weten of de Europese regelgeving wel toeliet dat partijen in beginsel zelf bepaalden hoeveel melkquotum bij een grondtransactie van de één naar de ander ging, en dat een verdeling naar evenredigheid met de overgedragen oppervlakte slechts aan de orde kwam indien partijen onderling niet tot overeenstemming konden komen. De Europese voorschriften  kwamen er op neer dat de overgang van melkquotum, indien en voorzover deze niet plaatsvond op basis van de voor de melkproductie gebruikte oppervlakte, diende te geschieden op basis van door de nationale regelgever vastgestelde objectieve criteria. De Nederlandse regelgeving noemde de afspraak tussen partijen als alternatief, en de vraag rees of hiermee wel een objectief criterium was gegeven.&#13;
&#13;
In zijn arrest van 6 december 1991  beantwoordde het Hof van Justitie de vraag in ontkennende zin. Objectieve criteria als door de Europese verordening vereist werden met de Nederlandse regeling niet gegeven, nu het in eerste instantie aan partijen zelf werd overgelaten om de wijze van overgang van melkquotum bij de overdracht van grond in onderlinge overeenstemming te regelen.&#13;
&#13;
Het arrest leidde aanvankelijk tot intrekking van de nationale bepalingen inzake de overdracht van melkquotum. Dit betekende dat Nederland voor enige tijd wat dergelijke transacties betreft terugviel op de tekst van de Europese verordeningen. Vervolgens vond een wijziging plaats van de Beschikking superheffing 1988, waarmee een zeer rigide systeem van quotumoverdracht werd geïntroduceerd.  De nieuwe hoofdregel luidde sindsdien simpelweg dat in het vervolg met elke overgedragen hectare grond, die voor de melkproductie was gebruikt, 20.000 kg melk overging. De liberalisering was niet alleen teruggedraaid, het nieuwe regime was strenger – of zo u wilt ‘grondgebondener’ – dan ooit tevoren.&#13;
&#13;
Gelukkig ging het hele systeem van de superheffing eind 1992, begin 1993 op de schop. Er kwamen nieuwe verordeningen,  en er kwam een nieuwe nationale regeling, die inmiddels bekend staat als de Regeling superheffing 1993.  De verordeningen boden de ruimte voor Nederland om weer naar het liberale systeem terug te keren. De overdracht van melkquotum kon plaatsvinden&#13;
&#13;
‘op de wijze die door de Lid-Staten wordt bepaald rekening houdend met de voor de melkproductie gebruikte oppervlakten of met andere objectieve criteria en, in voorkomende gevallen, met de overeenkomst tussen partijen.’ &#13;
&#13;
De Nederlandse regering maakte van de aldus gegeven ruimte gebruik door in artikel 15 lid 1 van de Regeling superheffing 1993 te bepalen, dat melkquotum&#13;
&#13;
‘kan worden overgedragen in samenhang met de overdracht van voor de melkproductie gebruikte grond, niet zijnde een geheel bedrijf, als overeengekomen door de betrokken partijen (…).’&#13;
&#13;
Vervolgens vermeldt de regeling dan een aantal, in het kader van ons onderwerp niet relevante, kaders waarbinnen partijen bij het maken van afspraken hebben te blijven. Wèl relevant is te benadrukken dat melkquotum volgens de formule van de Regeling superheffing 1993 in samenhang met de overdracht van grond kan worden overgedragen. Wat kan, hoeft niet persé. Hiermee is niet alleen de liberalisering teruggekeerd (partijen mogen afspraken maken), maar tegelijkertijd is vastgelegd dat een partijafspraak er ook op neer kan komen dat voor de melkproductie gebruikte grond wordt overgedragen, zonder dat er melkquotum mee overgaat. Een groter verschil met de hoofdregel die grofweg gedurende het jaar 1992 van kracht was geweest, is nauwelijks denkbaar.&#13;
&#13;
Wanneer we het geheel tot zover overzien, dan moet enerzijds worden geconcludeerd dat het melkquotum nog altijd grondgebonden is, aangezien het slechts in samenhang met de overdracht van grond kan worden overgedragen, maar anderzijds dat de mate van grondgebondenheid in de loop der jaren is afgenomen. Het automatisme waarbij melkquotum naar evenredigheid overgaat doet zich vandaag de dag nog slechts voor in die gevallen, waarin partijen bij een grondtransactie ten aanzien van het melkquotum geen afwijkende afspraken hebben gemaakt, terwijl vaststaat dat er quotum met de grond mee over gaat.&#13;
&#13;
Dat klinkt wat cryptisch. Met name moet in dit kader worden gedacht aan het ten einde komen van pachtovereenkomsten die al vóór 1984 zijn ingegaan. Bij de totstandkoming van die overeenkomsten was van melkquotum nog geen sprake. Pachter en verpachter hebben er bij het maken van afspraken dan ook geen rekening mee kunnen houden. In 1984 heeft de pachter het quotum zomaar op zijn naam gekregen. Het is bepaald niet gezegd dat pachter en verpachter, bijvoorbeeld in een geval waarin zij gedurende enkele jaren over de verlenging van de pachtovereenkomst hebben geprocedeerd, en de rechter de pachter in hoogste instantie in het ongelijk heeft gesteld en tot niet-verlenging heeft beslist, in staat zijn om nog even rond de tafel te gaan zitten om afspraken te maken over de hoeveelheid quotum die met de pachtgrond naar de verpachter zal meegaan. Juist in dergelijke gevallen komt vaak het automatisme van pas: er gaat melkquotum over naar evenredigheid, en de verpachter is verplicht om een deel (meestal de helft) van de waarde van het ontvangen quotum aan zijn gewezen pachter te vergoeden.&#13;
&#13;
Ik vertelde aan het begin van mijn betoog dat het begrip grondgebondenheid ook vanuit een andere invalshoek kan worden benaderd. Men kan zich ook afvragen of een productierecht grondgebonden is, in die zin dat een onderneming over een zekere oppervlakte grond dient te beschikken om het productierecht op zijn naam te kunnen hebben en te kunnen behouden.&#13;
&#13;
De tekst van de Regeling superheffing 1993 kent op dit punt geen beperkingen. Naar aanleiding van het arrest van het Europese Hof van Justitie in de zaak Thomsen  zou echter de vraag kunnen worden gesteld of grondgebondenheid in deze zin mogelijkerwijs wel voortvloeit uit de huidige Europese verordeningen.&#13;
&#13;
In het arrest stond de vraag centraal, of een verpachter die zelf geen melkveehouder is, desondanks kan worden aangemerkt als een ‘producent’ in de zin van de verordeningen,  zodat bij het ten einde komen van de pachtovereenkomst melkquotum aan hem kan worden overgedragen. Het hof overwoog in dit verband dat het beginsel dat melkquotum slechts kan worden overgedragen met het bedrijf waaraan het is verbonden, beoogt te verhinderen, dat melkquotum niet wordt gebruikt om melk te produceren of op de markt te brengen, maar om de waarde ervan te gelde te maken.  Tegen deze achtergrond kwam het hof tot de slotsom dat melkquotum bij het einde van de pacht slechts aan de verpachter kan worden overgedragen, wanneer deze producent is in de zin van de Europese verordeningen, dan wel het melkquotum doorgeeft aan een derde die als producent kan worden aangemerkt. Daarbij werd aangetekend dat de verpachter/niet-producent het melkquotum zelf kan behouden, indien hij ten tijde van het verstrijken van de pachtovereenkomst kan aantonen dat hij concrete voorbereidingen treft om op zeer korte termijn de activiteit van producent alsnog uit te oefenen. &#13;
&#13;
In zijn recente arrest in de zaak Alkersleben  heeft het Europese Hof van Justitie het begrip producent uitgelegd. De hoedanigheid van producent heeft iedere persoon die een op het geografische grondgebied van een Lid-Staat gevestigd geheel van productie-eenheden beheert en melk of zuivelproducten verkoopt of levert, waarbij niet is vereist dat de exploitant eigenaar is van de voor zijn productie gebruikte installaties.  Het arrest wekt de indruk, dat het hof met het begrip productie-eenheden met name heeft gedoeld op de voor de melkproductie noodzakelijke gebouwen en daarin aangebrachte installaties, en niet zozeer op voor de melkproductie gebruikte grond. &#13;
&#13;
Mijns inziens kan op basis van de beide uitspraken worden geconcludeerd dat men melkquotum op zijn naam kan hebben of krijgen, indien en zolang men beschikt over de vereiste productiemiddelen om melk te kunnen produceren, zonder dat grond in dat kader als noodzakelijk productiemiddel wordt beschouwd.  Met andere woorden: de huidige regelgeving inzake de superheffing laat intensieve melkveehouderij toe, net zoals de oude regelingen dat steeds hebben gedaan. Het arrest Thomsen heeft de nodige discussie doen ontstaan over de vraag of een melkproducent moet worden beperkt in zijn mogelijkheden om zijn gehele melkquotum tijdelijk aan een ander over te dragen (in slecht Nederlands: te ‘verleasen’). Het is al zeer omstreden of het arrest werkelijk tot twijfel over dit onderwerp had kunnen leiden en of de uitspraak door bijvoorbeeld de Europese Commissie niet met politieke oogmerken is misbruikt.  Voor de conclusie dat melkquotum grondgebonden is in de tweede betekenis, bieden de beide door mij aangehaalde arresten naar mijn mening onvoldoende basis.&#13;
&#13;
	Suiker&#13;
&#13;
Voor het bietenquotum ligt het verhaal anders. &#13;
&#13;
Het bietenquotum vloeit net als het melkquotum voort uit Europese regelgeving.  De nationale regels inzake – onder meer – de overdracht van bietenquotum zijn echter niet neergelegd in publiekrechtelijke voorschriften, maar in wat in de Europese regelgeving wordt aangeduid als ‘overeenkomsten van het betrokken bedrijfsleven’.  In de Nederlandse context bestaat het betrokken bedrijfsleven uit de suikerfabrikanten Cosun en CSM enerzijds, en de bietentelers, vertegenwoordigd door hun belangenorganisaties, anderzijds. De jaarlijks gesloten overeenkomsten plegen te worden aangeduid met de titel ‘Suikersysteem’, gevolgd door het jaartal waarop de desbetreffende tekst betrekking heeft.&#13;
&#13;
Wat betreft de grondgebondenheid in de eerste betekenis van het woord moet worden geconcludeerd dat inzake de overdracht van bietenquota gedurende de jaren negentig een vergelijkbaar liberaal systeem heeft gegolden als vanaf 1993 van kracht is ten aanzien van het melkquotum. De op het ‘overschrijven’ van bietenquota toepasselijke regels in de Suikersystemen 1991 tot en met 2001 kwamen in grote lijnen op hetzelfde neer als de regels van de Regeling superheffing 1993. Bij de overdracht van een deel van een bedrijf kon – niet: moest – met toestemming van de vervreemder bietenquotum worden overgedragen tot maximaal 2500 kg per hectare. Onder dit maximum bestond volledige vrijheid van de contracterende partijen. Indien zij beiden de opvatting waren toegedaan, dat met de grond geen quotum overging, dan werd er geen quotum van de één naar de ander overgeschreven; indien zij overeenkwamen dat er per hectare 1000 kg moest overgaan, dan vond een overschrijving ter hoogte van die 1000 kg per hectare plaats.&#13;
&#13;
Met ingang van het Suikersysteem 2002 werd de koers principieel gewijzigd. Het Suikersysteem 2002 bevatte in artikel 14 een regeling, die op hetzelfde neerkwam als de op de overdracht van losse gronden toepasselijke voorschriften uit de voorgaande regelingen. Wel werd de mogelijkheid tot overdracht van 2500 kg per ha verhoogd naar 3500 kg per ha. Ingevolge artikel 15 kon de overdracht van het bietenquotum echter ook geschieden buiten het geval van artikel 14. En dat betekende dat een grondtransactie voor het overdragen van bietenquotum sinds 2002 helemaal geen voorwaarde meer is.&#13;
&#13;
Voorzover de overschrijving van bietenquotum op grond van artikel 15 nog aan eisen is gebonden, hebben deze eisen bijvoorbeeld betrekking op het waarborgen van rechten van derden. Hierbij moet met name worden gedacht aan de rechten van verpachters. Bij het ten einde komen van een pachtovereenkomst is een pachter gehouden er aan mee te werken dat het met de pachtgrond samenhangende bietenquotum naar zijn verpachter wordt overgeschreven. In verband hiermee zal de pachter, die bietenquotum aan een ander dan zijn verpachter wenst over te dragen, moeten verklaren dat hij daarbij geen rechten van de verpachter schendt. Tegelijkertijd zal hij de fabriek waar hij de betrokken bieten tot dan aan heeft geleverd, moeten vrijwaren tegen eventuele aanspraken van die verpachter. De fabrikant kan van de pachter eisen, dat zijn verklaring in een notariële akte wordt opgenomen.&#13;
&#13;
Wat hier ook van zij, van grondgebondenheid in de eerste betekenis van het woord is wat betreft het bietenquotum geen sprake meer.&#13;
&#13;
Grondgebondenheid in de tweede betekenis heeft in elk geval vanaf 1991 altijd bestaan; daar is met ingang van het Suikersysteem 2002 geen wijziging in gekomen. De suikersystemen hebben steeds bepaald dat een bietenteler over zoveel grond dient te beschikken, dat zijn quotum niet hoger is dan gemiddeld 3500 kg per hectare. Het meerdere wordt door de fabriek ingenomen.&#13;
&#13;
Met name het jaar 1996 is in dit kader onder bietentelers berucht. Toen heeft ‘het betrokken bedrijfsleven’, om dat begrip nog maar eens te gebruiken, namelijk de jacht geopend op zogenaamde ‘bungalowboeren’. Als zodanig werden beschouwd voormalige akkerbouwers, die hun bedrijf hadden verkocht, maar het bietenquotum op hun naam hadden gehouden en dit ter beschikking stelden aan akkerbouwers die nog wel actief waren. Sommigen van hen waren verhuisd naar een bungalow, aan de rand van het dorp; vandaar de aanduiding. De suikersystemen hebben nooit een mogelijkheid gekend tot tijdelijke overdracht (in superheffingstermen: ‘lease’) van bietenquota. Het ter beschikking stellen van het quotum aan derden verdroeg zich niet met de suikersystemen, terwijl de ‘bungalowboeren’ niet voldeden aan het vereiste gemiddelde van maximaal 3500 kg bietenquotum per hectare.&#13;
 &#13;
Ondanks het blijven voortbestaan van grondgebondenheid van het bietenquotum in de tweede zin van het woord geldt ook hier dat de grondgebondenheid in de loop der jaren per saldo is afgenomen. Als gezegd kan bietenquotum tegenwoordig zonder grond worden overgedragen.&#13;
&#13;
	Grondgebondenheid in de toekomst&#13;
&#13;
Hoe ziet de toekomst er uit. Zal de grondgebondenheid van melk- en bietenquotum de komende jaren nog verder afnemen? En zo ja, wat zullen daarvan dan de gevolgen zijn?&#13;
&#13;
Wat betreft het bietenquotum kan ik kort zijn. Een week geleden liet het Agrarisch Dagblad weten dat een vertrouwelijk voorstel was uitgelekt waaruit bleek, dat de Europese bietenquotering als zodanig binnen enkele jaren zal verdwijnen. Dat de desbetreffende regelgeving in de resterende periode nog min of meer ingrijpend zal worden gewijzigd, ligt niet voor de hand.&#13;
&#13;
Ook over het verdwijnen van de superheffing doen de nodige berichten de ronde. Hetzelfde Agrarisch Dagblad meldde een paar dagen terug, dat de afschrijvingstermijn van melkquotum zal worden verlengd van acht naar elf jaar, in verband met het feit dat de superheffing in het jaar 2015 zal ophouden te bestaan. Voorzover men op dit soort berichten mag afgaan, zal het melkquotum het bietenquotum met een jaar of tien overleven.&#13;
&#13;
Is het denkbaar dat het stelsel van de superheffing zover wordt geliberaliseerd, dat overdracht zonder grond mogelijk wordt gemaakt? Het lijkt mij niet erg waarschijnlijk. Blijkens een in het voorgaande door mij aangehaalde overweging van het Europese Hof van Justitie in de zaak Thomsen, heeft de grondgebondenheid in deze zin van het woord een diepere zin. Zoals men zich in het kader van de suikersystemen met de grondgebondenheid in de tweede betekenis verzet tegen ‘bungalowboeren’, zo dient de grondgebondenheid in de eerste betekenis van melkquotum te voorkomen dat er ‘sofamelkers’ ontstaan.  Het beginsel dat melkquotum slechts kan worden overgedragen met het bedrijf waaraan het is verbonden, beoogt – aldus het hof – te verhinderen, dat melkquotum niet wordt gebruikt om melk te produceren of op de markt te brengen, maar om de waarde ervan te gelde te maken. Waar De Hoog in zijn noot onder het arrest Alkersleben suggereert dat de Nederlandse regel, ingevolge waarvan melkquotum slechts met grond kan worden overgedragen, wel eens strijdig zou kunnen zijn met de geldende Europese verordeningen , moet mijns inziens worden vastgesteld dat hij zich meer heeft laten leiden door wishful thinking dan door een op rechtens relevante feiten gebaseerde redenering.&#13;
&#13;
Maar stel nu eens dat het tóch zou gebeuren. Zou dat dan bijvoorbeeld gevolgen hebben voor de vergoedingsplicht van de verpachter bij het einde van de pacht? Ik acht de kans daarop gering. De huidige fifty/fifty verdeling van de waarde van het melkquotum tussen pachter en verpachter wordt consequent door de Pachtkamer van het Gerechtshof te Arnhem – hoogste rechter in pachtzaken – gemotiveerd met de overweging, dat het enerzijds de pachter is geweest die de melkproductie tot stand heeft gebracht, en anderzijds de verpachter die de grond ter beschikking heeft gesteld waarop de melkproductie heeft kunnen plaatsvinden.  Het feit dat melkquotum zonder grond overgedragen zou kunnen worden, maakt deze motivering niet meer of minder geldig. Zij kan onder een dergelijk regime mijns inziens dan ook zonder meer worden gehandhaafd.&#13;
&#13;
Voor de beide scheidende bestuurders/redactieleden zijn de vooruitzichten – dit alles in aanmerking genomen – niet rooskleurig. Voor Brussaard ligt geen toekomst als bungalowboer in het verschiet, terwijl De Haan zijn dagen niet als sofamelker zal kunnen slijten. Desondanks wens ik hen beiden nog vele gezonde en gelukkige jaren toe.&#13;
&#13;
</content><legacyfootnotes/><footnotes><footnote/></footnotes><auteurs>prof. mr. G.M.F. Snijders</auteurs><published>2003-12-01 00:00:00</published><modified>2003-12-01 00:00:00</modified><editiondate>2003-12-01</editiondate><htmlpath>https://denhollander.info/artikel/4587</htmlpath></article>
</articles></edition>