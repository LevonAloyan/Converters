<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2004</searchword><id>3705</id><udhid>UDH:TvAR/3705</udhid><titel>Een nieuwe regeling voor de pacht; Het voorontwerp titel 7.5 Burgerlijk Wetboek</titel><searchwords><searchword>TvAR 12/2004</searchword><searchword>UDH:TvAR/3705</searchword></searchwords><attachments><attachment><name>2004_nr 12_Artikel_Harbers.pdf</name><extention>pdf</extention><url>https://denhollander.info/download/3701/ci</url></attachment></attachments><inleiding>In juni 2004 werd de tekst van een voorontwerp voor een nieuwe pachtregeling bekend&#13;
gemaakt. In deze bijdrage zal de inhoud van dit voorontwerp worden besproken.&#13;
&#13;
1 Inleiding&#13;
De huidige Pachtwet, die dateert van 1958, wordt gekenmerkt door een grote mate&#13;
van rechtsbescherming van de pachter. Het effect is evenwel geweest dat al jarenlang&#13;
het aanbod van pachtgronden terugloopt. Dat wordt als zeer onwenselijk beschouwd,&#13;
nu pacht een belangrijk financieringsinstrument voor de landbouw blijft.&#13;
Om aan de terugloop een einde te maken, is in 1995 een begin gemaakt met een liberalisering&#13;
van de Pachtwet. Naast het invoeren van een nieuw Pachtnormenbesluit&#13;
waarbij gestreefd werd naar een rendement van 2% van de vrije verkeerswaarde van&#13;
het verpachte, werden nieuwe vormen van pachtovereenkomsten ingevoerd zoals de&#13;
teeltpacht en de eenmalige pacht (art. 70f Pachtwet). Het meest is gebruik gemaakt&#13;
van de eenmalige pacht. Deze vorm geeft de mogelijkheid om grond tijdelijk te verpachten&#13;
voor een periode van ten hoogste 12 aaneengesloten jaren, waarop het&#13;
merendeel van de bepalingen van de Pachtwet niet van toepassing is.&#13;
De wijziging van de Pachtwet is geëvalueerd door de Commissie Pachtbeleid, de&#13;
Commissie Leemhuis, die in januari 2000 het rapport “Ruimte voor Pacht” uitgebracht&#13;
heeft. Deze commissie constateerde dat de liberalisering van de Pachtwet in 1995 niet&#13;
had geleid tot een structurele verhoging van het pachtareaal. De commissie stelde een&#13;
veel verdergaande liberalisering voor waarbij de pacht van bedrijfsgebouwen en de&#13;
woning zou moeten worden overgeheveld naar het huurrecht. In september 2001&#13;
werd het kabinetsstandpunt bekend.1 Dit kabinetsstandpunt werd besproken tijdens&#13;
de jaarvergadering van de Vereniging voor Agrarisch Recht in 2002.2 Op het kabinetsstandpunt&#13;
kwam de nodige kritiek, onder meer vanwege het ontbreken van een&#13;
mogelijkheid tot indeplaatsstelling.3&#13;
Uiteindelijk is men gekomen tot het thans te bespreken voorontwerp voor een nieuwe&#13;
pachtregeling. Het voorontwerp wijkt op een aantal punten af van het kabinetsstand-&#13;
punt. Blijkens de Memorie van Toelichting is dit wetsvoorstel opgesteld om, onder&#13;
handhaving van een adequaat beschermingsniveau voor de pachters, in die gevallen&#13;
waarin dat geboden is, tot een meer flexibel pachtstelsel te komen. Blijkens de toelichting&#13;
wordt met het voorstel beoogd de volgende doelstellingen te realiseren:&#13;
– het bieden van een adequate bescherming van de pachter;&#13;
– het stimuleren van uitbreiding van het pachtareaal;&#13;
– het bevorderen van flexibiliteit en maatwerk bij pachtovereenkomsten;&#13;
– het bieden van een adequate overgangsregeling.&#13;
Het voorontwerp gaat uit van het onderbrengen van de nieuwe pachtregeling in het&#13;
Burgerlijk Wetboek, in titel 5 van boek 7 BW, na de regeling over het huurrecht in&#13;
titel 4. Hiermee wordt het beleid voortgezet om in beginsel alle privaatrechtelijke&#13;
regels in het Burgerlijk Wetboek te plaatsen, aldus de Memorie van Toelichting. Het&#13;
wetsvoorstel bevat een structuur van algemeen naar bijzonder. De eerste vier afdelingen&#13;
bevatten bepalingen die voor elke pachtovereenkomst gelden, voor het merendeel&#13;
regelend recht. In afdeling 5 zijn de regels voor bedrijfspacht opgenomen, welke afdeling&#13;
grotendeels dwingendrechtelijke bepalingen bevat. Het overgangsrecht regelt dat&#13;
de huidige reguliere pachtovereenkomsten als bedrijfspacht als bedoeld in afdeling 5&#13;
zullen worden aangemerkt. Daarmee zal voor de praktijk afdeling 5 het belangrijkste&#13;
onderdeel van de nieuwe pachtregeling worden. Alvorens dat onderdeel te bespreken&#13;
zal ik eerst ingaan op de inhoud van de afdelingen 1 tot en met 4.</inleiding><content>2 Definitie pachtovereenkomst (afdeling 1)&#13;
Artikel 7:311 BW geeft de definitie van een pachtovereenkomst:&#13;
Pacht is de overeenkomst waarbij de ene partij, de verpachter, zich verbindt aan de andere&#13;
partij, de pachter, een onroerende zaak of een gedeelte daarvan in gebruik te verstrekken ter&#13;
uitoefening van de landbouw en de pachter verbindt zich tot een tegenprestatie.&#13;
De definitie van pachtovereenkomst verschilt derhalve niet of nauwelijks met die van&#13;
de huidige definitie neergelegd in artikel 1 lid 1 onder d Pachtwet. Wel een verschil is&#13;
te constateren bij het begrip landbouw. Het nieuwe artikel 7:312 BW bepaalt:&#13;
Onder landbouw wordt verstaan, steeds voor zover bedrijfsmatig uitgeoefend: akkerbouw;&#13;
weidebouw; veehouderij; pluimveehouderij; tuinbouw, daaronder begrepen fruitteelt en het&#13;
kweken van bomen, bloemen en bloembollen; de teelt van griendhout en riet; elke andere&#13;
tak van bodemcultuur, met uitzondering van de bosbouw.&#13;
In deze definitie valt op dat uitdrukkelijk is opgenomen dat activiteiten alleen dan als&#13;
landbouw worden aangemerkt als deze bedrijfsmatig worden uitgeoefend. In de huidige&#13;
rechtspraak wordt een gebruik als pacht gekwalificeerd als het gaat om vruchttrekking&#13;
met een economisch oogmerk van meer dan ondergeschikte betekenis. In&#13;
het voorstel van wet is uitdrukkelijk opgenomen dat de activiteiten bedrijfsmatig&#13;
moeten worden uitgeoefend. In de Memorie van Toelichting is zelfs opgenomen dat&#13;
het tegen betaling in gebruik geven van landbouwgrond voor een ander bedrijf dan&#13;
een landbouwbedrijf, geen pacht is maar huur.&#13;
Gehandhaafd is de bepaling dat de pachtovereenkomst schriftelijk moet worden aangegaan&#13;
(art. 7:316 BW). Voorts is de mogelijkheid opgenomen om de overeenkomst,&#13;
zolang deze niet schriftelijk is aangegaan, schriftelijk door de rechter te laten vastleggen.&#13;
Zolang de pachtovereenkomst niet schriftelijk is vastgelegd, geldt als sanctie dat&#13;
zij niet kan worden opgezegd. Vervallen is echter de sanctie dat de pachtprijs dan niet&#13;
kan worden ingevorderd (het huidige art. 9 Pachtwet). In het huidige stelsel geldt de&#13;
pachtovereenkomst in dat geval voor onbepaalde tijd. In het voorstel is opgenomen&#13;
dat de pachtovereenkomst dan voor 25 jaar geldt.&#13;
3 Verplichtingen van de verpachter (afdeling 2)&#13;
In afdeling 2, de artikelen 7:317 tot en met 325 BW, zijn de verplichtingen van de verpachter&#13;
opgenomen. Deze komen in grote lijnen overeen met de huidige regeling. De&#13;
hoofdverplichting van de verpachter is de verpachte zaak ter beschikking van de&#13;
pachter te stellen en die ook gedurende de pacht ter beschikking te laten. De artikelen&#13;
7:318 tot en met 7:323 komen overeen met de artikelen 7:204 tot en met 209, de&#13;
gebrekenregeling in het huurrecht. De verpachter is gehouden de pachter het genot&#13;
van de zaak te verschaffen en voor het onderhoud van de zaak te zorgen. De pachter&#13;
mag er van uitgaan dat de zaak hem het genot verschaft dat hij bij het aangaan van de&#13;
overeenkomst mocht verwachten. Artikel 7:318 lid 2 komt overeen met de bepalingen&#13;
die voor koop (art. 7:17 lid 2) en huur (art. 7:204 lid 2) in het BW zijn opgenomen.&#13;
De verpachter is verplicht de gebreken te verhelpen, tenzij dit onmogelijk is of uitgaven&#13;
vereist die in de gegeven omstandigheden redelijkerwijs niet van de verpachter&#13;
zijn te vergen. Van deze bepaling kan niet worden afgeweken voor wat betreft gebreken&#13;
die de verpachter bij het aangaan van de overeenkomst kende of had behoren te&#13;
kennen, zo bepaalt artikel 7:323 BW. Wel is het mogelijk om in de overeenkomst te&#13;
bepalen welk genot de pachter van de zaak mag verwachten.&#13;
4 Verplichtingen van de pachter (afdeling 3)&#13;
In afdeling 3 zijn de verplichtingen van de pachter geregeld, zoals de verplichting de&#13;
pachtprijs tijdig te voldoen (art. 7:327 BW) en zich als een goed pachter te gedragen&#13;
(art. 7:328 BW). De artikelen 7:330 t/m 332 gaan over de mogelijkheid tot wijziging&#13;
van bestemming, inrichting of gedaante van het gepachte. Deze regeling komt overeen&#13;
met de huidige regeling in de artikelen 30 en 31 Pachtwet. De pachter is niet&#13;
bevoegd de bestemming, inrichting of het gedaante van het gepachte geheel of voor&#13;
een gedeelte te veranderen dan na schriftelijke toestemming van de verpachter, tenzij&#13;
het gaat om veranderingen en toevoegingen die bij het einde van de pacht zonder&#13;
noemenswaardige kosten ongedaan gemaakt kunnen worden.&#13;
In artikel 7:332 BW is het melioratierecht opgenomen. De verpachter is verplicht de&#13;
pachter een naar billijkheid te bepalen vergoeding te geven voor de door de pachter&#13;
aan het gepachte aangebrachte veranderingen en toevoegingen die een verbetering&#13;
zijn.4 Daarbij blijft gelden dat deze verplichting alleen bestaat indien de pachter dit&#13;
van te voren aan de verpachter heeft medegedeeld, de verpachter zich daar niet tegen&#13;
heeft verzet en bij verzet door de verpachter de pachter vooraf een machtiging aan de&#13;
rechter heeft gevraagd.&#13;
De pachter is verplicht het gepachte bij het einde van de pacht ter beschikking van de&#13;
verpachter te stellen, zo bepaalt artikel 7:340 BW. In het huidige artikel 25 lid 2&#13;
Pachtwet is opgenomen dat het gepachte in goede staat aan de verpachter ter beschikking&#13;
moet worden gesteld. Die toevoeging is volgens de Memorie van Toelichting&#13;
niet meer nodig omdat de staat waarin het verpachte moet worden teruggegeven uit&#13;
het stelsel van titel 7.5 volgt.5&#13;
5 Overgang pacht en eindigen pacht (afdeling 4)&#13;
Afdeling 4 geeft regels over de overgang van de pacht bij overdracht van de gepachte&#13;
zaken door de verpachter en het eindigen van de pacht.&#13;
In artikel 7:343 is opgenomen dat bij overdracht van de zaak de pachtovereenkomst&#13;
blijft bestaan (“koop breekt geen pacht”).&#13;
Een pachtovereenkomst die voor bepaalde tijd is aangegaan eindigt niet door het enkele&#13;
verloop van de pachttijd, maar moet worden opgezegd. De opzegtermijn voor een&#13;
pachtovereenkomst aangegaan voor onbepaalde tijd of die voor onbepaalde tijd is&#13;
verlengd bedraagt tenminste één jaar. De opzegging geschiedt bij exploot of bij aangetekende&#13;
brief (art. 7:345).&#13;
De dood van de pachter of verpachter doet de pachtovereenkomst niet eindigen. Het&#13;
nieuwe artikel 7:346 sluit aan bij het huidige artikel 54 lid 1 Pachtwet.&#13;
De ontbinding wegens toerekenbaar tekortschieten in het huidige artikel 55 Pachtwet&#13;
is opgenomen in artikel 7:349 BW en de ontbinding van de pachtovereenkomst vanwege&#13;
een wijziging in een niet-agrarische bestemming is terug te vinden in artikel&#13;
7:350 BW.&#13;
6 Bedrijfspacht (afdeling 5)&#13;
6.1 Definitie bedrijfspacht&#13;
Afdeling 5 bevat regels voor de bedrijfspacht. Voor overeenkomsten die vallen onder&#13;
het begrip bedrijfspacht, kent de nieuwe regeling een beschermingsregime dat op&#13;
hoofdlijnen – met enkele belangrijke uitzonderingen – overeenkomt met dat van de&#13;
huidige Pachtwet. Voor alle andere vormen van pacht, in het kabinetsstandpunt&#13;
“losse pacht” genoemd, geldt deze bescherming niet. Voor pachtovereenkomsten die&#13;
als losse pacht kunnen worden aangemerkt, gelden alleen de afdelingen 1 t/m 4 waarvan&#13;
de bepalingen merendeels van regelend recht zijn.&#13;
Artikel 7:351 BW geeft de volgende definitie van bedrijfspachtovereenkomst:&#13;
De bedrijfspachtovereenkomst is een pachtovereenkomst waarbij de pachter van één verpachter&#13;
hetzij één of meer bedrijfsgebouwen of gedeelten daarvan heeft gepacht, hetzij land&#13;
heeft gepacht dat ten tijde van het sluiten van de overeenkomst ten minste 25% van het totale&#13;
bedrijfsoppervlakte van het landbouwbedrijf van de pachter beslaat, met een minimum van&#13;
drie hectare. Onder bedrijfsgebouwen is mede de, gelet op de bestemming van het gepachte,&#13;
afhankelijke woning begrepen.&#13;
Er zijn verschillende anti-ontduikingsbepalingen opgenomen, onder meer om te voorkomen&#13;
dat overeenkomsten worden opgesplitst. Indien de pachter met één verpachter&#13;
meer pachtovereenkomsten heeft gesloten die, als zij gezamenlijk tot stand zouden&#13;
zijn gekomen, een bedrijfspachtovereenkomst zou hebben opgeleverd, dan zijn de&#13;
bepalingen van de afdeling bedrijfspacht op deze overeenkomsten van toepassing.&#13;
Deze bepaling betekent dat de verpachter die met een pachter een bedrijfspachtovereenkomst&#13;
heeft gesloten, niet daarnaast met deze pachter een “losse” pachtovereenkomst&#13;
kan sluiten. Deze “losse” pachtovereenkomst wordt dan als bedrijfspacht aangemerkt.&#13;
Voorts is een bepaling opgenomen die ontwijking voorkomt door het sluiten van&#13;
pachtovereenkomsten met verschillende personen. Indien een pachter een of meer&#13;
pachtovereenkomsten heeft gesloten met een echtgenoot, geregistreerd partner, kind&#13;
of pleegkind van de verpachter, danwel met een rechtspersoon waarin de verpachter&#13;
als bestuurder, vennoot of houder van de meerderheid van de aandelen overwegende&#13;
invloed uitoefent, wordt ook die pachtovereenkomst gelijkgesteld met bedrijfspacht.&#13;
Tot slot is een bepaling opgenomen die moet voorkomen dat de regels worden ontdoken&#13;
door het sluiten van erfpachtovereenkomsten. Overeenkomsten tot vestiging&#13;
van zakelijke genotsrechten voor 25 jaar of minder worden eveneens als bedrijfspacht&#13;
beschouwd indien zij voldoen aan de definitie van bedrijfspacht.&#13;
Van de bepalingen van de afdeling bedrijfspacht kan niet ten nadele van de pachter&#13;
worden afgeweken, zo bepaalt artikel 7:352 BW. Er is een mogelijkheid om de rechter&#13;
te verzoeken afwijkende bedingen goed te keuren. Voorts is in artikel 7:353 BW&#13;
opgenomen dat van een aantal artikelen uit de hiervoor besproken afdelingen 1 t/m 4&#13;
evenmin ten nadele van de (bedrijfs)pachter kan worden afgeweken.&#13;
Niet duidelijk is waar precies het criterium van 25% van de totale bedrijfsoppervlakte&#13;
vandaan komt. De Memorie van Toelichting meldt slechts dat deze bepaling het kabinetsstandpunt&#13;
weergeeft ten aanzien van de groep van gevallen waarin pachtafhankelijkheid&#13;
tot een bescherming van de pachter ter zake van de continuïteit van de pachtovereenkomst&#13;
moet leiden.&#13;
Van groot belang voor de beoordeling of er sprake is van bedrijfspacht is de omvang&#13;
van het bedrijf van pachter. Er is echter geen definitie opgenomen van het begrip&#13;
“bedrijfsoppervlakte”. Het is derhalve niet geheel duidelijk welke gronden tot de&#13;
bedrijfsoppervlakte worden gerekend. Valt daar losse pacht ook onder? Voorts is niet&#13;
duidelijk hoe de verpachter inzicht krijgt in de oppervlakte van het landbouwbedrijf&#13;
van de pachter. Daarvoor zal de verpachter afhankelijk zijn van de informatie die de&#13;
pachter verstrekt.&#13;
Uitgangspunt is de situatie ten tijde van het sluiten van de overeenkomst. Als er dan&#13;
sprake is van een percentage van meer dan 25% van het bedrijfsoppervlakte, dan is er&#13;
sprake van bedrijfspacht. Mocht de pachter nadien grond bij kopen of pachten en&#13;
beslaat de bedrijfspachtovereenkomst minder dan 25% van de bedrijfsoppervlakte,&#13;
dan leidt dit niet tot de conclusie dat er dan geen sprake meer is van bedrijfspacht.&#13;
6.2 Duur en einde van de bedrijfspachtovereenkomst&#13;
Een bedrijfspachtovereenkomst geldt op grond van artikel 7:354 BW voor 12 jaar.&#13;
Indien de overeenkomst niet wordt opgezegd, wordt zij telkenmale van rechtswege&#13;
met een termijn van 6 jaren verlengd. De bedrijfspachtovereenkomst volgt derhalve&#13;
hetzelfde systeem van het huidige artikel 12 Pachtwet. De overeenkomst kan tegen&#13;
het einde van de termijn worden opgezegd en met inachtneming van een termijn van&#13;
tenminste 1 jaar. Een opzegging dient te geschieden bij exploot of bij aangetekende&#13;
brief. Voor wat betreft de opzegging en verlenging van de overeenkomst wordt aangesloten&#13;
bij de regeling voor huur. In de opzegging moeten de gronden worden vermeld&#13;
die tot opzegging hebben geleid. Anders dan in het huidige regime, waar de&#13;
pachter verlenging dient te verzoeken, bepaalt artikel 7:357 BW thans dat de verpachter&#13;
indien deze 6 weken na de opzegging niet van de pachter een schriftelijke mededeling&#13;
heeft ontvangen dat deze toestemt in de beëindiging, op de gronden vermeld in&#13;
de opzegging kan vorderen dat de rechter het tijdstip zal vaststellen waarop de overeenkomst&#13;
zal eindigen. Dit betekent dat de verpachter een (dagvaardings)procedure&#13;
aanhangig dient te maken. De pachtovereenkomst blijft van rechtswege van kracht,&#13;
totdat de rechter onherroepelijk heeft beslist op een vordering van de verpachter.&#13;
Indien het verweer van de pachter de rechter kennelijk ongegrond voorkomt, dan kan&#13;
de rechter het vonnis waarbij de vordering tot beëindiging van de overeenkomst&#13;
wordt toegewezen, uitvoerbaar bij voorraad verklaren.&#13;
De nieuwe Pachtwet bepaalt uitdrukkelijk op welke limitatieve gronden de rechter de&#13;
vordering tot beëindiging kan toewijzen. In artikel 7:358 BW is daarover het volgende&#13;
opgenomen:&#13;
a. de bedrijfsvoering door de pachter niet is geweest zoals een goed pachter betaamt of de&#13;
pachter anderszins ernstig is tekortgeschoten in nakoming van zijn verplichtingen;&#13;
b. de verpachter aannemelijk maakt dat hij, zijn echtgenoot, zijn geregistreerd partner, een&#13;
bloed- of aanverwant in de eerste graad of een pleegkind het verpachte duurzaam in&#13;
gebruik wil nemen en hij het verpachte daartoe dringend nodig heeft;&#13;
c. een redelijke afweging van de belangen van de verpachter bij beëindiging van de overeenkomsten&#13;
tegen die van de pachter bij verlenging van de overeenkomst in het voordeel van&#13;
de verpachter uitvalt, waarbij de rechter rekening houdt met verminderde afhankelijkheid&#13;
van de pachter van het gepachte door de omstandigheid dat de pachter naast het landbouwbedrijf&#13;
tevens een ander bedrijf uitoefent of in loondienst is;&#13;
d. de pachter niet toestemt in een redelijk aanbod tot het aangaan van een nieuwe pachtovereenkomst,&#13;
voor zover dit aanbod niet een wijziging van de pachtprijs inhoudt en niet&#13;
de overeenkomst het karakter van bedrijfspacht doet verliezen;&#13;
e. indien aan de gronden van algemene ontbinding van de pachtovereenkomst krachtens&#13;
artikel 350 is voldaan.&#13;
De nieuwe regeling komt in grote lijnen overeen met de huidige regeling in artikel 38&#13;
t/m 41 van de Pachtwet. In de huidige wet is een specifieke regeling opgenomen voor&#13;
het geval de verpachter stelt het gepachte nodig te hebben voor eigen gebruik. Indien de&#13;
grondslag van het maatschappelijk bestaan van pachter ernstig wordt aangetast en het&#13;
persoonlijk gebruik voor verpachter niet van overwegende betekenis is, dan wordt naar&#13;
billijkheid beslist, zo bepaalt artikel 41 Pachtwet. Het billijkheidsoordeel valt dan&#13;
meestal in het voordeel van de pachter uit.6 De nieuwe regeling biedt op dit punt minder&#13;
bescherming voor de pachter, omdat de verpachter in de nieuwe regeling alleen aannemelijk&#13;
dient te maken dat hij het verpachte dringend nodig heeft voor eigen gebruik.&#13;
Nieuw is dat in de wet uitdrukkelijk is opgenomen dat de rechter bij de belangenafweging&#13;
rekening dient te houden met de verminderde afhankelijkheid van de pachter&#13;
van het gepachte door de omstandigheid dat de pachter naast het landbouwbedrijf&#13;
tevens een ander bedrijf uitoefent of in loondienst is. Dit is nu niet in de huidige&#13;
Pachtwet terug te vinden en komt ook niet direct in de jurisprudentie van de Pachtkamer&#13;
van het Gerechtshof tot uitdrukking.&#13;
Gehandhaafd blijft de regeling dat de pachtovereenkomst kan worden opgezegd in&#13;
verband met de 65-jarige leeftijd van de pachter. Deze bepaling komt terug in artikel&#13;
7:363 BW. In het huidige systeem kan de pachtovereenkomst alleen worden opgezegd&#13;
tegen het einde van een lopende termijn en wordt een verlengingsverzoek afgewezen&#13;
indien de pachter inmiddels 65 jaar is (art. 38a). Als de pachter in de nieuwe termijn&#13;
65 jaar wordt, wordt de overeenkomst verlengd tot en met het jaar waarin de pachter&#13;
65 jaar wordt danwel eindigt de pachtovereenkomst indien de verpachter de overeenkomst&#13;
tegen het einde van de termijn heeft opgezegd met de mededeling dat de pachtovereenkomst&#13;
wordt verlengd tot het jaar waarin de pachter 65 jaar wordt.7 Onduidelijk&#13;
is of artikel 7:363 BW een uitzondering wil maken op artikel 7:355 BW (een&#13;
pachtovereenkomst kan alleen tegen het einde van een lopende termijn worden opgezegd)&#13;
en een mogelijkheid creëert om de pachtovereenkomst tussentijds op te zeggen&#13;
– met inachtneming van de opzegtermijn van één jaar – tegen het einde van het pachtjaar&#13;
waarin de pachter de leeftijd van 65 jaar heeft bereikt.&#13;
6.3 Indeplaatsstelling&#13;
Voor bedrijfspacht blijft de mogelijkheid tot het vorderen van indeplaatsstelling&#13;
bestaan. Op dit punt wijkt het wetsvoorstel ingrijpend af van het kabinetsstandpunt.&#13;
In het kabinetsstandpunt werd nog uitgegaan van afschaffing van de mogelijkheid tot&#13;
indeplaatsstelling. Terecht keert de mogelijkheid tot indeplaatsstelling terug. In het&#13;
wetsvoorstel wordt zelfs nog verder gegaan dan in de huidige Pachtwet. In de huidige&#13;
wetgeving is het mogelijk om te vorderen dat een echtgenoot, bloed- of aanverwant&#13;
in de rechte lijn, een of meer pleegkinderen of medepachters als pachter in de plaats&#13;
wordt gesteld. In artikel 7:367 BW wordt de mogelijkheid opgenomen dat de pachter&#13;
vordert dat hij gemachtigd wordt om een derde als pachter in zijn plaats te stellen.&#13;
Deze regeling is derhalve niet langer beperkt tot naaste familie. Duidelijk is dat bij de&#13;
regeling van indeplaatsstelling opnieuw aansluiting is gezocht bij de regeling van huur&#13;
van bedrijfsruimte. Volgens de Memorie van Toelichting spelen bij bedrijfspacht en&#13;
bij huur van bedrijfsruimte, plaatsgebondenheid en de daarmee nauw samenhangende&#13;
door de pachter opgebouwde goodwill van de op het gepachte gedreven onderneming&#13;
een belangrijke rol. De specifieke omstandigheden waarop de indeplaatsstellingsregeling&#13;
bij huur is afgestemd, doen zich volgens de toelichting op vergelijkbare wijze&#13;
voor bij bedrijfspacht.&#13;
De rechter kan de vordering slechts toewijzen indien de pachter of de ander die het&#13;
landbouwbedrijf uitoefent, een zwaarwegend belang heeft bij de overdracht van het&#13;
landbouwbedrijf. De rechter dient de vordering af te wijzen indien de voorgestelde&#13;
pachter niet voldoende waarborgen biedt voor volledige nakoming van de overeenkomst&#13;
en voor een behoorlijke bedrijfsvoering. De wet opent tevens de mogelijkheid&#13;
om bij algemene maatregel van bestuur eisen te stellen aan de waarborgen waaraan de&#13;
voorgestelde pachter moet voldoen voor volledige nakoming van de overeenkomst en&#13;
voor een behoorlijke bedrijfsvoering.&#13;
Het vorderen van medepacht is in de nieuwe regeling niet langer mogelijk, de inhoud&#13;
van het huidige artikel 49a Pachtwet verdwijnt. In het kader van bedrijfsopvolging is&#13;
vaak wel behoefte aan een medepachterschap. Het nieuwe artikel 7:347 BW komt&#13;
daar ten dele aan tegemoet door uitdrukkelijk te bepalen dat de pachter bevoegd is&#13;
om het gepachte in te brengen in een personenvennootschap die de uitoefening van&#13;
de landbouw ten doel heeft, mits de pachter beherend vennoot is. Bij een bedrijfsopvolging&#13;
via een personenvennootschap zou indeplaatsstelling kunnen worden gevorderd&#13;
van de personenvennootschap, als zijnde een derde aan wie het bedrijf wordt&#13;
overgedragen.&#13;
6.4 Voorkeursrecht&#13;
Het voorkeursrecht van de pachter bij een bedrijfspachtovereenkomst blijft bestaan,&#13;
zij het – voor wat betreft de prijsvaststelling – in een sterk uitgeklede vorm. De verpachter&#13;
blijft verplicht, indien hij het verpachte wenst te vervreemden, de pachter&#13;
eerst in de gelegenheid te stellen eigenaar te worden, zo bepaalt artikel 7:368. Anders&#13;
dan in het huidige recht keert de mogelijkheid tot vaststelling van de prijs door de&#13;
Grondkamer niet meer terug. De wet schrijft voor dat de verpachter het gepachte&#13;
voor een concrete prijs aan de pachter te koop moet aanbieden. Als partijen het niet&#13;
eens worden, dan staat het de verpachter vrij om het aan een derde te verkopen, met&#13;
de belangrijke beperking dat hij het niet mag verkopen tegen een prijs die lager is dan&#13;
de prijs waarvoor hij het aan de pachter heeft aangeboden.&#13;
Er blijven uitzonderingen op het voorkeursrecht opgenomen, zoals executoriale verkoop,&#13;
overdracht aan naaste familie en de 65-jarige leeftijd van de pachter. Voorts is in&#13;
de nieuwe regeling opgenomen dat de rechter op vordering van de verpachter kan&#13;
oordelen dat de verpachter een ernstige reden heeft om de pachter niet in de gelegenheid&#13;
te stellen eigenaar te worden, welke bevoegdheid in de huidige Pachtwet aan de&#13;
Grondkamer is gegeven.&#13;
6.5 Pachtprijs&#13;
Van het systeem van (preventieve) pachtprijstoetsing en pachtprijsherziening via de&#13;
Grondkamer wordt afscheid genomen. Uitgangspunt is dat partijen vrij zijn in het&#13;
bepalen van de pachtprijs. Er geldt geen pachtprijstoetsing door de Grondkamer. In&#13;
artikel 7:365 BW is een mogelijkheid tot wijziging van de pachtprijs opgenomen die&#13;
eveneens weer grote gelijkenis vertoont met het huurrecht. Op grond van artikel&#13;
7:365 BW kunnen zowel de verpachter als de pachter een procedure aanhangig maken&#13;
om de pachtprijs nader vast te stellen. De vordering kan aanhangig worden gemaakt&#13;
na een van rechtswege verlenging van de pachtovereenkomst en in elk geval telkens&#13;
wanneer ten minste 6 jaar zijn verstreken sinds de dag waarop de laatste door de partij&#13;
vastgestelde pachtprijs is ingegaan of waarop de laatste door de rechter vastgestelde&#13;
pachtprijs is gevorderd. Een vordering tot nadere pachtprijsvaststelling dient – op&#13;
straffe van niet-ontvankelijkheid – vergezeld te gaan van een advies omtrent de nadere&#13;
pachtprijs, opgesteld door een of meer deskundigen, die hetzij door partijen gezamenlijk&#13;
benoemd worden danwel indien partijen daarover geen overeenstemming bereiken,&#13;
door de rechter worden aangewezen. De preventieve prijstoetsing komt derhalve&#13;
geheel te vervallen.&#13;
Uitgangspunt is dat de rechter alleen dan tot wijziging van de pachtprijs overgaat,&#13;
indien deze niet overeenstemt met die van vergelijkbare onroerende zaken ter plaatse.&#13;
Volgens de Memorie van Toelichting moeten de woorden “ter plaatse” ruim worden&#13;
opgevat. Het gaat niet om de gemeente waar de pachtgrond is gelegen, maar om de&#13;
regio of de streek. Het zal mede van de aard van het object afhangen wat nog als “ter&#13;
plaatse” kan gelden. De strekking van de bepaling is een goed functioneren van de&#13;
markt te bevorderen. Dat geeft de rechter de vrijheid om in geval van een lokale&#13;
monopoliepositie van een verpachter mede te letten op pachtprijzen van vergelijkbare&#13;
onroerende zaken die verder weg zijn gelegen, maar niet zo ver weg zijn gelegen dat&#13;
dit de vergelijkbaarheid aantast. Het moet echter wel gaan om onroerende zaken&#13;
waarvoor hetzelfde pachtprijsregime geldt. De pachtprijs van losse pacht alsmede de&#13;
pachtprijs van overeenkomsten die onder het oude recht zijn gesloten dienen volgens&#13;
de Memorie van Toelichting niet in de vergelijking te worden betrokken.&#13;
7 Procesrecht&#13;
In de nieuwe pachtregeling keren de Grondkamers en de Pachtkamers niet meer terug.&#13;
Dit betekent dat de deskundige leden niet langer deel zullen nemen aan de pachtrechtspraak.&#13;
De afschaffing wordt gemotiveerd met argumenten als beperking van de administratieve&#13;
lastendruk en kostenbesparing. Alle geschillen worden in eerste aanleg&#13;
beoordeeld door de sector kanton van de rechtbank. Het hoger beroep blijft geconcentreerd&#13;
bij het Gerechtshof te Arnhem. Voorts is cassatie mogelijk gemaakt. De toelichting&#13;
meldt dat met het oog op de rechtsontwikkeling en de rechtseenheid niet meer&#13;
te verdedigen is dat cassatie alleen bij pacht zou zijn uitgesloten.&#13;
Aan de problemen die voortvloeien uit de bijzondere bevoegdheidsverdeling tussen&#13;
de pachtrechter (art. 128 t/m 130 Pachtwet) en de gewone rechter zal een einde&#13;
komen, zo wordt in de Memorie van Toelichting gesteld. Alle zaken dienen bij de&#13;
gewone rechter aanhangig te worden gemaakt. Echter, de bevoegdheidsproblemen&#13;
kunnen zich nog wel voordoen bij een hoger beroep. Immers, alleen als sprake is van&#13;
een pachtgeschil dient hoger beroep te worden ingesteld bij het Gerechtshof te Arnhem.&#13;
Dat betekent dat in alle appèllen van pachtzaken die buiten het ressort Arnhem&#13;
spelen, nog geschillen kunnen ontstaan omtrent de bevoegdheidsverdeling; bij welk&#13;
Gerechtshof hoger beroep moet worden ingesteld.&#13;
8 Overgangsrecht&#13;
In het rapport “Ruimte voor pacht” van de Commissie Pachtbeleid werd uitgegaan&#13;
van een overgangsperiode van 25 jaar. In het kabinetsstandpunt werd uitgegaan van&#13;
een overgangstermijn van 12 jaar, na afloop van welke termijn het nieuwe regime op&#13;
alle pachtovereenkomsten van toepassing zou worden.&#13;
Alhoewel in de toelichting wordt gesteld dat uitgegaan wordt van onmiddellijke werking&#13;
van artikel 68a Overgangswet is dit uitgangspunt sterk gemitigeerd door bijzonder&#13;
overgangsrecht. Alle reguliere bestaande pachtovereenkomsten worden vanaf de&#13;
inwerkingtreding van de nieuwe regeling als bedrijfspachtovereenkomsten aangemerkt.&#13;
Dit betekent dan ook dat de goedgekeurde pachtovereenkomsten die betrekking hebben&#13;
op minder dan 25% van de totale bedrijfsoppervlakte van het landbouwbedrijf&#13;
van de pachter en ook die minder dan 3 hectare groot zijn als bedrijfspacht worden&#13;
aangemerkt. Ook voor deze pachtovereenkomsten blijft derhalve het continuatierecht&#13;
gelden, de mogelijkheid tot indeplaatsstelling etc.&#13;
Op pachtovereenkomsten die betrekking hebben op minder dan één hectare aangegaan&#13;
na 1 januari 1995, teeltpachtovereenkomsten en eenmalige pachtovereenkomsten&#13;
worden de regels van afdeling 1 tot en met 4 van toepassing. Deze worden derhalve&#13;
niet als bedrijfspachtovereenkomst aangemerkt. De pachtprijs en de looptijd van deze&#13;
overeenkomsten blijven ongewijzigd. In het huidige stelsel eindigt een eenmalige&#13;
pachtovereenkomst met het verstrijken van de termijn. In de nieuwe regeling bepaalt&#13;
artikel 7:345 dat de overeenkomst altijd moet worden opgezegd. Onduidelijk is of&#13;
deze pachtovereenkomsten in de nieuwe regeling – in afwijking van de huidige regeling&#13;
– wel moeten worden opgezegd.&#13;
Voor wat betreft de pachtprijsherziening is bijzonder overgangsrecht opgenomen. De&#13;
mogelijkheid tot pachtprijsvaststelling door de rechter (art. 7:365 BW) is de eerste zes&#13;
jaar op bestaande overeenkomsten niet van toepassing. Het overgangsrecht geeft de&#13;
mogelijkheid dat bij algemene maatregel van bestuur tot zes jaar na de inwerkingtreding&#13;
regels kunnen worden gesteld met betrekking tot deze pachtovereenkomsten.&#13;
Blijkens de Memorie van Toelichting wordt met deze regeling beoogd om nog één&#13;
keer een verhoging overeenkomstig het Pachtnormenbesluit te kunnen laten plaatshebben.&#13;
Op die wijze zouden de pachtprijzen zo nodig afgestemd kunnen worden op&#13;
door de inwerkingtreding van de nieuwe regelgeving ontstane overgangssituatie.&#13;
De algemene maatregel van bestuur kan voorts de termijn van inwerkingtreding van&#13;
artikel 365, eerste lid onderdeel b – de mogelijkheid tot vaststellen van de pachtprijs&#13;
door de rechter wanneer ten minste 6 jaar zijn verstreken sinds de dag waarop de laatste&#13;
door partijen vastgestelde pachtprijzen zijn ingegaan of waarop de laatst door de pachter&#13;
vastgestelde pachtprijs is gevorderd – uitstellen tot uiterlijk 9 jaar na inwerkingtreding.&#13;
De termijn van 3 jaar uitstel beoogt te voorkomen dat op hetzelfde tijdstip alle&#13;
onder de Pachtwet gesloten reguliere pachtovereenkomsten aan de rechter worden&#13;
voorgelegd. De mogelijkheid de pachtprijs te wijzigen na een van rechtswege verlenging&#13;
– verlenging op grond van artikel 7:354 lid 3 – treedt wel na 6 jaar in werking.&#13;
9 Conclusie&#13;
Het concept van het wetsvoorstel alsmede de daarbij behorende toelichting ademt&#13;
– naast de wens tot een inhoudelijke wijziging van de pachtregeling – een zeer sterke&#13;
voorkeur om de pacht in het systeem van het Burgerlijk Wetboek op te nemen en&#13;
zoveel mogelijk aan te sluiten bij de regeling omtrent huur. Dat komt duidelijk tot&#13;
uiting in de nieuwe regeling omtrent indeplaatsstelling alsmede in de prijsvaststellingsprocedure.&#13;
De uitzonderingspositie die de Pachtwet nu nog inneemt met haar&#13;
eigen – van het huurrecht afwijkende – regels en haar eigen “organisatie”, zoals de&#13;
Grondkamers en de Pachtkamers, is niet langer van deze tijd en moet volgens de verantwoordelijke&#13;
ministers (Landbouw, Natuur en Voedselkwaliteit en Justitie) worden&#13;
afgeschaft. Pacht is echter zeker niet op alle fronten vergelijkbaar met de huur van&#13;
bedrijfsruimte. De wens om tot eenheid van regels te komen en de pacht op te nemen&#13;
in het systeem van het Burgerlijk Wetboek lijkt in dit ontwerp de voorrang te krijgen&#13;
boven een op maat gemaakte regeling voor de pacht.&#13;
Het concept is door de ministers naar een aantal organisaties gezonden die de gelegenheid&#13;
hebben voor 15 oktober 2004 commentaar te geven. Alhoewel bij het afsluiten&#13;
van dit artikel niet alle reacties bekend waren, is wel bekend dat organisaties van&#13;
zowel verpachters als pachters negatief gereageerd hebben op dit voorstel.8 De negatieve&#13;
reacties hebben één punt gemeen: beide voorspellen dat het voorstel tot wijziging&#13;
van wet zal leiden tot minder bedrijfspacht. De minister heeft aangekondigd dat&#13;
aan de hand van de ingekomen reacties zal worden beoordeeld of nader overleg wenselijk&#13;
is. Gelet op de negatieve reacties is het te verwachten dat dit nader overleg er&#13;
wel zal komen. Het onderwerp “ een nieuwe pachtwet” zal de gemoederen voorlopig&#13;
nog wel even bezig blijven houden.&#13;
</content><legacyfootnotes>* Mr. Els H.M. Harbers is advocaat bij CMS Derks Star Busmann te Arnhem.&#13;
1. Brief van 11 september 2001, Kamerstukken II 2000/2001, 27 924, nr. 1.&#13;
2. Zie preadviezen van Snijders en De Hoog, Agr.r. 2002, p. 192 e.v. en Luit, Agr.r. 2002, p. 393 e.v.&#13;
3. Zie verslag van de jaarvergadering Vereniging Agrarisch Recht, Mertens, Agr.r. 2002, p. 407 e.v.&#13;
4. Het is curieus te noemen dat de verplichting van de verpachter om een naar billijkheid te bepalen vergoeding&#13;
te geven in afdeling 3 “Verplichtingen van de pachter” opgenomen is.&#13;
5. Terecht constateert Snijders in WPNR 2004, nr. 6589, p. 666, dat de toevoeging “in goede staat” niet kan&#13;
worden gemist gezien de jurisprudentie van de Pachtkamer van het Gerechtshof te Arnhem inzake de&#13;
relatie tussen pacht- en productierechten welke voor een belangrijk deel juist opgehangen is aan het “in&#13;
goede staat” opleveren van het gepachte.&#13;
6. Pachtwet, Houwing-Heisterkamp, art. 41, nr. 490.&#13;
7. Pachtkamer Gerechtshof Arnhem 19 januari 1999, Agr.r. 2000/5031.&#13;
8. Brief LTO Nederland d.d. 13 oktober 2004 en brief Federatie Particulier Grondbezit d.d. 14 oktober 2004.</legacyfootnotes><footnotes><footnote/></footnotes><auteurs>mr. E.H.M. Harbers</auteurs><published>2004-12-01 00:00:00</published><modified>2004-12-01 00:00:00</modified><editiondate>2004-12-01</editiondate><htmlpath>https://denhollander.info/artikel/3705</htmlpath></article>
</articles></edition>