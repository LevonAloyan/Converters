<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2019</searchword><id>15926</id><udhid>UDH:TvAR/15926</udhid><titel>Aanspraak op fosfaatrechten tussen vennoten in personenvennootschappen</titel><searchwords><searchword>TvAR 12/2019</searchword><searchword>UDH:TvAR/15926</searchword></searchwords><attachments><attachment><name>20763.pdf</name><extention>pdf</extention><url>https://denhollander.info/download/20763/ci</url></attachment></attachments><inleiding>&lt;p&gt;Bij kamerbrief van 2 juli 2015 werd door toenmalig staatsecretaris Dijksma een stelsel van fosfaatrechten aangekondigd om de groei van de Nederlandse melkveehouderij een halt toe te kunnen roepen. Door middel van een wijziging van de Meststoffenwet is met ingang van 1 januari 2018 dit nieuwe productierecht geïntroduceerd. &lt;br/&gt;De aankondiging, totstandkoming, invoering en implementatie van het stelsel heeft veel commotie teweeggebracht in agrarisch Nederland. In de afgelopen jaren is over fosfaatrechten in dit tijdschrift al menigmaal gepubliceerd. Op het moment van schrijven van dit artikel wordt er bovendien ook nog volop geprocedeerd over de fosfaatrechten. Hierbij valt te denken aan bezwaar- en beroepsprocedures tegen de beschikking fosfaatrechten en beschikking melding bijzondere omstandigheden, maar ook aan civiele procedures betreffende pacht en fosfaatrechten en over de verhoudingen tussen melkveebedrijven en jongveeopfokbedrijven. &lt;br/&gt;In dit artikel zal worden ingegaan op de civielrechtelijke uitwerking van de introductie van fosfaatrechten op de onderlinge verhoudingen tussen de vennoten in een personenvennootschap. Het overgrote deel van de agrarisch ondernemers kiest als rechtsvorm nog steeds voor de maatschap, vennootschap onder firma of commanditaire vennootschap, zo blijkt uit onze praktijk. Andere rechtsvormen laten wij voor deze bijdrage buiten beschouwing. &lt;/p&gt;</inleiding><content>&lt;h3&gt;1. Korte introductie fosfaatrechten&lt;/h3&gt;&lt;h4&gt;1.1. Introductie fosfaatrechten&lt;/h4&gt;&lt;p&gt;De minister van Landbouw, Natuur en Voedselkwaliteit heeft het op een bedrijf rustende fosfaatrecht per 1 januari 2018 vastgesteld, hiertoe hebben melkveehouders in de eerste maanden van 2018 een beschikking ontvangen. De basis voor deze vaststelling is kortgezegd gelegen in de forfaitaire productie van het melkvee dat op 2 juli 2015 aanwezig was en geregistreerd stond op het bedrijf.[2] De fosfaatrechten rusten op het bedrijf, aldus de Meststoffenwet.[3] De fosfaatrechten kunnen civielrechtelijk worden gekwalificeerd als een ‘vermogensrecht’ in de zin van boek 3 Burgerlijk Wetboek.[4] Een vermogensrecht, en zo ook het fosfaatrecht, is overdraag- c.q. verhandelbaar, waardoor dit goed een bepaalde waarde vertegenwoordigt in het handelsverkeer. De vraag kan worden gesteld aan wie en in welke verhouding (de waarde van) de fosfaatrechten toekomen indien het bedrijf waarop de fosfaatrechten rusten wordt uitgeoefend in de vorm van een maatschap, vennootschap onder firma of commanditaire vennootschap. Het kenmerk van de personenvennootschappen is immers dat bij deze rechtsvorm sprake is van tenminste twee of meer (rechts)personen. &lt;/p&gt;&lt;h4&gt;1.2. Meststoffenwet&lt;/h4&gt;&lt;p&gt;Allereerst kan gekeken worden naar de Meststoffenwet voor beantwoording van deze vraag. De fosfaatrechten rusten zoals eerder geschreven op het bedrijf. Onder ‘bedrijf’ wordt op basis van art. 1 lid 1 onder i van de Meststoffenwet verstaan:&lt;/p&gt;&lt;blockquote&gt;‘geheel van productie-eenheden bestaande uit één of meer gebouwen of afgescheiden gedeelten daarvan en de daarbij behorende landbouwgrond, uitsluitend of onder meer dienende tot de uitoefening van enige vorm van landbouw, zulks beoordeeld naar de feitelijke omstandigheden’.&lt;/blockquote&gt;&lt;p&gt;De Meststoffenwet is een bestuursrechtelijke regeling en bevat geen bepalingen ter beantwoording van de vraag aan wie c.q. in welke verhouding (de waarde van) de fosfaatrechten toekomt indien het bedrijf waar de fosfaatrechten op rusten wordt uitgeoefend in de vorm van een personenvennootschap. In het tussenvonnis van de eerste uitspraak over de verhouding pacht en fosfaatrechten hebben we immers kunnen lezen dat de wetgever in de Meststoffenwet voor de situatie pacht en fosfaatrechten geen voorziening heeft getroffen.[5] Dit is naar ons oordeel ook terecht, omdat de Meststoffenwet niet ten doel heeft de civielrechtelijke gevolgen in bijvoorbeeld personenvennootschappen te regelen. Dit betekent dat de onderlinge verhoudingen tussen de vennoten in een personenvennootschap worden bepaald door de tussen partijen gesloten overeenkomst ofwel bij het ontbreken van een heldere afspraak hieromtrent door de wet de redelijkheid en billijkheid. Alvorens in te gaan op de civielrechtelijke gevolgen, zal in het volgende hoofdstuk in de basis stil worden gestaan bij de kenmerken van een personenvennootschap.&lt;/p&gt;&lt;h3&gt;2. Personenvennootschappen in de agrarische sector&lt;/h3&gt;&lt;p&gt;De agrarische sector wordt gekenmerkt door landbouwbedrijven waarin veelal gekozen is voor een personenvennootschap als rechtsvorm. Hier liggen meestal fiscale motieven ten grondslag. We kennen hierbij de maatschap, vennootschap onder firma en commanditaire vennootschap. De wettelijke regeling voor de maatschap is geregeld in boek 7A van het Burgerlijk Wetboek, de wettelijke regeling voor de vennootschap onder firma en commanditaire vennootschap is geregeld in het Wetboek van Koophandel.[6] Op het moment van schrijven van dit artikel is een wetsvoorstel aanhangig waarin de personenvennootschappen alsnog worden gemoderniseerd, nadat een eerder voorstel in 2011 door toenmalig minister van Justitie Opstelten is ingetrokken. &lt;/p&gt;&lt;p&gt;De definitie van een maatschap treffen we aan in art. 7a:1655 Burgerlijk Wetboek: &lt;/p&gt;&lt;blockquote&gt;‘Maatschap is eene overeenkomst, waarbij twee of meerdere personen zich verbinden om iets in gemeenschap te brengen, met het oogmerk om het daaruit ontstaande voordeel met elkander te deelen.’&lt;/blockquote&gt;&lt;p&gt;De definitie van de vennootschap onder firma neergelegd in het Wetboek van Koophandel luidt als volgt:&lt;/p&gt;&lt;blockquote&gt;‘De vennootschap onder eene firma is de maatschap, tot de uitoefening van een bedrijf onder eenen gemeenschappelijken naam aangegaan.’&lt;/blockquote&gt;&lt;p&gt;De definitie van de commanditaire vennootschap is eveneens neergelegd in het Wetboek van Koophandel: &lt;/p&gt;&lt;blockquote&gt;‘De vennootschap bij wijze van geldschieting, anders en commandite genaamd, wordt aangegaan tusschen eenen persoon, of tusschen meerdere hoofdelijk verbonden vennoten, en eenen of meer andere personen als geldschieters.’&lt;/blockquote&gt;&lt;p&gt;Onder het huidig recht hebben voornoemde rechtsvormen geen rechtspersoonlijkheid. In het wetsvoorstel modernisering personenvennootschappen, dat in werking moet treden per 1 januari 2021, kan straks aan de openbare vennootschap wél rechtspersoonlijkheid worden toegekend. Doordat de huidige personenvennootschappen geen rechtspersoonlijkheid hebben, komt de aanspraak op fosfaatrechten in civielrechtelijk zin niet toe aan de personenvennootschap sec, doch aan haar vennoten. Dat de personenvennootschappen VOF en CV een afgescheiden vermogen kennen, doet in deze niet ter zake.&lt;/p&gt;&lt;p&gt;Bij het aangaan van een personenvennootschap zijn alle vennoten tot inbreng verplicht. De inbreng kan bestaan in geld, goederen, genot van goederen en arbeid. Betreffende de inbreng van goederen kan een onderscheid worden gemaakt tussen:&lt;/p&gt;&lt;ol&gt;&lt;li class="nummers"&gt;inbreng van de juridische en economische eigendom,&lt;/li&gt;&lt;li class="nummers"&gt;inbreng van de economische eigendom, ofwel &lt;/li&gt;&lt;li class="nummers"&gt;inbreng van het gebruik en genot van een goed.&lt;/li&gt;&lt;/ol&gt;&lt;p&gt;Bij de eerste situatie wordt het goed mede-eigendom van de vennoten in de zin van titel 3.7 Burgerlijk Wetboek. In de tweede situatie blijft de eigendom van het goed bij de inbrenger, maar wordt de waardeontwikkeling van het goed gedeeld door alle vennoten in een afgesproken verhouding. Bij de laatste situatie blijft het goed eveneens eigendom van de inbrenger en krijgen de overige vennoten in de personenvennootschap enkel het gebruik en genot van de zaak. In dit artikel zal worden stilgestaan bij de vraag of de wijze van inbreng van goederen, bijvoorbeeld de onroerende zaken of voorheen het melkquotum, invloed heeft op de hoofdvraag die beantwoord wordt in dit artikel. &lt;/p&gt;&lt;p&gt;Het uitgangspunt is dat de vennoten vrij zijn te bepalen hoe zij de jaarlijkse winst of het jaarlijkse verlies wensen te delen. Bij het ontbreken van een afspraak daaromtrent, wordt ieders aandeel in de winst of het verlies evenredig bepaald aan de hand van de inbreng van ieder van de vennoten. De afspraak dat één of meer van de vennoten geen aandeel heeft in de winst is nietig, wel kan één of meer vennoten worden uitgesloten van het verlies.&lt;/p&gt;&lt;p&gt;Voorts is het gebruikelijk om in de schriftelijke overeenkomst vast te leggen wanneer de vennootschap eindigt, wie in welke situatie de onderneming mag voortzetten en tegen welke waarde het aandeel van de uittredende vennoot wordt bepaald.&lt;/p&gt;&lt;h3&gt;3. Productierechten en personenvennootschappen; &lt;br/&gt;de rechtspraak&lt;/h3&gt;&lt;p&gt;Om in te gaan op de vraag hoe de invoering van het fosfaatrechten uitwerkt tussen vennoten in een personenvennootschap, zal allereerst de rechtspraak over het melkquotum worden bekeken. Ook kijken wij naar de reeds gevormde rechtspraak omtrent fosfaatrechten. &lt;/p&gt;&lt;h4&gt;3.1. Melkquotum&lt;/h4&gt;&lt;h5&gt;3.1.1. Introductie melkquotum&lt;/h5&gt;&lt;p&gt;Op basis van de Beschikking superheffing van 1984 (gebaseerd op de Verordening van de Raad van de Europese Gemeenschappen nr. 856/84 van 31 maart 1984 en gepubliceerd in de &lt;span class="italic"&gt;Stcrt.&lt;/span&gt; 19 april 1984, 79) werd aan melkproducenten een heffingsvrije hoeveelheid melk (quotum) toegekend, gebaseerd op de in 1983 afgeleverde hoeveelheid melk minus een generieke afroming van 8,65 procenten. &lt;/p&gt;&lt;p&gt;Los van deze toewijzing kon men quotum hebben verkregen op basis van een bijzondere regeling of door overname van een recht van een ander. Doel van de Beschikking was contingentering van de melkproductie als instrument om de zuiveloverschotten in de EG te beperken. Bij de invoering van de superheffing is het quotum op naam gesteld van degene die in 1983 melk aan een fabriek of rechtsreeks aan de consument leverde. De tenaamstelling van het quotum en van de grond diende identiek te zijn. Vaak was dit niet het geval omdat bijvoorbeeld het quotum op naam van de maatschap stond en de grond op naam van een van de maten. Zolang er melkproductie plaatsvond leverde dat geen problemen op. Wel als er quotum werd verkocht of verhuurd. Dit omdat quotum alleen verhandelbaar was en kon overgaan tezamen met de overdracht van grond, niet zijnde een geheel bedrijf of bij de overdracht van het gehele bedrijf. In dergelijke gevallen diende één en ander gecorrigeerd te worden in overleg met de organisatie van de met superheffing belaste instantie, de COS. Ook kwam het voor dat de tenaamstelling van grond en quotum wel overeenstemde maar weer verschilde met de tenaamstelling bij de melkfabriek. De producent van de melk was dan niet dezelfde als de eigenaar van de grond en degene op wiens naam het quotum stond. Te denken valt bijvoorbeeld aan een maatschap van ouders en een kind waarbij door de ouders het gebruik en genot of de economische eigendom van de grond was ingebracht. Er ontstond dan een discrepantie tussen de producent van de melk (de maatschap) en de tenaamstelling grond (ouders). Feitelijk zou in dat geval het kind dan superheffing verschuldigd zijn omdat registratie op naam van het kind van het quotum, als niet eigenaar van grond, niet mogelijk was maar dit kind via de maatschap wel melk produceerde. Een en ander werd administratief opgelost in die zin dat de melkgeldafrekening op naam van de maatschap werd gesteld met de vermelding wie de quotumhouders waren (de ouders). Er werd dan geen heffing aan dit kind opgelegd. &lt;/p&gt;&lt;h5&gt;3.1.2. Aanspraak op melkquotum&lt;/h5&gt;&lt;p&gt;De tenaamstelling van het melkquotum is, zo blijkt ook uit voorgaande niet uitsluitend bepalend voor de vraag aan wie de waarde van dit melkquotum toekomt. De Hoge Raad oordeelde in 1996 in een echtscheidingszaak, waarbij de man één van de drie vennoten was in een melkveebedrijf, dat de deelnemers in de maatschap in het jaar 1983 als zodanig aanspraak kunnen maken op dit opgekomen vermogensrecht. Voor de exacte verdeling werd belang gehecht aan het feit dat één van de deelnemers in 1983 grond aan de maatschap ter beschikking had gesteld. Naar analogie van de verdeling van melkquotum in pachtsituaties vond het gerechtshof een aanknopingspunt om het aandeel van de inbrenger van de grond te bepalen op de ene helft van het melkquotum. De andere helft werd gelijkelijk verdeeld over de melkproducenten die in 1983 deelnamen in de maatschap, waaronder de inbrenger van de grond.[7] &lt;/p&gt;&lt;p&gt;Gelet op de geschetste koppeling van quotum aan grond in het systeem van de Beschikking superheffing is dit ook een logische uitspraak In de uitspraak van de Pachtkamer van het gerechtshof Arnhem van 20 mei 1997 heeft het gerechtshof eveneens geoordeeld dat, in het kader van het bepalen van de aanspraken van de erfgenamen ter zake van het melkquotum van een overleden vennoot, eenzelfde redenering diende te worden toegepast. De billijke verdeling van de waarde van melkquotum in pachtsituaties werd eveneens toegepast bij de beantwoording van de vraag aan wie en in welke verhouding de waarde van het melkquotum toekomt bij overlijden van één van de vennoten. 50% van de waarde van het melkquotum diende te worden toegekend aan de eigenaar van de grond en de andere helft van de waarde diende te worden toegekend aan de vennoten als gebruiker van de grond en melkproducent.[8] &lt;/p&gt;&lt;p&gt;Uit de uitspraak van de Arbitragecommissie van de Stichting Instituut voor het Agrarisch Recht 25 november 2004 blijkt een andere visie ten opzichte van de uitspraken van de civiele rechter. In deze uitspraak wordt geoordeeld dat de vennootschap in kwestie het melkquotum tot stand heeft gebracht en dat de waarde alsdan ook aan de vennootschap ten goede komt. Voor de onderlinge verdeling tussen de vennoten wordt gekeken naar de afspraken van de vennoten betreffende de verdeling bij liquidatie van de vennootschap.[9] In voornoemde uitspraak wordt anders dan de hiervoor genoemde uitspraken geen belang gehecht wie van de vennoten de grond persoonlijk pachtte, aangezien de grond op naam van één van partijen stond hetgeen uitsluitend het gevolg was van de wens van de verpachter om met één pachter te maken te hebben.&lt;/p&gt;&lt;p&gt;Uit deze uitspraken volgt dat voor wat betreft de beantwoording van de evraag aan wie het melkquotum toekwam in het kader van een personenvennootschap, de koppeling die de beschikking Superheffing maakte tussen het melkquotum en de grond, de administratieve oplossingen qua tenaamstellingen van dit quotum alsmede de rechtspraak omtrent pacht en melkquotum van belang werden geacht. &lt;/p&gt;&lt;h4&gt;3.2. Fosfaatrechten&lt;/h4&gt;&lt;p&gt;In de inleiding van dit artikel is reeds gerefereerd aan de vele uitspraken die zijn gewezen en die te maken hebben met de introductie van de fosfaatrechten. In dit subhoofdstuk zal deze rechtspraak kort uiteen worden gezet. &lt;/p&gt;&lt;h5&gt;3.2.1. Pacht en fosfaatrechten&lt;/h5&gt;&lt;p&gt;De pachtkamer van het gerechtshof Arnhem-Leeuwarden heeft in een tweetal arresten, waarvan één tussenarrest, geoordeeld over de verhouding tussen pacht en fosfaatrechten.[10] Meer specifiek is het gerechtshof ingegaan op de vraag in welke gevallen een verpachter aanspraak kan maken op de fosfaatrechten.&lt;/p&gt;&lt;p&gt;In het tussenarrest schetst het gerechtshof de gezichtspunten. Het gerechtshof heeft allereerst gekeken naar de pachtovereenkomst tussen partijen. In de overeenkomst was echter niets omtrent de fosfaatrechten geregeld. Zou in de overeenkomst een bepaling zijn opgenomen aangaande de fosfaatrechten, dan was deze bepaling leidend. Vervolgens is gekeken of de wet dan wel de eisen van redelijkheid en billijkheid de aanspraak van de verpachter bevestigen. De Meststoffenwet geeft geen uitsluitsel over de verhouding pacht en fosfaatrechten, net als dit niet het geval is bij de aanspraak van de vennoten in personenvennootschappen. Voor de vraag of het leerstuk van de redelijkheid en billijkheid aanleiding geven tot een aanspraak wordt gekeken naar de jurisprudentie omtrent melkquotum, de betalingsrechten en varkensrechten. De eisen van redelijkheid en billijkheid brengen mee dat de fosfaatrechten in beginsel alleen aan de pachter toekomen. Alleen in het geval de verpachter langdurig bedrijfsmiddelen ter beschikking heeft gesteld aan pachter, heeft de verpachter een aanspraak op fosfaatrechten.&lt;/p&gt;&lt;p&gt;De aanspraak bestaat alleen zogezegd bij langdurige pachtverhoudingen. Hiervan is sprake bij reguliere pachtovereenkomsten of een geliberaliseerde pachtovereenkomst die bij aanvang is aangegaan voor de duur van 12 jaar of langer. Er moet bovendien sprake zijn van hoevepacht, pacht van los land van minimaal 15 hectare of pacht van een gebouw ten behoeve van de melkveehouderij. Voor de berekening van de hoeveelheid fosfaatrechten die samenhangt met de grond en/of de gebouwen, zal doorgaans een toerekening van de helft van alle fosfaatrechten aan alle gebouwen en de helft aan alle grond van het melkveebedrijf van de pachter redelijk zijn oordeelt het gerechtshof. Tot slot oordeelt het gerechtshof dat de fosfaatrechten overgedragen moeten worden aan de verpachter onder de verplichting de helft van de marktwaarde van deze fosfaatrechten te vergoeden aan de pachter.&lt;/p&gt;&lt;p&gt;In het eindarrest wijkt het gerechtshof niet af van de voorlopige conclusie die was getrokken in het tussenarrest. De aanspraak van de verpachter ontstaat bij het einde van de pachtovereenkomst. Aangezien in de voorliggende casus de pachtovereenkomst reeds was geëindigd, kon de verpachter aanspraak maken op de fosfaatrechten onder de verplichting de helft van de marktwaarde aan de pachter te voldoen. Tegen dit eindarrest kunnen de procederende partijen nog (ten tijde van het schrijven van dit artikel) cassatie instellen bij de Hoge Raad.&lt;/p&gt;&lt;h5&gt;3.2.2. Jongvee en fosfaatrechten&lt;/h5&gt;&lt;p&gt;Na de introductie van de fosfaatrechten zijn er ook menig procedures geweest in gevallen waarbij de ene landbouwer melkvee, al dan niet tijdelijk doch in ieder geval op 2 juli 2015, bij een andere landbouwer ter verzorging had geplaatst. &lt;/p&gt;&lt;p&gt;De toekenning van de fosfaatrechten heeft, zoals inmiddels bekend, plaatsgevonden aan de houder van de dieren op 2 juli 2015. De Meststoffenwet kent een regeling voor in- en uitschaarders om de fosfaatrechten niet aan de houder op 2 juli maar aan de uitschaarder van de dieren over te dragen zonder afroming. Vereist was dat zowel de in- als de uitschaarder instemden met deze overdracht. Vanzelfsprekend konden in- en uitschaarders, waaronder ook gevallen waarbij een melkveehouder zijn jongvee structureel bij een derde had staan, het vaak niet eens worden over de vraag aan wie de fosfaatrechten toekwamen. En dus werd niet een gemeenschappelijk verzoek tot overdracht ingediend en de Rijksdienst voor Ondernemend Nederland werkte dan niet mee aan het door één van partijen gedane verzoek tot overdracht. Er is in 2017 voor wat betreft het fosfaatreductieplan en in 2018 voor wat betreft de fosfaatrechten dan ook veel over geprocedeerd.&lt;/p&gt;&lt;p&gt;In een kort geding procedure oordeelt de voorzieningsrechter dat voor de onderlinge verhoudingen tussen partijen gekeken moet worden naar de gesloten overeenkomst.[11] Partijen hebben in de overeenkomst een bepaling opgenomen die tot discussie leidde. De bepaling in de tussen partijen gesloten overeenkomst luidde als volgt:&lt;/p&gt;&lt;blockquote&gt;‘Mochten er tussentijds veranderingen komen vanaf het ministerie oid bijv dierrechten of vergoedingen in geval van ruiming (mkz of andere ziekten) dan zijn deze voor [eiser sub 1] [ [eiser sub 2] ].’&lt;/blockquote&gt;&lt;p&gt;In deze uitspraak draaide het om de uitleg van de overeenkomst. De relevante vraag was namelijk of partijen met ‘dierrechten’ ook fosfaatrechten hebben bedoeld. De bedoeling van partijen wordt ontleend aan het criterium zoals dat is verwoord in het Haviltex-arrest. In de voorliggende kwestie is de conclusie dat partijen in hun onderlinge verhouding zijn overeengekomen dat de jongvee opfokker verplicht is mee te werken aan de overgang van de fosfaatrechten naar de melkveehouder c.q. eigenaar van het jongvee. Het tijdstip van sluiten van de overeenkomst, in mei 2015, is hierbij van belang omdat ten tijde van het sluiten van de overeenkomst een reële mogelijkheid bestond dat de overheid omwille van de bescherming van het milieu maatregelen zou nemen die op enigerlei wijze tot beperking van productie zouden kunnen leiden.&lt;/p&gt;&lt;p&gt;In een soortgelijke casus welke was voorgelegd aan de rechtbank Midden-Nederland oordeelde de voorzieningenrechter anders.[12] In de tussen partijen gesloten overeenkomst was in deze casus vastgelegd dat:&lt;/p&gt;&lt;blockquote&gt;‘Eventuele dierpremies die Opfokker ontvangt en die betrekking hebben op de Dieren geleverd door [naam inovatiecentrum] (...), worden rechtstreeks en zonder voorbehoud doorgestort aan [naam inovatiecentrum] (…).’&lt;/blockquote&gt;&lt;p&gt;De voorzieningsrechter oordeelt dat niet alleen naar de letterlijke bewoordingen van de overeenkomst moeten worden gekeken, maar ook naar de bedoeling van partijen en hetgeen zij redelijkerwijs van elkaar mogen verwachten. De voorzieningenrechter oordeelt dat het verweer van de jongveeopfokker, dat met de bepaling wordt gedoeld op slacht- en exportpremies en niet wordt bedoeld fosfaatrechten, plausibel overkomt. Nu de overeenkomst geen basis biedt voor de aanspraak van de melkveehouder, wordt gekeken of de eisen van redelijkheid en billijkheid meebrengen dat sprake is van een aanspraak van de melkveehouder op de fosfaatrechten. Dit is niet het geval aldus de voorzieningenrechter. De jongveeopfokker heeft om zijn bedrijf te kunnen voortzetten simpelweg fosfaatrechten nodig en heeft aldus een rechtens te respecteren belang bij de fosfaatrechten. De jongveeopfokker is niet verplicht tot overdracht van de fosfaatrechten.&lt;/p&gt;&lt;p&gt;In een latere uitspraak van de rechtbank Overijssel werd een beroep op de eisen van redelijkheid en billijkheid eveneens afgewezen. Een beroep op een onrechtmatige daad ofwel de ongerechtvaardigde verrijking slaagde ook niet.[13] De jongvee opfokker was niet verplicht om de fosfaatrechten die aan zijn bedrijf zijn toegekend, over te dragen aan de melkveehouder die eigenaar was van het jongvee.&lt;/p&gt;&lt;h5&gt;3.2.3. Andere rechtspraak fosfaat&lt;/h5&gt;&lt;p&gt;In de jurisprudentie zijn tot dusver twee uitspraken te vinden waarbij is ingegaan op de vraag aan wie de fosfaatrechten respectievelijk de waarde van de fosfaatrechten toekomen indien sprake is van een ontbonden personenvennootschap.&lt;/p&gt;&lt;p&gt;De voorzieningenrechter van de rechtbank Overijssel oordeelt op 20 maart 2018 in een geschil tussen twee broers.[14] Beide broers hebben de juridische en economische eigendom van de activa en passiva in de maatschap ingebracht, naast onroerende zaken en productierechten waarvan door beide slechts het gebruik en genot is ingebracht. De voorzieningenrechter oordeelt dat de fosfaatrechten worden vastgesteld op basis van de vee aantallen op 2 juli 2015. Aangezien het vee juridisch en economisch was ingebracht in de maatschap, is het vee gaan behoren tot het gemeenschappelijk vermogen van de vennoten. De stakingswinstverdeling door partijen is vastgesteld op 50 procent voor beider vennoten, waardoor het aannemelijk is dat de aanspraak van partijen wordt afgestemd op basis van de verhouding tussen partijen op 2 juli 2015. Dat de maatschap in kwestie eindigde vóór inwerkingtreding van het stelsel van fosfaatrechten deed hier niets aan af.&lt;/p&gt;&lt;p&gt;Het gerechtshof Arnhem-Leeuwarden heeft in een (nog) niet gepubliceerd arrest eveneens over de aanspraak op fosfaatrechten bij een ontbonden maatschap geoordeeld. In deze casus was sprake van een echtpaar dat samenwerkte met een derde in maatschapsverband. Van de roerende zaken was de juridische en economische eigendom ingebracht, terwijl van de registergoederen het gebruik en genot is ingebracht. Tijdens de duur van de maatschap heeft het echtpaar een tweede locatie bijgekocht. De maatschap is ontbonden per 1 mei 2015. Partijen hadden echter geen overeenstemming over wie de onderneming mocht voortzetten en over de verdeling van de diverse zaken. Hoewel de peildatum voor de toekenning van fosfaatrechten is gelegen ná de datum van ontbinding van de maatschap, gaat het gerechtshof hieraan voorbij aangezien partijen op 2 juli 2015 nog geen uitvoering hadden gegeven aan het eindoordeel betreffende de ontbinding van de maatschap. Hadden partijen immers gelijk uitvoering gegeven aan de ontbinding van de maatschap, dan had de ontstane situatie en het voorliggende geschil zich niet voorgedaan. Ook het feit dat de toekenning van de fosfaatrechten zeer verbonden is met de uitoefening van het bedrijf tot kort voor de peildatum, maakt dat het gerechtshof oordeelt dat het redelijk en billijk is om de fosfaatrechten wél te verdelen.&lt;/p&gt;&lt;p&gt;De fosfaatrechten komt aan een ieder van de vennoten voor 1/3&lt;span class="superscript"&gt;de&lt;/span&gt; deel toe. Het gerechtshof hecht daarbij eveneens waarde aan het gegeven dat alle vennoten op de peildatum nog volledig eigenaar én houder waren van het melk- en jongvee. De onderlinge verhouding is ontleend aan de restwinstverdeling conform zoals opgenomen in de maatschapsovereenkomst die tussen partijen is gesloten. &lt;/p&gt;&lt;h3&gt;4. Fosfaatrechten en personenvennootschappen&lt;/h3&gt;&lt;h4&gt;4.1. De overeenkomst&lt;/h4&gt;&lt;p&gt;Naar ons oordeel moet voor beantwoording van de hoofdvraag, aan wie de fosfaatrechten toekomen bij personenvennootschappen, allereerst gekeken worden naar de tussen partijen gesloten schriftelijke overeenkomst (indien aanwezig). Immers is dit ook de eerste stap bij de beoordeling in de procedures omtrent pacht en jongvee in combinatie met de vraag wie van de betrokken partijen aanspraak kan maken op de fosfaatrechten. In de onderlinge verhouding tussen de vennoten is in beginsel namelijk sprake van contractsvrijheid. Indien en voor zover de schriftelijke overeenkomst een bepaling bevat, waardoor de vraag aan wie de fosfaatrechten toekomen kan worden beantwoord, dan is deze bepaling leidend. Vorenstaande is in de praktijk lastige materie en geregeld aanleiding tot procederen.&lt;/p&gt;&lt;p&gt;Vaak en dan met name bij samenwerkingen tussen derden (niet zijnde familieleden), verschillen partijen van mening over aan wie de fosfaatrechten (of andere opkomende rechten) toekomen. Indien partijen van mening verschillen over de uitleg van een schriftelijke bepaling, zal niet alleen naar de letterlijke bewoordingen van die bepaling moeten worden gekeken, maar ook naar de bedoeling van partijen en hetgeen zij redelijkerwijs van elkaar mogen verwachten. Op het moment dat de inhoud van een bepaling zeer concreet is omschreven, zal de bedoeling van partijen achteraf gemakkelijker vastgesteld kunnen worden. Het probleem wordt met name veroorzaakt doordat, ten tijde van het opstellen van de overeenkomst, nog geen bekendheid is met mogelijk opkomende regelgeving. Bepalingen in de overeenkomst worden daardoor in de dagelijkse praktijk vaak erg ruim geformuleerd, met het risico dat op een later moment de bepaling niet voldoende specifiek is omschreven om aan te nemen dat partijen een afspraak hierover hebben gemaakt.&lt;/p&gt;&lt;p&gt;Op het moment dat partijen geen afspraak dan wel een onduidelijke afspraak hebben gemaakt over de aanspraak op fosfaatrechten kijken we naar de rechtspraak zoals die tot dusver is gewezen. Voor wat betreft de fosfaatrechten zien wij dat gekeken wordt naar de wijze van inbreng van het vee. Dit vee is immers de basis voor de uiteindelijke toekenning van de fosfaatrechten. Als het vee juridisch en economisch is ingebracht in de personenvennootschap, dan worden de fosfaatrechten gerekend tot de gemeenschap vermogen van de onderneming. De vennoten zijn vervolgens daartoe gerechtigd in de verhouding zoals vermeld in de bepaling aangaande de stakingswinstverdeling. Deze wordt de praktijk vaak gelijk gesteld aan de restwinstverdeling of de verdeling aangaande de nog te vormen stille reserves. Deze lijn was aanvankelijk door de rechtspraak niet ingezet bij de discussies terzake van verdeling van het melkquotum. Immers in het kader van de jurisprudentie omtrent aanspraak van afzonderlijke vennoten op het melkquotum werd de wijze van inbreng van de grond bij de beoordeling betrokken. Dit is verklaarbaar gezien de koppeling die de beschikking Superheffing maakte tussen het melkquotum en de grond. Ook in gevallen waarin alle onroerende zaken en het melkquotum door één of meerdere vennoten in gebruik en genot is ingebracht (bij samenwerkingsverbanden aangegaan voor 1 april 2015), is onze conclusie dat het fosfaatrecht toekomt aan de eigenaren c.q. houders van de dieren op 2 juli 2015. Bij het eindigen van de personenvennootschap vóór 1 januari 2018 kan geen beroep worden gedaan op de stelling dat de fosfaatrechten, door wijziging van de Meststoffenwet, nog niet in werking zijn getreden. De referentiegegevens voor toekenning van fosfaatrechten was immers voor inwerkingtreding van het stelsel van fosfaatrechten overdraagbaar en vertegenwoordigde aldus een waarde in het handelsverkeer. Een vennoot die op 2 juli 2015 wél maar op 1 januari 2018 niet meer vennoot is in de melkveebedrijf, kan toch voor een deel aanspraak maken op de waarde van het fosfaatrecht. &lt;/p&gt;&lt;h4&gt;4.2. De redelijkheid en billijkheid&lt;/h4&gt;&lt;p&gt;De vraag kan tot slot worden opgeroepen of partijen onderling bij consensus ofwel de rechter bij onenigheid, voor wat betreft de vraag aan wie de fosfaatrechten toekomen, de eisen van redelijkheid en billijkheid kunnen betrekken om een van de vorige paragraaf afwijkende conclusie te billijken.&lt;/p&gt;&lt;p&gt;Dit kan het beste geïllustreerd worden aan de hand van een voorbeeld: bij de vennoten van een personenvennootschap van ouders/kind waar alle onroerende zaken en destijds het melkquotum in gebruik en genot door de ouders zijn ingebracht, kan de uitdrukkelijke wens van alle vennoten zijn om te bepalen en vast te leggen dat de fosfaatrechten civielrechtelijk toekomen aan de ouders. Ook bij een man-vrouw maatschap waarbij de man voormelde zaken in gebruik en genot heeft ingebracht en de vrouw is toegetreden voor 2 juli 2015, kan het zijn dat partijen van oordeel zijn dat de fosfaatrechten toekomen aan de man of dat de fosfaatrechten aan de man ﻿en de vrouw elk voor de helft toekomen, niet overeenkomend met de verhouding zoals genoemd in de bepaling aangaande de stakingswinstverdeling. &lt;/p&gt;&lt;p&gt;Uit de rechtspraak volgt dat er geen één op één koppeling is tussen het melkquotum en de fosfaatrechten. Van een ‘vervanging’ van het melkquotum door fosfaatrechten is aldus geen sprake.&lt;span class="superscript"&gt; [15]&lt;/span&gt; Het één op één civielrechtelijk toekennen van de fosfaatrechten aan de eigena(ar)en) van het melkquotum kan hierop dan ook niet worden gestoeld. Desondanks is het wat ons betreft goed denkbaar dat partijen het redelijk en billijk achten om in bepaald geval schriftelijk vast te leggen dat de opkomende fosfaatrechten civiel-juridisch toekomen aan de ouders en dat het gebruik en genot van deze fosfaatrechten door de ouders wordt ingebracht in de samenwerking. In het voorbeeld man-vrouw maatschap is dan de optie dat of de fosfaatrechten in gebruik en genot worden ingebracht door de man dan wel door de man en de vrouw samen waarbij de civielrechtelijke aanspraken niet gelijk hoeven te zijn aan de in de akte opgenomen stakings- of restwinstverdeling. Cruciale vraag is immers hier of partijen bij het opstellen van de personenvennootschapsovereenkomst en de toentertijd overeengekomen restwinst- of stakingsverdeling ook al hebben besloten te beslissen over aanspraken op toentertijd nog niet bestaande fosfaatrechten. Op het moment dat partijen van het hiervoor genoemde standpunt willen afwijken, dan is het aan te bevelen dit schriftelijk vast te leggen in een onderhandse overeenkomst. Het is goed dat dergelijke afspraken wel fiscale consequenties kunnen hebben aangezien de Belastingdienst de stelling kan innemen dat sprake is van een belaste schenking. Het valt te verwachten dat hier toch nog wel de nodige procedures over zullen worden gevoerd met name als partijen uit elkaar gaan. &lt;/p&gt;&lt;p&gt;Of partijen één en ander onderling kunnen bepalen ofwel een rechter kunnen overtuigen dat de gerechtigheid betreffende fosfaatrechten, dient af te wijken van de gerechtigdheid tot het vee op 2 juli 2015, stakingswinstverdeling, restwinstverdeling of verdeling stille reserves laten wij verder onbesproken. Wij menen dat op basis van genoemde argumenten hierover zeker een discussie gevoerd kan worden.&lt;/p&gt;&lt;h3&gt;5. Afsluitend&lt;/h3&gt;&lt;p&gt;De problematiek zoals geschetst in dit artikel zal in de komende periode ongetwijfeld nog langskomen in jurisprudentie. Voor wat betreft de aanspraak op fosfaatrechten in personenvennootschappen zijn, ten tijde van het schrijven van dit artikel, slechts twee uitspraken gewezen. Eén van deze uitspraken is bovendien gewezen in een kort geding procedure. De andere uitspraak is (nog) niet gepubliceerd. Wel staat wat ons betreft vast dat in de basis de eigenaren c.q. houders van de dieren op 2 juli 2015 aanspraak kunnen maken op de fosfaatrechten in de verhouding van de stakingswinstverdeling.&lt;/p&gt;</content><legacyfootnotes/><footnotes><footnote>1 Aagje Tymersma en Andreas van der Vis zijn beiden werkzaam als jurist bij Countus Accountants &amp; Adviseurs.</footnote><footnote>2 Art. 23 lid 3 Meststoffenwet.</footnote><footnote>3 Art. 21b lid 1 Meststoffenwet.</footnote><footnote>4 Art. 3:6 BW.</footnote><footnote>5 Gerechtshof Arnhem-Leeuwarden 26 maart 2019, ECLI:NL:GHARL:2019:2544.</footnote><footnote>6 Art. 7A:1655 e.v. Burgerlijk Wetboek en art. 18 e.v. Wetboek van Koophandel.</footnote><footnote>7 HR 27 februari 1996, ECLI:NL:HR:1996:ZD0121 en &lt;span class="italic"&gt;TvAR&lt;/span&gt; 1997/4859.</footnote><footnote>8 Pachtkamer Gerechtshof Arnhem 20 mei 1997, &lt;span class="italic"&gt;TvAR&lt;/span&gt; 1999/4940.</footnote><footnote>9 Arbitragecommissie Stichting Instituut voor Agrarisch Recht, 2 november 2004, &lt;span class="italic"&gt;TvAR&lt;/span&gt; nr.4, april 2005.</footnote><footnote>10 Pachtkamer Gerechtshof Arnhem-Leeuwarden 26 maart 2019 ECLI:NL:GHARL:2019:2544 en Pachtkamer Gerechtshof Arnhem-Leeuwarden 24 september 2019 ECLI:NL:GHARL:2019:7664.</footnote><footnote>11 Rechtbank Noord-Nederland 29 maart 2018, ECLI:NL:RBNNE:2018:1221.</footnote><footnote>12 Rechtbank Midden-Nederland 30 juli 2018, ECLI:NL:RBMNE:2018:3645.</footnote><footnote>13 Rechtbank Overijssel 3 oktober 2018, ECLI:NL:RBOVE:2018:4113.</footnote><footnote>14 Rechtbank Overijssel 20 maart 2018, ECLI:NL:RBOVE:2018:941.</footnote><footnote>15 Pachtkamer Gerechtshof Arnhem-Leeuwarden 26 maart 2019 ECLI:NL:GHARL:2019:2544 en Pachtkamer Gerechtshof Arnhem-Leeuwarden 24 september 2019 ECLI:NL:GHARL:2019:7664.</footnote></footnotes><auteurs>mr. A. Tymersma en mr. A.K. van der Vis</auteurs><published>2019-12-20 17:13:54</published><modified>2019-12-23 18:52:12</modified><editiondate>2019-12-20</editiondate><htmlpath>https://denhollander.info/artikel/15926</htmlpath></article>
</articles></edition>