<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2014</searchword><id>11541</id><udhid>UDH:TvAR/11541</udhid><titel>Het rapport Evaluatie pachtregelgeving en geliberaliseerde pacht</titel><searchwords><searchword>TvAR 7/8/2014</searchword><searchword>UDH:TvAR/11541</searchword></searchwords><attachments><attachment><name>16923.pdf</name><extention>pdf</extention><url>https://denhollander.info/download/16923/ci</url></attachment></attachments><inleiding/><content>&lt;p class="Intro"&gt;De inhoud van het rapport van prof. mr. D.W. Bruil, ‘Evaluatie pachtregelgeving’ kan op hoofdlijnen niemand hebben verrast. Het is immers een feit van algemene bekendheid dat de rechtsfiguur reguliere pacht zo onevenwichtig is dat het areaal gestaag in omvang afneemt en dat dat alleen maar gestopt kan worden door een ingrijpende wijziging (de zogenaamde fundamentele herziening[1]).&lt;/p&gt;&lt;h3&gt;Inleiding&lt;/h3&gt;&lt;p&gt;Al heel lang staat vast dat reguliere pacht niet functioneert als een duurzame, toekomstgerichte gebruiksvorm van agrarische grond.[2] Dat blijkt alleen al uit het feit dat als pachtvrije grond in pacht wordt uitgegeven de waarde daarvan sterk afneemt. Een regulier pachtrecht is interessant voor degenen die het recht hebben, maar niet voor degenen die het recht hebben verleend. Met als logisch gevolg dat degenen die het recht hebben verleend er vanaf proberen te komen en er (nagenoeg) geen grond meer in reguliere pacht wordt uitgegeven. Reguliere pacht is daardoor bezig uit te sterven. Er is maar één manier om dit tegen te gaan en dat is die van een integrale herziening van de wettelijke regeling van de pacht waarbij de belangen van pachters en verpachters evenwichtig worden gediend.&lt;/p&gt;&lt;p&gt;Dit uitgangspunt was ook al bekend in 2007 tijdens de vorige evaluatie. Maar de politiek, de wetgever, was toen niet in staat om een integrale herziening vorm te geven doordat zij de daarvoor noodzakelijke stap, het afzwakken van de rechtspositie van reguliere pachters, niet wilde zetten. Men kwam in 2007 niet verder dan het pachtrecht opnemen in het Burgerlijk Wetboek en het doorvoeren van wat aanpassingen en stelde een mogelijk integrale herziening in ieder geval uit tot 2011 na een dan uit te voeren evaluatie. Terzijde, het is opvallend dat niemand er een punt van lijkt te maken dat een toezegging door de wetgever niet wordt nagekomen en dat de evaluatie pas drie jaar later dan toegezegd plaatsvindt in 2014. Zegt dit niet iets over de geloofwaardigheid van onze overheid?&lt;/p&gt;&lt;h3&gt;Het rapport goed beschouwd&lt;/h3&gt;&lt;p&gt;Het is gezien de ervaring met eerdere rapportages en de politieke voorgeschiedenis dan ook niet verrassend dat door de heer Bruil voor zijn evaluatie is gekozen voor een rapport in twee delen, waarbij in het eerste deel is beschreven hoe een fundamentele herziening eruit zou kunnen zien en in het tweede een aantal verbeteringen van het bestaande systeem wordt gesuggereerd voor het geval door de politiek, wetgever, (opnieuw) niet wordt besloten tot een fundamentele herziening. Een opzet die ook is gekozen in het mede door mij namens de Federatie Particulier Grondbezit geschreven rapport ‘Hoe nu verder met pacht en de pachtprijsbepaling’ uit 2011.&lt;/p&gt;&lt;p&gt;Ik deel dan ook niet de geuite kritiek op het rapport van het niet wetenschappelijk verantwoord zijn, het ontbreken van een juiste probleemstelling en de opmerking dat het meer weg heeft van één van de (altijd amusante) columns van de heer Bruil in de Boerderijkrant dan van een echte evaluatie.&lt;/p&gt;&lt;p&gt;Naar mijn mening leest het rapport gewoon lekker weg en bevat het een logische boodschap en voldoende materiaal om de betrokken partijen een standpunt te laten innemen en om de politiek beslissingen te laten nemen.&lt;/p&gt;&lt;h3&gt;Punt van kritiek: het geadviseerde juridisch systeem&lt;/h3&gt;&lt;p&gt;Ik heb wel één fundamenteel punt van kritiek op het rapport en dat is de geadviseerde vorm van een nieuw juridisch systeem. Door de heer Bruil wordt in navolging van andere juristen[3] gesteld dat de geliberaliseerde pacht de reguliere pacht ‘kannibaliseert’[4], wat moet worden tegengegaan, onder meer door het beperken van de mogelijkheden van de geliberaliseerde pacht. Dit uitgangspunt is mijns inziens onjuist. De reguliere pacht neemt al decennia lang in omvang af; dat was ook al het geval toen er nog helemaal geen sprake was van geliberaliseerde pacht. Door die afname nam zwarte (niet bij de grondkamer geregistreerde) pacht steeds meer in omvang toe en om dat in het belang van de rechtszekerheid enigszins te reguleren is toen gekozen voor de figuur van geliberaliseerde pacht. Uit het rapport blijkt verder niets van problemen met de rechtsfiguur geliberaliseerde pacht, wat overeenkomt met mijn praktijkervaring als rentmeester. De keuze voor het aanpassen van het juridische systeem mede door geliberaliseerde pacht te beperken, is daarom naar mijn mening gebaseerd op een onjuist uitgangspunt en wordt evenmin gerechtvaardigd door eventuele problemen met de rechtsfiguur zelf.&lt;/p&gt;&lt;h3&gt;Er lijkt te zijn voorbijgegaan aan het  kernprobleem: afname reguliere pacht&lt;/h3&gt;&lt;p&gt;Hier lijkt zich te wreken dat de evaluatie aan één persoon is overgelaten, zijnde een hoogleraar agrarisch recht, waardoor andere disciplines zoals met kennis van beleggen in agrarisch vastgoed en de praktijk van het sluiten van pachtovereenkomsten - ontbreken. Hierdoor lijkt het kernprobleem, het afnemen van het areaal regulier verpachte grond, ondergeschikt te zijn gemaakt aan het streven naar een mooi juridisch systeem, ofwel wetgeving als doel in plaats van als middel. De heer Bruil noemt ook daadwerkelijk als doel het leggen van de basis voor een pachtrecht dat innerlijk consistent is. Naar mijn mening is in het rapport niet overtuigend aangetoond dat het voorgestelde systeem zal leiden tot het vergroten van het verpachte areaal c.q. het tegengaan van de afname van het verpachte areaal, het punt waar het nu juist om draait. Mijns inziens is het risico juist groot dat wanneer geliberaliseerde pacht wordt beperkt er weer meer grond zwart in pacht zal worden uitgegeven.&lt;/p&gt;&lt;h3&gt;Beperking geliberaliseerde pacht geen oplossing&lt;/h3&gt;&lt;p&gt;Het beperken van de geliberaliseerde pacht tot een minimumtermijn van zes jaar wordt ook gekoppeld aan ‘duurzaam grondgebruik’. Ook dit is mijns inziens geen juist argument. Zowel verpachters als pachters hebben een gezamenlijk belang bij duurzaam grondgebruik, in de zin van zorgvuldig omgaan met grond en het niet uitputten van grond. Dit wordt inmiddels in de praktijk vorm gegeven door bij het sluiten van de overeenkomst afspraken te maken over het gebruik en oplevering van de grond na verloop van de pachtovereenkomst.&lt;/p&gt;&lt;p&gt;De gekozen termijn van minimaal zes jaar voor geliberaliseerde pacht lijkt volstrekt willekeurig, is niet in het rapport onderbouwd en komt duurzaam gebruik niet ten goede. Als er geen afspraken worden gemaakt over het gebruik, is de kans op uitputting van de grond bij een pachttermijn van vier jaar net zo groot als bij een pachttermijn van zes jaar.&lt;/p&gt;&lt;p&gt;Hier wreekt zich mogelijk ook de door mij als wat badinerend en niet terecht ervaren wijze waarop de direct betrokken partijen en hun belangenbehartigers door de heer Bruil worden geduid als zijnde eendimensionale, alleen voor het eigen belang gaande partijen. Mogelijk is dit (bewust) gedaan om zo niet in te hoeven gaan op de door de direct betrokken partijen ingenomen standpunten en snel de sprong naar het bekende juridische terrein te kunnen maken? Als wel kenbaar rekening was gehouden met de ingenomen standpunten zou de heer Bruil zijn voorstel ter zake hebben moeten afwegen tegen de aangedragen argumenten om geliberaliseerde pacht juist zowel korter als langer dan zes jaar aantrekkelijk te maken. Iets waaraan grote behoefte bestaat bij grondeigenaren en grondgebruikers.&lt;/p&gt;&lt;h3&gt;Conclusie&lt;/h3&gt;&lt;p&gt;Mijn conclusie met betrekking tot het door de heer Bruil voorgestelde nieuwe rechtssysteem is dus:&lt;/p&gt;&lt;ul&gt;&lt;li class="Opsomming_Dash"&gt;het uitgangspunt voor de keuze tot het beperken van de rechtsfiguur geliberaliseerde pacht deugt niet;&lt;/li&gt;&lt;li class="Opsomming_Dash"&gt;er zijn geen uitvoeringsproblemen met betrekking tot de rechtsfiguur geliberaliseerde pacht benoemd die de keuze rechtvaardigen;&lt;/li&gt;&lt;li class="Opsomming_Dash"&gt;in de praktijk voldoet geliberaliseerde pacht aan een vraag naar flexibel grondgebruik;&lt;/li&gt;&lt;li class="Opsomming_Dash"&gt;het willen maken van een mooi sluitend rechtssysteem lijkt belangrijker dan het oplossen van het basisprobleem: het afnemen van het areaal reguliere pacht;&lt;/li&gt;&lt;li class="Opsomming_Dash"&gt;er is op geen enkele manier aangetoond of zelfs maar aannemelijk gemaakt dat het voorgestelde systeem zal leiden tot het oplossen van het onderliggende probleem, het afnemende areaal regulier verpachte grond.&lt;/li&gt;&lt;/ul&gt;&lt;h3&gt;Hoe nu verder&lt;/h3&gt;&lt;p&gt;Mijn voorstel is te kiezen voor een tweetrapsraket. Op korte termijn kan, zoals de heer Bruil het noemt, worden gesleuteld aan het bestaande systeem, door grondkamers af te schaffen, het mogelijk te maken agrarische bedrijfsgebouwen (kassen) geliberaliseerd te verpachten etc. Ook zou het dan goed zijn om geliberaliseerde pacht langer dan zes jaar niet meer te laten vallen onder het pachtprijsbeheersingsysteem om zo tegemoet te komen aan de in de praktijk dringend gewenste contractsvrijheid van partijen. Tegelijkertijd en nadien kan dan door een commissie onder voorzitterschap van de heer Bruil, waarin alle kennisdisciplines en betrokken partijen zijn vertegenwoordigd worden gewerkt aan een integraal nieuw systeem dat wel is gericht op het oplossen van het probleem: het tegengaan van de afname van het areaal regulier verpachte grond. Ik denk dat dan zal blijken dat er veel gezamenlijke belangen zijn. Natuurlijk kan niet worden uitgesloten dat er op bepaalde punten geen overeenstemming wordt bereikt; die kunnen dan ter beslissing aan de politiek worden voorgelegd met de over en weer gebruikte argumenten. Waarna de politiek dan kan doen wat ze in dit dossier al lang had moeten doen, nl. beslissingen nemen in de vorm van wetgeving.&lt;/p&gt;</content><legacyfootnotes/><footnotes><footnote>* Peter Overwater is rentmeester en grondzakendeskundige bij kantoor Overwater in Strijen.</footnote><footnote>1 Prof. mr. D.W. Bruil, ‘Evaluatie pachtregelgeving’, maart 2014, p. 5.</footnote><footnote>2 Commissie pachtbeleid 2000, ‘Ruimte voor pacht, Evaluatie en toekomstvisie pachtbeleid’, Ministerie van LNV, 2000.</footnote><footnote>3 W.L. Valk, ‘Waarom moet er wat gebeuren?’, &lt;span class="Cursief"&gt;Agr.r&lt;/span&gt;. 2012, p. 210 e.v.</footnote><footnote>4 Prof. mr. D.W. Bruil, ‘Evaluatie pachtregelgeving’, maart 2014, p. 5.</footnote></footnotes><auteurs>mr. P.S.A. Overwater</auteurs><published>2014-08-12 13:05:43</published><modified>2014-08-13 09:52:46</modified><editiondate>2014-08-12</editiondate><htmlpath>https://denhollander.info/artikel/11541</htmlpath></article>
</articles></edition>