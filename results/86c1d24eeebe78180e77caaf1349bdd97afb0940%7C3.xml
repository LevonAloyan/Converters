<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2011</searchword><id>9399</id><udhid>UDH:TvAR/9399</udhid><titel>De ‘Versilia-zaken’: (exoneratie van) aansprakelijkheid voor gebrekkige plantenrassen</titel><searchwords><searchword>TvAR 7/8/2011</searchword><searchword>UDH:TvAR/9399</searchword></searchwords><attachments><attachment><name>TvAR2011_07_08_06_De_Versilia-zaken.pdf</name><extention>pdf</extention><url>https://denhollander.info/download/8209/ci</url></attachment></attachments><inleiding>Het is de ergste nachtmerrie van een teler: na flinke inves­tering in een veelbelovende ‘noviteit’ treden er bij groot­schalige teelt van het nieuwe ras onverwacht ernstige groei­stoornissen op, met alle schadelijke gevolgen van dien. Een dergelijk binnen de rozenhandel bekende zaak - in het Vak­blad voor de Bloemisterij uit 1999 aangeduid als ‘het groot­ste debacle in de rozensector tot dan toe’ - draait om het ras genaamd Nirpventyel, afkomstig van het Franse verede­lingsbedrijf NIRP.&#13;
</inleiding><content>Dit rozenras, beter bekend onder de merknaam Versilia, werd omstreeks 1994 voor het eerst op de markt gebracht. Het ras was voorafgaand aan de introductie enige jaren suc­cesvol getest door de Nederlandse (sub)licentiegever en ver­tegenwoordiger van het ras, het bedrijf De Ruiter. Het ras werd daarnaast ook als ‘uitstekend’ beoordeeld door het Proefstation voor de Bloemisterij in Aalsmeer. Er werden bloementeeltlicenties en vermeerderingsovereenkomsten aangegaan en het vervolgens geleverde plantmateriaal werd voor de professionele rozenteelt ‘uitgezet’. Hoewel de snij­bloemen de eerste paar oogsten goed waren, traden er bij di­verse telers ernstige groei- en ontwikkelingsstoornissen op. Veel van deze telers besloten het er niet te bij laten zitten en spanden procedures aan om een vergoeding te krijgen voor de geleden schade. Hoewel de telers in eerste instantie ten dele in het gelijk werden gesteld bij de rechtbank, vernie­tigde het gerechtshof te ’s-Gravenhage de vonnissen in ho­ger beroep. Een aantal telers stelden vervolgens cassatiebe­roep in.&#13;
Na ruim 15 jaar procederen heeft de Hoge Raad onlangs deze cassatieberoepen verworpen in haar arrest van 24 juni jl.1, op grond van art. 81 RO. In de daaraan voorafgaande (voorzover ik heb kunnen nagaan ongepubliceerde) arres­ten van het hof van 22 september 2009 en de conclusie van Advocaat-Generaal Huydecoper, staan diverse interessante overwegingen over aansprakelijkheid voor schade door (ver­onderstelde) gebreken in plantenrassen en de mogelijkheid om die aansprakelijkheid uit te sluiten.&#13;
In de cassatie procedures werd enerzijds opgetreden door gedupeerde telers tegen de vermeerderaars van plantmate­riaal van Versilia, anderzijds was er een gedupeerde teler (licentienemer) die ageerde tegen de Nederlandse (sub)li­centiegever van het ras. Volgens de telers was het aan hen geleverde teeltmateriaal (stekken) van Versilia ondeugde­lijk, meer specifiek omdat aan het ras zèlf inherente gebre­ken zouden kleven. Zij beriepen zich onder meer op wan­prestatie en (subsidiair) op dwaling. Van belang is verder dat op alle tussen bovenvermelde partijen gesloten vermeerde­ringsovereenkomsten en de bloementeeltlicentie, de algeme­ne verkoop en leveringsvoorwaarden van de Vereniging Ro­zen Vermeerderaars van toepassing waren. Hierin wordt de aansprakelijkheid voor schade wegens ondeugdelijkheid van geleverd plantmateriaal uitgesloten, dan wel voor risico van de afnemer gebracht. De telers voerde aan dat de bewus­te bepalingen uit deze leveringsvoorwaarden als onredelijk bezwarende bedingen in de zin van art. 2:233 onder a BW diende te worden aangemerkt en dat een beroep op die be­dingen naar maatstaven van redelijkheid en billijkheid niet aanvaardbaar zou zijn.&#13;
Nadat het onmogelijk bleek om een (geschikte) deskundi­ge te vinden om de precieze oorzaak van de groeistoornis­sen op te helderen, besloot het hof in de diverse zaken er bij wijze van veronderstelling van uit te gaan dat de groeistoor­nissen hun oorzaak vonden in een gebrek van het Versilia ras zèlf. Aangezien het ras in diverse landen bij andere telers met succes op grote schaal werd (en, zo begrijp ik, wordt) geteeld, hield dit veronderstelde gebrek volgens het hof in dat het Versilia ras bepaalde genetische eigenschappen heeft die in sommige (teelt-)omstandigheden wèl en in sommige (teelt-)omstandigheden niet tot uitdrukking komen en die tot groeistoornissen kunnen leiden.&#13;
Gelet op de conclusies van de - voorafgaand aan de com­merciële introductie – gedane onderzoeken naar het Versilia-ras, oordeelde het hof dat De Ruiter noch de vermeerderaars van het (veronderstelde) gebrek op de hoogte waren of hier­van op de hoogte behoorde te zijn.&#13;
Voorts achtte het hof het van belang dat zowel de overeen­komsten tussen de telers en de vermeerderaars, als de li­centieovereenkomst, natuurlijke producten betroffen, waar­van de eigenschappen niet alle gekend zijn. Volgens het hof mochten de telers, bij gebreke van garanties, dan ook niet verwachten dat de rozen in alle (teelt-) omstandigheden zou­den voldoen. De telers beriepen zich in dit verband onder meer op het arrest van de Hoge Raad van 27 april 2001, NJ 2002, 213 (Oerlemans/Driessen). In die zaak oordeelde de Hoge Raad dat de leverancier van een ondeugdelijk indus­trieel vervaardigd product (verontreinigde meststof voor ro­zen) moet instaan voor de deugdelijkheid daarvan, ongeacht of hij het gebrek kende of behoorde te kennen (en aldus risi­co-aansprakelijk is). Het hof overwoog dat dit geval echter niet gelijk kan worden gesteld aan de levering van een roos &#13;
met een genetisch gebrek dat er toe leidt dat in bepaalde om­standigheden groeistoornissen optreden. De AG valt het hof op dit punt bij en merkt op dat het in de onderhavige zaken niet gaat om een product dat geleverd wordt in een context waarin alle betrokkenen ervan uit mogen gaan dat het pro­duct aan alle ‘normale’ voor de beoogde toepassing ervan nodige eigenschappen beantwoordt (het betrof immers een nieuw, nog vrij onbekend ras waarvan de eigenschappen nog meer of minder ongewis waren). Het ligt volgens de AG dan ook bepaald in de rede, de kwade kansen van de keus voor een minder geschikt vermeerderingsproduct te brengen voor risico van de partij die daarvoor heeft gekozen - in dit geval de telers - en niet voor risico van de partij die slechts, inge­volge de door de wederpartij gemaakte keuze, voor de pro­ductie van het gekozen voortbrengsel heeft gezorgd.&#13;
Voorts kan er volgens de AG ook geen verkeersopvatting bestaan die inhoudt dat een licentiegever altijd, of als re­gel, risico-aansprakelijk is voor de kwaliteit van ingevol­ge de licentie te vervaardigen (of anderszins te ‘vercommer­cialiseren’) producten, of overigens voor de deugdelijkheid van de materie waar de licentie op ziet. Volgens de AG is de mate waarin de licentiegever voor de deugdelijkheid van het voorwerp van een licentie instaat geheel van de omstandig­heden afhankelijk: bij een licentie die ziet op een al volop in de praktijk ‘uitontwikkeld’ en courant geworden product, zal de licentienemer misschien een (impliciete) garantie mo­gen aannemen dat de materie van de licentie deugdelijk is; bij een licentie die betrekking heeft op nieuwe, nog maar ten dele ontwikkelde materie (die misschien door de licentiene­mer zelf nog verder ontwikkeld zal moeten worden) is dat volgens hem maar al te duidelijk niet het geval.&#13;
De Ruiter had uitvoerig toegelicht (en de telers hadden on­voldoende weersproken) dat elk (rozen)ras gunstige en min­der gunstige eigenschappen heeft die, afhankelijk van de klimatologische omstandigheden en teeltomstandigheden, worden benadrukt of onderdrukt. Een nieuw ras, zoals Versi­lia, droeg volgens het hof in die zin dan ook risico’s in zich, ook met betrekking tot groei- en ontwikkelingsmogelijkhe­den. De AG merkt op dat het gelet op deze omstandigheid ongerijmd zou zijn om van de vermeerderaars of de licen­tiehouder te verwachten dat zij voor de kwaliteit van het ras zouden (willen) instaan, en ook eens temeer verdedigbaar dat vermeerderaars zich in dat opzicht op exoneratie clausu­les beroepen.&#13;
Mede gelet op bovenstaande konden volgens het hof en de AG de (exoneratie) bepalingen in de leveringsvoorwaar­den niet als onredelijk bezwarende bedingen worden aange­merkt en werd ook het beroep op deze bedingen naar maat­staven van redelijkheid en billijkheid niet onaanvaardbaar geacht. Het hof overwoog in dit verband verder nog dat de leveringsvoorwaarden tot stand waren gekomen tussen pro­fessionele partijen en bovendien in overleg met de landelijke rozencommissie van de NTS, een belangenorganisatie van telers. Daarnaast had De Ruiter nog aangevoerd dat het risi­co voor schade als gevolg van een dergelijk gebrek aan het ras zelf onverzekerd en onverzekerbaar is. Deze stelling was volgens het hof onvoldoende betwist door de telers.&#13;
De conclusie van het hof dat de vermeerderaars niet in hun verplichtingen jegens de telers tekort waren geschoten, lijkt mij in de gegeven omstandigheden juist. Zoals het hof ook volgens de AG terecht heeft geoordeeld, hadden de vermeer­deraars voldaan aan de eisen die uit de bestelling van de te­lers voortvloeiden, hadden zij geen fouten gemaakt bij het vermeerderingsproces en wisten ze niet, en behoefden ze ook niet te weten, van mogelijke gebrekkigheid van het ras dat de telers hun hadden opgedragen te vermeerderen. De vermeerderaars hadden geen garanties voor de deugdelijk­heid van het ras gegeven, maar integendeel bedongen dat zij niet aansprakelijk zouden zijn voor schade in verband met ondeugdelijkheid van het te leveren plantmateriaal. Zoals de AG terecht opmerkt, is het beroep op de exoneratie in de le­veringsvoorwaarden redelijk te achten, mede gelet op het a-typische karakter van de overeenkomsten in deze zaak, waarbij de afnemer zelf bepaalt welk, voor betrokken partij­en nog gedeeltelijk nieuw en onbekend product hij door de leverancier vervaardigd wil zien.&#13;
Ook het (subsidiaire) beroep op dwaling diende volgens het hof voor rekening van de telers te blijven, dit gelet op de aard en inhoud van de overeenkomst en de leveringsvoor­waarden, waarin was bedongen dat schade aan de planten na het moment van levering tot het risico van de koper behoort.&#13;
De uitspraken in de Versilia-zaken maken kortom duidelijk dat het risico voor de keuze van een nieuw ras in de praktijk bij de teler zal liggen. &#13;
</content><legacyfootnotes>* Mr. H.J. Koenraad is advocaat bij Vondst Advocaten Am­sterdam.&#13;
1. Gepubliceerd op www.rechtspraak.nl: LJN BQ9115, Hoge Raad, 10/00490 en in dit nummer opgenomen onder nr. 5654.&#13;
</legacyfootnotes><footnotes><footnote/></footnotes><auteurs>mr. H.J. Koenraad&#13;
</auteurs><published>2011-08-01 00:00:00</published><modified>2011-08-01 00:00:00</modified><editiondate>2011-08-01</editiondate><htmlpath>https://denhollander.info/artikel/9399</htmlpath></article>
</articles></edition>