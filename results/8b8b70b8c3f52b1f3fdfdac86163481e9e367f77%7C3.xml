<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2014</searchword><id>11072</id><udhid>UDH:TvAR/11072</udhid><titel>Rechtspraak 5758. Reusel – De Mierden (TvAR 2014/5758)</titel><searchwords><searchword>TvAR 4/2014</searchword><searchword>TvAR 2014/5758</searchword><searchword>UDH:TvAR/11072</searchword></searchwords><attachments><attachment><name>TvAR2014_04_08_5758.pdf</name><extention>pdf</extention><url>https://denhollander.info/download/9473/ci</url></attachment></attachments><inleiding>Agrarische inrichting. Bestuurlijke handhaving.&#13;
Overgangsrecht meldingsplichtige en vergunningplichtige&#13;
inrichtingen.Aangezien de verandering van de inrichting&#13;
geen betrekking had op het houden van activiteit ‘het houden&#13;
van een bepaald aantal dieren’ was geen nieuwe vergunning&#13;
vereist.</inleiding><content>Procesverloop&#13;
Bij besluit van 22 december 2009 heeft het college een verzoek&#13;
van [appellant] om toepassing van bestuurlijke handhavingsmiddelen&#13;
met betrekking tot de agrarische inrichting&#13;
van [vergunninghouder] op het perceel [locatie] te Reusel&#13;
(hierna: de inrichting) afgewezen.&#13;
Bij besluit van 26 juni 2013 heeft het college het door [appellant]&#13;
hiertegen gemaakte bezwaar opnieuw ongegrond&#13;
verklaard en het besluit van 22 december 2009 gehandhaafd.&#13;
Tegen dit besluit heeft [appellant] beroep ingesteld.&#13;
Het college heeft een verweerschrift ingediend.&#13;
[appellant] en het college hebben nadere stukken ingediend.&#13;
De Afdeling heeft de zaak, gevoegd met zaak 201306929/1/&#13;
A4, ter zitting behandeld op 3 december 2013, waar [appellant]&#13;
en het college, vertegenwoordigd door mr. G.M. van&#13;
den Boom, zijn verschenen. Voorts is ter zitting [vergunninghouder],&#13;
vertegenwoordigd door mr. J.J.J. de Rooij, advocaat&#13;
te Tilburg, als partij gehoord. Na de zitting zijn de&#13;
zaken gesplitst.&#13;
Overwegingen&#13;
1. Het college heeft ter zitting betoogd dat het in strijd met&#13;
een goede procesorde is dat [appellant] pas in beroep gronden&#13;
tegen de inhoud van het akoestische rapport van Sain&#13;
milieuadvies van 8 maart 2013, naar voren heeft gebracht.&#13;
Het college stelt in dit verband dat dit rapport, dat is opgesteld&#13;
in het kader van de melding van [vergunninghouder]&#13;
van 28 februari 2013 inzake wijziging van de inrichting en&#13;
aan het besluit op bezwaar van 26 juni 2013 ten grondslag is&#13;
gelegd, voorafgaand aan dat besluit aan [appellant] is gezonden&#13;
waarbij hij in de gelegenheid is gesteld daarop te reageren,&#13;
van welke mogelijkheid hij geen gebruik heeft gemaakt.&#13;
1.1. Binnen de door de wet en de goede procesorde begrensde&#13;
mogelijkheden, staat geen rechtsregel eraan in de weg dat&#13;
bij de beoordeling van het beroep gronden worden betrokken&#13;
die na het nemen van het bestreden besluit zijn aangevoerd&#13;
en niet in bezwaar naar voren zijn gebracht. Nu [appellant]&#13;
de door het college bedoelde gronden in beroep&#13;
tijdig heeft ingebracht, bestaat geen grond om deze wegens&#13;
strijd met een goede procesorde buiten beschouwing te laten.&#13;
2. [appellant] betoogt dat het college zijn verzoek om toepassing&#13;
van bestuurlijke handhavingsmiddelen ten onrechte&#13;
heeft afgewezen. Volgens [appellant] heeft het college zich&#13;
ten onrechte op het standpunt gesteld dat voor de inrichting&#13;
thans geen omgevingsvergunning als bedoeld in artikel 2.1,&#13;
eerste lid, aanhef en onder i, van de Wet algemene bepalingen&#13;
omgevingsrecht (hierna: de Wabo) meer is vereist, mede&#13;
gelet op een wijziging in veebezetting. Voorts betoogt [appellant]&#13;
dat de door de gemeente op 20 juni 2013 verrichte&#13;
controle, waarop het college zich in het bestreden besluit&#13;
heeft gebaseerd, onvolledig is, zodat daaruit niet kan worden&#13;
afgeleid dat de inrichting overeenkomstig de melding&#13;
van [vergunninghouder] van 28 februari 2013 in werking is.&#13;
[appellant] voert daarbij aan dat het bij de melding gevoegde&#13;
akoestische rapport van Sain milieuadvies onvolledig is&#13;
en dat ten onrechte bij de controle op 20 juni 2013 geen geluidmetingen&#13;
zijn uitgevoerd. Voorts betoogt [appellant] dat&#13;
het college heeft miskend dat de voorschriften die waren&#13;
verbonden aan de aan [vergunninghouder] verleende milieuvergunning&#13;
van 27 augustus 2002, waaronder voorschriften&#13;
inzake geluid, ten tijde van het bestreden besluit als maatwerkvoorschriften&#13;
golden, die volgens [appellant] niet worden&#13;
nageleefd door [vergunninghouder].&#13;
2.1. Het beroep is gericht tegen het besluit van het college&#13;
van 26 juni 2013, waarbij opnieuw is beslist op het verzoek&#13;
van [appellant] van 13 november 2009 om handhavend&#13;
op te treden ten aanzien van de wijzigingen van de inrichting&#13;
waarvoor [vergunninghouder] op 19 mei 2008 en 4 juli&#13;
2008 meldingen heeft ingediend, welke meldingen als gevolg&#13;
van de uitspraak van de Afdeling van 23 september&#13;
2009 in zaak nr. 200808630/1/M2 buiten behandeling zijn&#13;
gelaten. Deze wijzigingen bestonden uit de verwezenlijking&#13;
van een schuur voor de opslag van werktuigen en landbouwmachines,&#13;
zaaizaad en pootgoedaardappelen die ten&#13;
tijde van de melding elders in de inrichting aanwezig waren,&#13;
en het ombouwen van stal C van een stal waarin jongvee&#13;
werd gehouden naar een opslagplaats voor werktuigen&#13;
en een werkplaats. In dit geding is uitsluitend de vraag aan&#13;
de orde of het college heeft mogen afzien van handhavend&#13;
optreden jegens [vergunninghouder] tegen handelingen die&#13;
met deze wijzigingen verband houden. De vragen of de inrichting&#13;
voor het overige in overeenstemming met de daarop&#13;
van toepassing zijnde regelgeving in werking is, of door&#13;
een wijziging in veebezetting zonder omgevingsvergunning&#13;
schending van artikel 2.1, eerste lid, aanhef en onder i&#13;
van de Wabo aan de orde is, en of het college de door [vergunninghouder]&#13;
op 28 februari 2013 gedane melding als bedoeld&#13;
in artikel 1.10, eerste lid, van het Activiteitenbesluit&#13;
milieubeheer met het daarbij gevoegde akoestische rapport&#13;
heeft mogen accepteren, maken geen deel uit van dit geding,&#13;
nu het verzoek om handhaving daarop geen betrekking had.&#13;
Voor zover de door [appellant] aangevoerde gronden hierop betrekking hebben, kunnen zij dan ook reeds daarom niet&#13;
slagen.&#13;
2.2. Op 1 oktober 2010 is de Wet algemene bepalingen omgevingsrecht&#13;
(hierna: de Wabo) in werking getreden. Bij de&#13;
invoering van deze wet is een aantal andere wetten gewijzigd.&#13;
Zoals de Afdeling eerder heeft overwogen (onder meer&#13;
de uitspraak van 16 januari 2013 in zaak nr. 201201042/1/&#13;
A4) volgt uit het overgangsrecht, zoals dat is opgenomen in&#13;
artikel 1.6, eerste lid, van de Invoeringswet Wabo, dat wanneer&#13;
vóór 1 oktober 2010 met betrekking tot een activiteit&#13;
als bedoeld in de Wabo een beschikking tot toepassing van&#13;
handhavingsmiddelen is gegeven, of een daartoe strekkende&#13;
aanvraag is afgewezen, op de verdere besluitvorming en&#13;
de bezwaar- en beroepsprocedures het recht zoals dat vóór 1&#13;
oktober 2010 luidde van toepassing blijft.&#13;
Uit artikel 1.6, eerste lid, van de Invoeringswet Wabo en&#13;
de hiervoor weergegeven jurisprudentie volgt evenwel niet&#13;
dat in een situatie waarin een handeling onder toepassing&#13;
van het oude recht nog een overtreding opleverde, maar onder&#13;
toepassing van het recht zoals dat geldt ten tijde van het&#13;
besluit op bezwaar niet langer, de betrokkene niettemin op&#13;
grond van de overtreding onder het oude recht alsnog zou&#13;
kunnen worden gelast de bewuste handeling te beëindigen.&#13;
Het college heeft dan ook terecht aan de hand van het recht&#13;
zoals dat gold ten tijde van het bestreden besluit beoordeeld&#13;
of zich nog een overtreding voordeed.&#13;
2.3. Bij besluiten van 15 februari 2010 heeft het college&#13;
meldingen van [vergunninghouder] als bedoeld in artikel&#13;
8.19, eerste lid, onder b, van de Wet milieubeheer voor het&#13;
veranderen van de inrichting, geaccepteerd. Het tegen deze&#13;
besluiten ingediende beroep is bij uitspraak van 9 februari&#13;
2011 in zaak nr. 201006040/1/M2 door de Afdeling ongegrond&#13;
verklaard. Niet in geschil is dat deze meldingen wat&#13;
betreft de daarin opgenomen wijzigingen overeenkomen met&#13;
de buiten behandeling gelaten meldingen van 19 mei 2008&#13;
en 4 juli 2008, waarmee het verzoek om handhaving verband&#13;
hield. Zoals echter reeds is overwogen in de uitspraak&#13;
van 19 september 2012 in zaak nr. 201107687/1/A4, was de&#13;
vastgestelde aanwezigheid van een graafmachine niet toegestaan&#13;
op grond van de voor de inrichting geldende vergunning&#13;
en zagen de op 15 februari 2010 geaccepteerde meldingen&#13;
alleen op verplaatsing van vergunde activiteiten en niet&#13;
op een uitbreiding of een verandering van de aard daarvan,&#13;
zodat zich in ieder geval in zoverre tijdens het controlebezoek&#13;
van 25 februari 2011 een overtreding voordeed.&#13;
2.4. Voor de aanwezigheid en het gebruik van landbouwwerktuigen&#13;
binnen de inrichting is thans geen vergunning&#13;
meer vereist, maar kan worden volstaan met een melding op&#13;
grond van het Activiteitenbesluit milieubeheer. De aanwezigheid&#13;
van vee binnen de inrichting maakt dat niet anders,&#13;
nu de vergunningplicht voor het houden van bepaalde aantallen&#13;
vee, blijkens artikel 2.1, eerste lid, aanhef en onder i,&#13;
van de Wabo, in samenhang met artikel 2.2a, eerste lid, van&#13;
het Besluit omgevingsrecht, uitsluitend betrekking heeft op&#13;
die activiteit en zich niet uitstrekt tot alle activiteiten binnen&#13;
de inrichting waar het vee wordt gehouden. Voor zover&#13;
een dergelijke vergunning is vereist voor het houden van vee&#13;
door [vergunninghouder], betekent de aanwezigheid van een&#13;
minigraafmachine en andere landbouwwerktuigen binnen&#13;
dezelfde inrichting dan ook niet dat die vergunning mede&#13;
daarop betrekking dient te hebben. Nu, zoals in het verweerschrift&#13;
is toegelicht, de door [vergunninghouder] gedane&#13;
melding van 28 februari 2013 mede op de binnen de inrichting&#13;
aanwezige landbouwwerktuigen ziet, deed zich ten tijde&#13;
van het bestreden besluit in zoverre dan ook geen overtreding&#13;
meer voor.&#13;
Voorts heeft het college tijdens de algemene controle van 20&#13;
juni 2013 geen overtredingen geconstateerd. Hetgeen [appellant]&#13;
in beroep naar voren heeft gebracht biedt geen aanleiding&#13;
voor het oordeel dat het college heeft miskend dat&#13;
zich ten tijde van het bestreden besluit niettemin overtredingen&#13;
voordeden die verband hielden met de wijzigingen&#13;
waarop de onder 2.1 bedoelde meldingen uit 2008 zagen.&#13;
Het betoog faalt.&#13;
3. Het beroep is ongegrond.&#13;
4. Voor een proceskostenveroordeling bestaat geen aanleiding.&#13;
Beslissing&#13;
De Afdeling bestuursrechtspraak van de Raad van State:&#13;
verklaart het beroep ongegrond.&#13;
Noot&#13;
Per 1 januari 2013 is een groot aantal agrarische bedrijven&#13;
onder de algemene regels van het Activiteitenbesluit komen&#13;
vallen. Het moet daarbij gaan om inrichtingen in de zin&#13;
van de Wet milieubeheer, welke als zodanig zijn aangewezen&#13;
in onderdeel B en C van bijlage I van het Besluit omgevingsrecht&#13;
(hierna: Bor). Welke regels uit het Activiteitenbesluit&#13;
op een inrichting van toepassing zijn, is afhankelijk van&#13;
het type inrichting. Vaak is echter tevens een omgevingsvergunning&#13;
vereist. Bij een verandering van een inrichting&#13;
is in de praktijk niet altijd duidelijk of een nieuwe melding&#13;
op grond van het Activiteitenbesluit en/of een nieuwe omgevingsvergunning&#13;
vereist zijn. Deze discussie kwam ook aan&#13;
de orde in onderhavige uitspraak van de Afdeling Bestuursrechtspraak&#13;
van de Raad van State (hierna: de Afdeling). Alvorens&#13;
ik overga tot een bespreking van de vraag of bij een&#13;
verandering van een inrichting een nieuwe omgevingsvergunning&#13;
en/of een nieuwe melding op grond van het Activiteitenbesluit&#13;
vereist zijn, bespreek ik eerst kort de basis van&#13;
de systematiek van het Activiteitenbesluit.&#13;
Het Activiteitenbesluit kent drie typen inrichtingen, te weten&#13;
de zogenaamde type A, type B en type C inrichtingen. Onder&#13;
type A inrichtingen worden weinig milieurelevante inrichtingen&#13;
begrepen, zoals scholen, opvanghuizen en penitentiaire&#13;
inrichtingen. Tot de type C inrichtingen behoren&#13;
inrichtingen waarvoor een omgevingsvergunningplicht milieu&#13;
geldt (art. 2.1, eerste lid, sub e, Wet algemene bepalingen&#13;
omgevingsrecht, hierna: Wabo). Tot de type B inrichtingen&#13;
behoren tot slot inrichtingen niet zijnde type A of type&#13;
C inrichtingen. Op grond van de art. 1.9 en 1.10 van het Activiteitenbesluit&#13;
geldt een meldplicht ingeval van het oprichten&#13;
van een inrichting, het veranderen van een inrichting&#13;
en het veranderen van de werking van een inrichting.&#13;
Deze meldplicht geldt nimmer voor type A inrichtingen, altijd&#13;
voor type B inrichtingen en voor type C inrichtingen enkel&#13;
voor zover hoofdstuk 3 van het Activiteitenbesluit van&#13;
toepassing is. Op agrarische bedrijven is al snel hoofdstuk 3&#13;
van het Activiteitenbesluit van toepassing. Daartoe kan onder&#13;
meer gewezen worden op de paragrafen 3.4.5 (opslaan&#13;
agrarische bedrijfsstoffen), 3.4.6 (opslaan drijfmest en digestaat),&#13;
3.4.7 (opslaan vloeibare bijvoedermiddelen) en 3.5&#13;
(agrarische activiteiten, waaronder bijvoorbeeld het houden&#13;
van landbouwhuisdieren).&#13;
In onderhavige zaak was sprake van een type B inrichting.&#13;
Het betrof een inrichting alwaar vee werd gehouden&#13;
en landbouwwerktuigen aanwezig waren en gebruikt werden.&#13;
Vanwege het aantal stuks vee binnen de inrichting bestond&#13;
voor de inrichting een vergunningplicht op grond van&#13;
art. 2.1, eerste lid, sub i, Wabo gelezen in samenhang met&#13;
art. 2.2a van het Bor. Voor de aanwezigheid en het gebruik&#13;
van landbouwwerktuigen binnen de inrichting was geen vergunning&#13;
vereist. Beide activiteiten – het houden van vee en&#13;
het aanwezig hebben en gebruiken van landbouwwerktuigen&#13;
– dienden op grond van de art. 1.9 en 1.10 van het Activiteitenbesluit&#13;
gemeld te worden. Vervolgens veranderde de&#13;
inrichting. De discussie rees of voor deze verandering volstaan&#13;
kon worden met een melding op grond van het Activiteitenbesluit&#13;
of dat tevens een nieuwe vergunning nodig&#13;
was. Voor beantwoording van de vraag of een nieuwe melding&#13;
op grond van het Activiteitenbesluit en/of een nieuwe&#13;
omgevingsvergunning nodig zijn, is relevant op welke activiteit&#13;
de verandering betrekking heeft. In onderhavige situatie&#13;
had de verandering betrekking op een uitbreiding van de&#13;
activiteit het aanwezig hebben en het gebruiken van landbouwwerktuigen.&#13;
Voor de vraag of een nieuwe melding op grond van het Activiteitenbesluit&#13;
vereist is, zijn de art. 1.9 en 1.10 van het Activiteitenbesluit&#13;
van belang. Daaruit volgt het uitgangspunt&#13;
dat iedere verandering van de inrichting en iedere verandering&#13;
van de werking daarvan gemeld dient te worden. Uitzondering&#13;
daarop is de situatie dat eerder een melding op&#13;
grond van het Activiteitenbesluit is gedaan en door de verandering&#13;
geen afwijking ontstaat van de bij die melding verstrekte&#13;
gegevens (art. 1.10, tweede lid, Activiteitenbesluit).&#13;
In een dergelijke situatie is geen nieuwe melding vereist.&#13;
Aangezien in onderhavige zaak het aantal landbouwwerktuigen&#13;
werd uitgebreid, was een nieuwe melding op grond van&#13;
het Activiteitenbesluit vereist. De drijver van de inrichting&#13;
had dit ook gedaan.&#13;
Discussie in onderhavige zaak was echter of kon worden&#13;
volstaan met een nieuwe melding op grond van het Activiteitenbesluit&#13;
of dat tevens een nieuwe omgevingsvergunning&#13;
vereist was. De Afdeling heeft, op juiste gronden, geoordeeld&#13;
dat kon worden volstaan met een nieuwe melding. Dit&#13;
wordt nader toegelicht. Voor de vraag of voor een verandering&#13;
(van de werking) van een inrichting een nieuwe omgevingsvergunning&#13;
nodig is, zijn in de basis art. 2.1 Wabo en&#13;
art. 2.2a en 2.4 Bor van belang. Wanneer sprake is van een&#13;
inrichting waarvoor een omgevingsvergunning milieu verplicht&#13;
is, is de hoofdregel dat voor een verandering van de&#13;
inrichting of de verandering van de werking daarvan altijd&#13;
een nieuwe vergunning nodig is (art. 2.1, eerste lid, sub e,&#13;
onder 2, Wabo). Uitzonderingen op deze hoofdregel zijn opgenomen&#13;
in art. 2.4 Bor. Wanneer sprake is van een inrichting&#13;
waarvoor een omgevingsvergunning beperkte milieutoets&#13;
(hierna: OBM) verplicht is, dient beoordeeld te worden&#13;
of de verandering van de inrichting betrekking heeft op een&#13;
activiteit waarvoor een OBM vereist is. Hiervoor is reeds&#13;
aangegeven dat voor het aanwezig hebben en gebruiken van&#13;
landbouwwerktuigen binnen een inrichting geen vergunningplicht&#13;
geldt. Voor de inrichting gold enkel een OBMvergunningplicht&#13;
vanwege de activiteit ‘het houden van een&#13;
bepaald aantal dieren’ binnen de inrichting. De vergunningplicht&#13;
strekt zich niet uit tot alle activiteiten binnen de inrichting&#13;
waar het vee wordt gehouden. Voor zover een OBM&#13;
is vereist voor het houden van een bepaald aantal dieren binnen&#13;
de inrichting, betekent dit niet dat de vergunning mede&#13;
betrekking moet hebben op de aanwezigheid van landbouwwerktuigen&#13;
binnen dezelfde inrichting. Aangezien de verandering&#13;
van de inrichting in onderhavige zaak geen betrekking&#13;
had op het houden van activiteit ‘het houden van een&#13;
bepaald aantal dieren’ was geen nieuwe vergunning vereist.&#13;
Of voor de verandering van een inrichting danwel de verandering&#13;
van de werking daarvan een nieuwe melding op&#13;
grond van het Activiteitenbesluit en/of een nieuwe vergunning&#13;
benodigd zijn, dient dus per situatie beoordeeld te worden.&#13;
Daarbij is het van belang om er rekening mee te houden&#13;
dat wanneer zowel een nieuwe omgevingsvergunning als&#13;
een nieuwe melding op grond van het Activiteitenbesluit is&#13;
vereist, een melding moet worden gedaan alvorens de aanvraag&#13;
om omgevingsvergunning in behandeling kan worden&#13;
genomen (de melding en de vergunningaanvraag kunnen&#13;
overigens wel gelijktijdig worden ingediend). Dit volgt&#13;
uit art. 8.41a van de Wet milieubeheer. Het is dus altijd van&#13;
belang dat men zich ervan vergewist of een nieuwe melding&#13;
op grond van het Activiteitenbesluit moet worden gedaan&#13;
en/of een nieuwe omgevingsvergunning moet worden aangevraagd.&#13;
F.H. Damen</content><legacyfootnotes/><footnotes><footnote/></footnotes><auteurs>mr. S.F.M. Wortmann, mr. W. Sorgdrager , mr. D.J.C.&#13;
van den Broek</auteurs><published>2014-04-01 00:00:00</published><modified>2014-04-01 00:00:00</modified><editiondate>2014-04-01</editiondate><htmlpath>https://denhollander.info/artikel/11072</htmlpath></article>
</articles></edition>