<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2008</searchword><id>5854</id><udhid>UDH:TvAR/5854</udhid><titel>NB: Bouwrecht</titel><searchwords><searchword>TvAR 2/2008</searchword><searchword>UDH:TvAR/5854</searchword></searchwords><attachments><attachment/></attachments><inleiding>Door een ruzie tussen het Instituut voor Bouwrecht en Uitgeverij Kluwer zijn er nu twee bouwrecht-tijdschriften. Dat is natuurlijk een aanfluiting. Niet alleen worden krachten van redacteuren en schrijvers verspild, maar ook lezers die niets willen missen worden op kosten gejaagd: zij moeten twee abonnementen nemen. Het oude bouwrecht (zonder hoofdletter) in het bekende oubollige gele kaftje en sullige opmaak wordt voortgezet door Kluwer. Er is wel een geheel nieuwe redactieraad (alleen Van Zundert is omgekocht) en een compleet nieuw team van annotatoren, voornamelijk uit kringen van advocatenkantoren. Het Instituut voor Bouwrecht is opnieuw begonnen met wat nu Tijdschrift voor Bouwrecht heet. Daar zitten de bekende namen weer in de redactieraad en de redactiecommissie. Heeft Kluwer maar een enkele wetenschapper in de lijstjes staan, het colofon van het Tijdschrift voor Bouwrecht presenteert maar liefst 18 hoogleraren. De vormgeving is gemoderniseerd. De prijzen zijn ook gemoderniseerd en verschillen een paar tientjes: bouwrecht kost € 260 (de online versie ook en een combinatie van beide € 360); het Tijdschrift voor Bouwrecht kost € 235 en in combinatie met een online-abonnement € 335). Beide tijdschriften pakken in het eerste (januari-)nummer geweldig uit. bouwrecht heeft acht artikelen en vijf noten bij rechterlijke uitspraken. Woldendorp heeft een paar stukken opgespaard: een artikel over de toepassing van de Europese natuurbeschermingsregelgeving, een artikel over de normstelling volgens de Kaderrichtlijn water en nog een noot bij een uitspraak. Verder zijn te noteren een tweetal artikelen over aanbesteding en het exploitatieplan. Het Tijdschrift voor Bouwrecht doet het niet veel minder: vier substantiële artikelen, een paar ingezonden stukken, elf noten (waaronder eentje van Van Zundert) en een rechtspraakoverzicht. Ook hier komt de Grondexploitatiewet aan de orde (“Overgangsrechtelijke aspecten” door Van den Brand). Voorlopig is het moeilijk kiezen. Het beste is om een abonnement op Agrarisch Recht te nemen; daarin worden beide tijdschriften vooralsnog besproken.</inleiding><content/><legacyfootnotes/><footnotes><footnote/></footnotes><auteurs>W.Bruil</auteurs><published>2008-02-01 00:00:00</published><modified>2017-06-16 16:17:51</modified><editiondate>2008-02-01</editiondate><htmlpath>https://denhollander.info/artikel/5854</htmlpath></article>
</articles></edition>