<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2012</searchword><id>9977</id><udhid>UDH:TvAR/9977</udhid><titel>Twintig jaar Agrarisch Familievermogensrecht</titel><searchwords><searchword>TvAR 6/2012</searchword><searchword>UDH:TvAR/9977</searchword></searchwords><attachments><attachment><name>TvAR2012_06_04_Twintig_jaar.pdf</name><extention>pdf</extention><url>https://denhollander.info/download/8619/ci</url></attachment></attachments><inleiding>De opdracht die ik had meegekregen was te spreken over 20 jaar Agrarisch Recht en Familievermogensrecht. Dat was voor mij aanleiding om de jaargangen van Agrarisch Recht de afgelopen 20 jaar eens door te bladeren.&#13;
Dan valt op dat Agrarisch Recht eigenlijk ontzettend be­voordeeld is boven veel andere tijdschriften. Het heeft na­melijk een vast aantal auteurs dat steeds weer terugkeert vele jaren lang. Ik noem er een paar uit heden en verleden: Heida, Van Wijmen, Rodriques Lopes, De Haan, Van Mou­rik, Van der Kooy, Bronkhorst, Bongers, Overwater, Bruil, Kerkhoff, enz., waardoor op die manier de diverse vakge­bieden de continue lijn wordt weergegeven.&#13;
Voor wat betreft het civiele recht was 1992 natuurlijk ook een magisch jaar omdat toen het Nieuw Burgerlijk Wetboek in werking trad en grote veranderingen teweegbracht in bij­voorbeeld erfpacht, hypotheekrecht, goederenrecht en con­tractenrecht.&#13;
</inleiding><content>Het vruchtgebruik voor de langstlevende&#13;
Voor wat mijn eigen onderwerp betreft ‘het Familievermo­gensrecht’, was 1992 nog niet eens zeer relevant. Het huwe­lijksvermogensrecht was in 1970 geheel vernieuwd en het zou tot het derde millennium duren voor er weer ingrijpende wijzigingen zouden komen.&#13;
Wel trof ik in dat zelfde jaar 1992 een discussie in het Tijd­schrift aan tussen Van Mourik en mij over de positie van de langstlevende echtgenoot. In 1992 lag er een wetsvoorstel dat aanvankelijk nog voor het algemene BW ingevoerd zou worden dat als inhoud had dat de langstlevende het vrucht­gebruik over de nalatenschap van de eerststervende echtge­noot zou krijgen en waarbij kinderen de bloot-eigenaren van de nalatenschap zouden worden.&#13;
Dat vruchtgebruik was niet zomaar een vruchtgebruik, maar een vruchtgebruik met verterings- en beschikkingsbevoegd­heid, met andere woorden en een gedenatureerd vruchtge­bruik, waarin de rechten van de vruchtgebruiker versterkt worden en die van de blooteigenaar verzwakt worden. En daarvoor was de inwerkingtreding van het Nieuw Burger­lijk Wetboek nu weer wel erg belangrijk, want titel 3.8 van het Burgerlijk Wetboek die in 1992 inwerking trad, maak­te, mede gericht op het nieuwe erfrecht, een dergelijk verte­ring mogelijk.&#13;
Ik besprak deze constructie in het Tijdschrift en concludeer­de dat een dergelijke langstlevende regeling eigenlijk pri­ma paste in de agrarische sector waar familiebedrijven veel­al weer doorgegeven worden aan de volgende generatie. Daarmee had ik mij de toorn van Martin Jan van Mourik op de hals gehaald. Ik wist er helemaal niets van en ontbeerde elke praktijkervaring. Overigens wanneer u het recente po­dium over het intrekken van het wetsvoorstel over de perso­nenvennootschappen van Van Mourik leest, kunt u zich een voorstelling maken over de toon van dat artikel. Maar derge­lijke artikelen passen in de traditie van Agrarisch Recht, ik citeer: ‘Agrarisch Recht heeft overigens dergelijk prikkelen­de artikelen nooit geschuwd’.&#13;
Van Mourik was ook een van degenen die in 1981op een buitengewoon emotionele vergadering van onze beroeps­organisatie , toen nog Broederschap geheten, de vruchtge­bruikconstructie die door mr. de Die van het Ministerie van Justitie ontworpen was, had aangevallen.&#13;
Van Mourik was sterk voor een regeling in de wet waarbij de langstlevende de gehele nalatenschap kreeg en de kinde­ren een vordering op de langstlevende. Deze regeling is uit­eindelijk, zij het in een wat aangepaste vorm met wat meer rechten voor de ( stief)kinderen, in 2003 in de wet terecht gekomen. In het Tijdschrift is daar ook herhaalde malen over geschreven.&#13;
Met name voor de bedrijfsopvolging bracht het nieuwe erf­recht veel goeds. Het agrarische recht liep bij het beden­ken van constructies en wenselijk recht voor bedrijfsopvol­ging altijd voorop, ook vóór 1992. Denk bijvoorbeeld aan het preadvies van Rombach ‘Het erfrecht-ontwerp 1974 en de agrarische bedrijfsopvolging’ uitgebracht voor de Vereni­ging van Agrarisch Recht in 1975.1&#13;
Specifiek wordt in het huidige erfrecht de bedrijfsopvol­ging behandeld in afdeling 4.3.2. waarin de andere wettelij­ke rechten geregeld zijn en in afdeling 4.4.3., te weten de le­gitieme portie.&#13;
In de afdeling betreffende wettelijke rechten wordt in art 4:38 Burgerlijk Wetboek aan de bedrijfsopvolger voor wie door erflater niets of niet het goede is geregeld, de moge­lijkheid gegeven de bedrijfsgoederen over te nemen tegen een redelijke prijs mits de bedrijfsopvolger, die tot een se­lecte kring moet behoren te weten: kind of stiefkind, een zwaarwegend belang bij de opvolging heeft, en het bedrijf ook daadwerkelijk voortzet. Deze regeling is overigens niet specifiek een regeling voor de agrarische sector, maar daar speelt zij denk ik toch de belangrijkste rol daar er hier na­tuurlijk relatief veel familiebedrijven zijn met relatief hoge waarden. In de parlementaire geschiedenis kunnen we ook lezen dat het idee voor de regeling ook uit de agrarische sec­tor afkomstig is. Dat was in een tijd dat er in Den Haag nog een belangrijke agrarische lobby was.&#13;
Ik heb overigens de indruk dat dit artikel niet zeer leeft in de praktijk. Veelal is er gelukkig toch wel iets geregeld over de opvolging. Meestal in het maatschap- of vennootschapscon­tract en daar kunnen ook de andere wettelijke rechten niet door heen breken. Ik denk dat de fiscale behandeling van de bedrijfsopvolging met belangrijke faciliteiten, ook bij be­drijfsopvolging tijdens leven, er ook debet aan is dat er wel­licht wat meer oog is voor een regeling vooraf. &#13;
Wat wel tot rechtspraak heeft geleid is het artikel dat over het zogenaamd ‘salaire differé’ gaat (art. 4:36 BW). Burger­hart scheef hierover in 2006 ‘Als de knecht niet krijgt wat hem toekomt, zorgt de wetgever daar wel voor (Agr.r., p. 665). &#13;
Ook dit artikel stamt uit de agrarische koker. Het betreft een regeling voor de meerderjarige zoon of dochter (stief-, pleeg-, behuwd- of kleinkind) die meewerkt in het bedrijf zonder daar een adequate beloning voor te krijgen. Na over­lijden kan zoon of dochter alsnog tot een maximum van de halve nalatenschap dit ‘uitgestelde loon’ claimen, althans tot zover dat als een passende beloning wordt gezien. En dat laatste is natuurlijk het probleem: wat is een passende belo­ning? In de jurisprudentie die hier tot nu toe over versche­nen is blijkt dat dat heel lastig is te bepalen en dat de kan­tonrechter die hierover gaat niet erg royaal is. Een voorbeeld vormt de uitspraak van Hof Den Haag van 16 maart 2011, LJN BP 8941, waarin na bijna 40 jaar nog een beroep ge­daan werd op het niet verkrijgen van een passende beloning en welke uitspraak een voor de agrarische praktijk kenmer­kende casus inhoudt. &#13;
De feiten waren als volgt: &#13;
Vader overlijdt in 2008 met achterlating van 7 kinderen. Een van de kinderen beroept zich op het genoemde art. 4:36 BW omdat hij tijdens zijn meerderjarigheid (1 juli 1971 tot 1 juli 1974 in het bedrijf van zijn vader heeft gewerkt zonder daar een passende beloning voor te krijgen). Zoon vordert over deze periode een som van € 17.411,00 plus de wettelij­ke rente over een periode van 34 jaar, dat wil zeggen totaal € 126.248,00! &#13;
De kantonrechter wijst de vordering op grond van verjaring af. &#13;
Zoon gaat in hoger beroep bij het hof waar hij in die zin tot inkeer komt dat hij slechts een beroep op de vordering van € 17.411,00 doet en de rente laat zitten. Omdat hij zijn vor­dering op het erfrecht baseerde, te weten de rechten die hem in art. 4:36 BW gegeven worden, ziet hij in dat hij ook pas na overlijden van vader (2008) een beroep op zijn vordering kon doen en dus niet al 34 jaar geleden. &#13;
Het hof overweegt waaruit de werkzaamheden van zoon be­stonden: het melken van koeien, sorteren van aardappels en spruiten, trekker rijden met ploeg, zaaien, verzorgen, spui­ten, oogsten voor het akker- en veebedrijf. Hij deed dit voor zijn 18e jaar en ging daar na zijn 18e tot zijn 24e jaar mee door, zoals ook alle andere kinderen deden. &#13;
Zij kregen daar kost en inwoning en ook een vergoeding voor die in de fiscale aangiften werden verwerkt. Verder werd school- en cursusgeld voor alle kinderen betaald. Zo ook voor de bewuste zoon: vader betaalde lascursussen, een rijopleiding voor een vrachtwagenrijbewijs en een opleiding tot champignonkweker, waardoor hij de mogelijkheid kreeg een eigen bedrijf te beginnen dat uitgroeide tot een onder­neming met vestigingen over de hele wereld met thans hon­derd man in dienst. De carrière van zoon is derhalve door de werkzaamheden op de boerderij niet geschaad, hetgeen hij ook heeft bevestigd. &#13;
Het hof is dan ook van oordeel dat op grond van deze feiten en omstandigheden, waarbij het hof tevens in aanmerking neemt dat de gang van zaken op de boerderij ten aanzien van de kinderen in die tijd gebruikelijk was, alsmede gezien de omvang van het geschil dat een beperkt aantal jaren om­vat, er in redelijkheid en billijkheid niet van de juistheid van de stelling kan worden uitgegaan dat zoon destijds geen pas­sende vergoeding heeft ontvangen. Het hof is derhalve van oordeel dat de verzoeker thans in redelijkheid en billijkheid geen aanspraak kan maken op uitkering van een som in­eens, ondanks de omstandigheid dat de verzoeker aanspraak maakt op grond van het erfrecht, en er in het onderhavige geval geen sprake is van verjaring. &#13;
Dat de verzoeker de gang van zaken met betrekking tot de (mislukte) toetreding tot de maatschap met zijn vader en de uitkomst van het testament van de vader als onrechtwaardig heeft ervaren, doet aan het bovenstaande niet af. Het hof be­krachtigt dan ook de uitspraak van de kantonrechter. &#13;
Terecht oordeelde het hof dat in redelijkheid geen aanspraak meer gemaakt kan worden door zoon op een vergoeding. Het ging daar zoals zo vaak in erfrechtkwesties om gefrus­treerde familieverhoudingen. Zoon voelde zich gepasseerd betreffende de toetreding tot de maatschap.2 Hiervoor is art. 4:36 BW echter niet geschreven. Verder is een bezwaar dat de regeling nog steeds niet veel bekendheid geniet en er bin­nen een korte termijn een beroep op gedaan moet worden (9 maanden) zodat velen te laat zijn met het beroep. Maar mis­schien werkt de regel wel preventief. &#13;
Wat bij de agrarische bedrijfsopvolging zeker betekenis heeft, is de metamorfose die de legitieme regeling is on­dergaan in het sinds 2003 geldende erfrecht. U vindt hier­over geschreven in mijn eerder genoemde bijdrage in 2004 (p. 270). Ook in de bijdrage van collega Kolkman in 2007 in het Tijdschrift (p.53). &#13;
Onder het oude erfrecht konden legitimarissen aanspraak maken op hun legitieme portie in goederen, met geld hoef­den zij geen genoegen te nemen. Uitsluitend wanneer er een ouderlijke boedelverdelingstestament was waarbij erflater bij voorbaat zijn nalatenschap verdeelde tussen zijn erfge­namen kon zo de boerderij bij voorbaat buiten de erfgena­men om aan de zoon toegedeeld worden (zie de Makkum­se boedelverdeling HR 19 september 1969, NJ 1969, 402) en Rombach in zijn voornoemde preadvies van 1975 voor de Vereniging Agrarische Recht). Was dat niet op deze wij­ze geregeld dan kon er een eindeloze verdelingsprocedu­re volgen. Maar thans onder nieuw erfrecht moet de legiti­maris genoegen nemen met een vordering in geld die jegens de langstlevende meestal pas bij haar overlijden kan wor­den opgeëist, en waar het bedrijfsopvolger betreft mogelijk zelfs, wanneer de voortzetting van het bedrijf anders in ge­vaar komt, ( in ernstige mate bemoeilijkt wordt) in termij­nen betaald kan worden (art. 4:74 BW). De angel is dus uit de legitieme genomen. Overigens bedraagt de legitieme naar huidig recht nooit meer dan de helft van de nalatenschap. Uiteraard dient het testament dan wel op de juiste wijze te worden ingericht. Het is daarbij aanbevelenswaardig de be­drijfsopvolger tot executeur te benoemen. De executeur heeft in het sinds 2003 geldende erfrecht veel bevoegdheden verkregen (art. 4: 142 e.v.BW) waardoor hij de regie heeft bij de afwikkeling van de nalatenschap. &#13;
De angel is dus uit de legitieme verwijderd, hoewel, het gaat bij agrarische bedrijven natuurlijk altijd nog om omvangrij­ke waarden. Maar wat is die waarde? &#13;
Ook daarover is in het Tijdschrift de afgelopen jaren diverse malen geschreven. &#13;
Ik verwijs naar een bijdrage van Labohm uit 1995, ‘De waardering en verdeling van een landbouwonderneming in familierechterlijk perspectief’, en in 1998 ‘Bedrijfsover­dracht in de landbouw in ontwikkeling’. &#13;
In 2010 schreef ik over een specifiek waarderingsaspect: aan wie komt de waardestijging of daling van de economische eigendom toe bij de afwikkeling van de maatschap? &#13;
Ook bij verdelingen na echtscheiding is de waarderingsa­spect van buitengewoon belang. Van veel belang, maar ook nagenoeg ongrijpbaar, afhankelijk van de feitelijke om­standigheden, waarvoor we alleen maar een kader kunnen scheppen en waar we, welk wettelijk kader er ook is, nog vele jaren over kunnen schrijven. Een mooi begrip ‘waar­dering’, ook om mee af te sluiten: Gerard onze scheidende hoogleraar, wordt zeer gewaardeerd, heeft een hoge waarde en deze waarde is wel gemakkelijk vast te stellen, alleen al door verwijzing naar de vele, vele mooie noten in het Tijd­schrift Agrarisch Recht, die naar ik hoop nog vele jaren zul­len worden gecontinueerd. Veel dank daarvoor! &#13;
&#13;
&#13;
</content><legacyfootnotes>* Dit artikel is een bewerking van de voordracht die ik ge­houden heb op het symposium ‘20 jaar Agrarisch recht’ op 25 januari 2012 aan de Radboud Universiteit te Nijmegen ter gelegenheid van het afscheid van prof. mr. Gerard Snij­ders.&#13;
1. De Pacht, mei 1975.&#13;
2. Kolkman schreef hierover in het Tijdschrift Erfrecht 2011, nr. 3 met de passende titel: ‘Oude koeien en nieuwe som­men’. &#13;
</legacyfootnotes><footnotes><footnote/></footnotes><auteurs>prof. mr. T.J. Mellema-Kranenburg&#13;
</auteurs><published>2012-06-01 00:00:00</published><modified>2012-06-01 00:00:00</modified><editiondate>2012-06-01</editiondate><htmlpath>https://denhollander.info/artikel/9977</htmlpath></article>
</articles></edition>