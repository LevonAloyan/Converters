<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2003</searchword><id>4508</id><udhid>UDH:TvAR/4508</udhid><titel>Veldman / Landinrichtingscommissie ruilverkaveling Marshoek-Hoonhorst (TvAR 2003/5165)</titel><searchwords><searchword>TvAR 6/2003</searchword><searchword>TvAR 2003/5165</searchword><searchword>UDH:TvAR/4508</searchword></searchwords><attachments><attachment><name>2003_nr 6_Rechtspraak_5165.pdf</name><extention>pdf</extention><url>https://denhollander.info/download/4453/ci</url></attachment></attachments><inleiding>[Landinrichtingswet, art. 195, art. 196;&#13;
Algemene wet bestuursrecht, art. 1:3,&#13;
art. 4:81]&#13;
&#13;
De door de Centrale Landinrichtingscommissie&#13;
op grond van art. 195 Landinrichtingswet&#13;
opgestelde Richtlijnen voor&#13;
het plan van toedeling zijn aan te merken&#13;
als beleidsregels in de zin van art. 1:3,&#13;
vierde lid Awb. Uit de richtlijnen vloeit geen&#13;
recht op toedeling voort. Het in de toedeling&#13;
meenemen van gronden die na de peildatum&#13;
zijn overgedragen is onder voorwaarden&#13;
toegestaan.</inleiding><content>Vonnis&#13;
op de bezwaren tegen het plan van toedeling&#13;
in de ruilverkaveling “Marshoek-Hoonhorst”&#13;
van&#13;
Johannes Maria VELDMAN,&#13;
reclamant,&#13;
wonende te 8055 PA Laag Zuthem,&#13;
Hagenweg 7,&#13;
gemachtigde: mr. J.T.A.M. van Mierlo,&#13;
advocaat te Deventer.&#13;
Procesgang&#13;
De bezwaren van reclamant zijn op 30 mei&#13;
2000 schriftelijk ingediend bij de landinrichtingscommissie,&#13;
die deze bezwaren onder&#13;
nummer 211 in behandeling heeft genomen en&#13;
op 28 februari 2001, 16 augustus 2001, 24 april&#13;
2002 en 13 september 2002 heeft onderzocht.&#13;
Daar geen overeenstemming werd verkregen,&#13;
zijn de bezwaren op voet van het bepaalde in&#13;
de artikelen 202 juncto 176 e.v. Landinrichtingswet&#13;
(LIW) behandeld door de rechtercommissaris,&#13;
die het geschil dat bleef bestaan&#13;
heeft verwezen naar de terechtzitting van de&#13;
rechtbank.&#13;
De rechtbank heeft deze zitting bepaald op&#13;
16 januari 2003.&#13;
Op die zitting heeft reclamant zijn standpunt&#13;
nader toegelicht, respectievelijk doen toelichten.&#13;
Voorts heeft de rechtbank gehoord de&#13;
belanghebbenden maatschap Braakman vertegenwoordigd&#13;
door G. en G.H. Braakman, bijgestaan&#13;
door mr. ing. E. Oostra, maatschap&#13;
Noordman vertegenwoordigd door H.J.M. en&#13;
W.J.T. Noordman, bijgestaan door ing. A.&#13;
Paalman, maatschap Peek vertegenwoordigd&#13;
door C.J.A, A.B.H. en M.G.C. Peek, bijgestaan&#13;
door mr. G.J.R. Lutje Schipholt, en H.&#13;
Veldman, bijgestaan door L. van der Lelij, en&#13;
voorts een vertegenwoordiger van de centrale&#13;
landinrichtingscommissie (CLC), vertegenwoordigers&#13;
van de landinrichtingscommissie&#13;
(LC) en de daaraan toegevoegde ingenieur van&#13;
het kadaster. De pleitnotities van mr. Van&#13;
Mierlo, mr. ing. Oostra, ing. A. Paalman,&#13;
mr. Lutje Schipholt en mr. J.W.M. Andriessen&#13;
(van de CLC) zijn aan het dossier toegevoegd.&#13;
Vonnis is bepaald op heden.&#13;
Bezwaren&#13;
Reclamant heeft volgens de nummering van&#13;
de LC bezwaar gemaakt tegen:&#13;
1. het niet toedelen van 60% bij huis, de toedeling&#13;
van inefficiënte kavels achter burgerwoningen&#13;
langs en het vestigen van rechten&#13;
van overpad;&#13;
2. het niet toedelen van het aan de oostzijde&#13;
van de huiskavel van reclamant grenzende&#13;
perceel dat geen huiskavel is van Braakman;&#13;
3. het meenemen in het plan van toedeling&#13;
van de na de peildatum van Borst gekochte&#13;
grond; er had aan de toedelingswens van&#13;
Borst voldaan moeten worden;&#13;
4. de toedeling van gronden ten noorden van&#13;
de Hagenweg i.v.m. hinder voor de familie&#13;
Meefout;&#13;
5. het geen rekening houden met de gronden&#13;
in de ruilverkaveling Salland-West.&#13;
De LC acht de bezwaren sub 1. en 2. gedeeltelijk&#13;
gegrond en heeft in verband daarmee&#13;
voorgesteld het plan van toedeling te wijzigen.&#13;
De LC acht de overige bezwaren ongegrond.&#13;
Het wijzigingsvoorstel van de LC&#13;
heeft gevolgen voor de toedeling van de&#13;
belanghebbenden maatschap Braakman, maatschap&#13;
Noordman, maatschap Peek, H. Veldman&#13;
en H.A.M. Nijensteen. Reclamant is niet&#13;
akkoord met het wijzigingsvoorstel van de&#13;
LC en handhaaft zijn bezwaren. De belanghebbenden&#13;
maatschap Braakman, H. Veldkamp&#13;
en H.A.M. Nijensteen stemmen in met&#13;
de door de LC voorgestelde, gewijzigde toedeling.&#13;
De belanghebbenden maatschap&#13;
Noordman en maatschap Peek zijn gekant&#13;
tegen het wijzigingsvoorstel van de LC.&#13;
Motivering&#13;
Ter toelichting op de bezwaren 1 en 2 heeft&#13;
reclamant naar voren gebracht dat hij geen&#13;
vergroting van de huiskavel heeft gekregen,&#13;
hoewel hij krachtens de richtlijnen recht kan&#13;
doen gelden op 60% toedeling bij huis. Volgens&#13;
reclamant heeft de LC in strijd met de&#13;
doelstellingen van het plan aan hem inefficiënt&#13;
ingedeelde kavels ten zuiden van de Hagenweg&#13;
toegedeeld. De langgerekte perceelsvorm&#13;
is omgeven door negen burgerwoningen en&#13;
de woning en het erf van Borst, die even&#13;
zovele barrières vormen in verband met de&#13;
uit veterinair oogpunt aan te houden afstand&#13;
tussen dieren. De perceelsvorm leidt ook tot&#13;
verlies van cultuurgrond door de aanleg van&#13;
een kavelpad dat tevens door het waterschap&#13;
moet worden gebruikt. Reclamant wijst op&#13;
de gevolgen van deze toedeling voor zijn&#13;
melkveebedrijf. De loopafstand voor koeien&#13;
vanaf zijn bedrijfsgebouwen is meer dan 600&#13;
meter, hetgeen invoering van de melkrobot&#13;
bemoeilijkt zo niet verhindert. Voorts wordt&#13;
het toezicht op het vee belemmerd en leidt de&#13;
kavelvorm tot kostenverhoging. Reclamant&#13;
stelt zich op het standpunt dat overeenkomstig&#13;
zijn wens de aan de oostzijde van zijn&#13;
huidige huiskavel gelegen kavel (056.023) alsnog&#13;
geheel aan hem in plaats van aan maatschap&#13;
Braakman behoort te worden toegedeeld.&#13;
Het voorstel van de LC tot wijziging&#13;
van het plan van toedeling komt naar de&#13;
mening van reclamant niet althans onvoldoende&#13;
tegemoet aan zijn bezwaren die hij&#13;
dan ook handhaaft. Zijns inziens is een betere&#13;
verkaveling mogelijk overeenkomstig het&#13;
door hem in overleg met DLV aan de LC&#13;
aangereikte alternatief.&#13;
De LC heeft naar aanleiding van de bezwaren&#13;
1 en 2 overwogen dat het westelijke deel van&#13;
de nieuwe huiskavel van reclamant zo ver van&#13;
de bedrijfsgebouwen is gelegen en gelet op de&#13;
smalle doorgangen een weinig optimale vorm&#13;
heeft, dat het redelijk is om slechts het gedeelte&#13;
van deze kavel dat oostelijk van kavel&#13;
055.037 ligt als huiskavel aan te merken. Volgens&#13;
de LC resteert aldus voor reclamant een&#13;
huiskavel van slechts 41 à 42%. De LC stelt&#13;
voor 3 ha (van kavel 056.023) oostelijk van de&#13;
huidige huiskavel aan reclamant toe te delen,&#13;
zodat aan reclamant een huiskavel van 50 à&#13;
51% wordt toegedeeld. Meer toedelen is in&#13;
verband met de belangen van maatschap&#13;
Braakman volgens de LC niet mogelijk. De&#13;
LC stelt zich verder op het standpunt dat de&#13;
vorm van de huiskavel van reclamant niet kan&#13;
worden verbeterd gelet op de aanwezige particuliere&#13;
huiskavels en dat rechten van weg de&#13;
doorgang voor reclamant niet belemmeren.&#13;
De LC acht de bezwaren 1 en 2 gedeeltelijk&#13;
gegrond en verzoekt de rechtbank naar aanleiding&#13;
van deze gehandhaafde bezwaren het&#13;
plan van toedeling te wijzigen overeenkomstig&#13;
bijlage 5 van de pleitnotitie van mr.&#13;
Andriessen en voorts in het plan van toedeling&#13;
op te nemen een recht van veedrift ter&#13;
breedte van 5 meter ten behoeve van de kavels&#13;
055.510 en 055.515 en ten laste van de kavels&#13;
055.505 en 055.506.&#13;
De belanghebbenden maatschap Noordman&#13;
en maatschap Peek zijn gekant tegen de door&#13;
de LC naar aanleiding van de bezwaren 1 en 2&#13;
gepresenteerde gewijzigde toedeling en pleiten&#13;
voor handhaving van de oorspronkelijke&#13;
toedeling. Maatschap Noordman kan zich in&#13;
dit verband met name niet verenigen met de&#13;
toedeling aan haar van een extra veldkavel&#13;
(055.507). Maatschap Peek verzet zich met&#13;
name tegen het verlies van de nabij haar huiskavel&#13;
gelegen kavel 065.016.&#13;
De rechtbank overweegt met betrekking tot&#13;
de bezwaren 1 en 2 als volgt.&#13;
Ter onderbouwing van zijn bezwaren beroept&#13;
reclamant zich op de richtlijnen die de CLC&#13;
voor het plan van toedeling heeft opgesteld.&#13;
Deze richtlijnen moeten worden aangemerkt&#13;
als beleidsregels in de zin van artikel 1:3, vierde&#13;
lid van de Algemene wet bestuursrecht&#13;
(Awb). De richtlijnen geven immers het beleid&#13;
weer met betrekking tot de doeleinden die&#13;
nagestreefd worden met het plan van toedeling&#13;
en de beperkingen die daarbij in acht&#13;
worden genomen. De richtlijnen omvatten&#13;
algemene regels omtrent de afweging van&#13;
belangen, de vaststelling van feiten en de uitleg&#13;
van wettelijke voorschriften. De CLC&#13;
ontleent haar bevoegdheid om richtlijnen vast&#13;
te stellen – overeenkomstig het bepaalde in&#13;
artikel 4:81, tweede lid Awb – aan artikel 195&#13;
LIW. De richtlijnen voorzien niet in algemeen&#13;
verbindende voorschriften (die de burger&#13;
direct binden) maar zien op de toepassing van&#13;
de bevoegdheid ex artikel 196 LIW van de LC&#13;
tot het ontwerpen van het plan van toedeling&#13;
met inachtneming van de richtlijnen.&#13;
Reclamant meent dat hij op grond van de&#13;
richtlijnen recht kan doen gelden op toedeling&#13;
van 60% van de bedrijfsoppervlakte als huiskavel.&#13;
De rechtbank kan reclamant hierin niet&#13;
volgen. De richtlijnen houden, voor zover van&#13;
belang (onder 3.1.), het volgende in:&#13;
“bij het opmaken van het plan van toedeling&#13;
(zal), volgens onderstaande rangorde en voor&#13;
zover de inbreng dit toelaat gestreefd worden&#13;
naar:&#13;
a. samenvoeging van een verspreid grondgebruik&#13;
zoveel mogelijk aansluitend bij de&#13;
bedrijfsgebouwen; in beginsel heeft de concentratie&#13;
van gronden bij de bedrijfsgebouwen&#13;
van melkveehouderijen voorrang op de&#13;
concentratie van gronden bij de bedrijfsgebouwen&#13;
van intensieve veehouderij en tuinen&#13;
akkerbouwbedrijven. Voor zover het voorgaande&#13;
niet volledig kan worden gerealiseerd,&#13;
zal de resterende grond in zo mogelijk één of&#13;
twee veldkavels worden toegedeeld. Hierbij&#13;
zal in beginsel aan samenvoeging een groter&#13;
belang worden toegekend dan aan afstandsverkorting&#13;
ten opzichte van de bedrijfsgebouwen;&#13;
b. …;&#13;
c. het toedelen van kavels met een landbouwkundig&#13;
acceptabele vorm.”&#13;
De toelichting bij de richtlijnen vermeldt ter&#13;
zake:&#13;
“Geprobeerd zal worden zoveel mogelijk&#13;
grond bij huis toe te delen. Uit oogpunt van&#13;
economische bedrijfsvoering is het gewenst,&#13;
dat bij melkveehouderijen minimaal 60% van&#13;
de bedrijfsoppervlakte bij huis komt te liggen.”&#13;
Hieruit volgt dat de richtlijnen – voor zover&#13;
dit al mogelijk zou zijn – niet voorzien in een&#13;
recht van reclamant, die een melkveehouderij&#13;
exploiteert, op toedeling van 60% van de&#13;
bedrijfsoppervlakte bij huis, maar dat sprake&#13;
is van een door de LC na te streven wenselijkheid.&#13;
Reclamant beroept zich dan ook ten&#13;
onrechte op het bestaan van een dergelijk&#13;
recht.&#13;
Met de LC is de rechtbank evenwel van oordeel&#13;
dat het (oorspronkelijke) plan van toedeling&#13;
voorziet in een huiskavel voor reclamant&#13;
met een – gelet op de lengte van circa 1.550&#13;
meter van het ten westen van de bedrijfsgebouwen&#13;
van reclamant gelegen gedeelte van&#13;
de gronden – landbouwkundig onacceptabele&#13;
vorm. De LC gaat er gelet op de voorgestelde&#13;
wijziging van het plan van toedeling dan ook&#13;
met juistheid vanuit dat de meest westelijk&#13;
gelegen gronden (bezien vanaf de bedrijfsgebouwen&#13;
van reclamant ná de particuliere huiskavels&#13;
055.505 en 055.506) niet tot de huiskavel&#13;
van reclamant kunnen worden gerekend.&#13;
De lengte van de door de LC als huiskavel&#13;
aangemerkte gronden, gelegen ten westen&#13;
van de bedrijfsgebouwen van reclamant,&#13;
wordt aldus teruggebracht tot circa 1.000&#13;
meter. Op die afstand zijn twee particuliere&#13;
huiskavels (055.505 en 055.506) gesitueerd,&#13;
ten laste waarvan reclamant in het wijzigingsvoorstel&#13;
van de LC een recht van koedrift ter&#13;
breedte van 5 meter wordt toegekend in plaats&#13;
van het recht van eigendom op die strook.&#13;
Ter zitting van de rechtbank is uitgebreid stilgestaan&#13;
bij de mogelijkheid om de vorm van&#13;
de westelijk van de huidige huiskavel van&#13;
reclamant gelegen gronden te verbeteren, met&#13;
name ter plekke van het perceel van Borst&#13;
(kavel 056.015). Het plan van toedeling voorziet&#13;
ter plaatse in een 5 meter brede, aan reclamant&#13;
toe te delen strook grond ten zuiden van&#13;
kavel 056.015, als kavelpad toegang gevend tot&#13;
de ten westen van kavel 056.015 gelegen gronden,&#13;
die aldus door de LC worden gerekend&#13;
te behoren tot de huiskavel van reclamant.&#13;
Reclamant stelt met verwijzing naar overgelegde&#13;
correspondentie met het waterschap&#13;
Groot Salland en de Gezondheidsdienst voor&#13;
Dieren dat uit milieukundig en veterinair oogpunt&#13;
zodanige belemmeringen bestaan dat die&#13;
grondstrook onbruikbaar is als kavelpad. De&#13;
gronden ten westen van kavel 056.015 zijn&#13;
volgens reclamant dan ook niet als behorend&#13;
tot zijn huiskavel aan te merken. Desgevraagd&#13;
heeft reclamant verklaard geen prijs te stellen&#13;
op uitvoering van de suggestie van de rechtbank&#13;
om de LC te doen onderzoeken of de&#13;
breedte van de zojuist bedoelde grondstrook&#13;
kan worden vergroot tot bijvoorbeeld 10 meter.&#13;
Naar het oordeel van de rechtbank kan aan&#13;
het bezwaar van reclamant ter zake van de&#13;
(on)bruikbaarheid van die grondstrook als&#13;
kavelpad dan ook geen doorslaggevend&#13;
gewicht worden toegekend. Daarbij wordt&#13;
overwogen dat uit de overgelegde correspondentie&#13;
niet kan worden afgeleid dat milieudan&#13;
wel veterinaire voorschriften het gebruik&#13;
van die grondstrook als kavelpad in absolute&#13;
zin uitsluiten. Dit acht de rechtbank te meer&#13;
van belang, nu reclamant ter terechtzitting als&#13;
reden, waarom hij geen prijs stelt op een&#13;
eventuele verbreding van de bedoelde grondstrook,&#13;
heeft opgegeven dat de gronden ten&#13;
westen van kavel 056.015 door hem toch niet&#13;
zullen worden gebruikt voor het weiden van&#13;
vee. Met de LC is de rechtbank voorts van&#13;
oordeel dat de situering van particuliere huiskavels&#13;
ten zuiden van de Hagenweg – wat er&#13;
ook zij van de bezwaren dienaangaande van&#13;
reclamant – een verdere verbetering van de&#13;
vorm van de aan reclamant toe te delen kavels&#13;
verhindert. Dit een en ander brengt tevens&#13;
mee dat de gronden ten westen van kavel&#13;
056.015 als tot de huiskavel van reclamant&#13;
behorend worden aangemerkt, welke huiskavel&#13;
aldus – de berekeningen van de LC volgend&#13;
– 41,5% van de bedrijfsoppervlakte&#13;
bedraagt.&#13;
Teneinde de huiskavel van reclamant te vergroten&#13;
van 41,5% tot 50,5% van de bedrijfsoppervlakte&#13;
stelt de LC voor aan reclamant de&#13;
direct oostelijk van diens huidige huiskavel&#13;
gelegen kavel 056.502 ter grootte van circa&#13;
3 ha (het westelijke gedeelte van kavel 056.023&#13;
volgens het plan van toedeling) toe te delen.&#13;
Naar het oordeel van de rechtbank geeft de&#13;
LC hiermee een – mede gelet op de door&#13;
reclamant ingebrachte huiskavel van 19% –&#13;
voldoende invulling aan de in 4.2 geciteerde&#13;
richtlijn, ook al wordt het gewenste percentage&#13;
van 60 niet bereikt. Met de LC is de rechtbank&#13;
voorts van oordeel dat het belang van&#13;
belanghebbende maatschap Braakman zich&#13;
ertegen verzet om ook kavel 056.501 (het oostelijke&#13;
gedeelte van kavel 056.023 volgens het&#13;
plan van toedeling) aan reclamant toe te delen.&#13;
Laatstgenoemde kavel kan door maatschap&#13;
Braakman immers vanaf zijn huiskavel onder&#13;
de rijksweg door worden bereikt. Voorst&#13;
bevindt zich daarop een werktuigenberging&#13;
van maatschap Braakman, die met toestemming&#13;
ex artikel 70 LIW van de LC is opgericht&#13;
(zie de brief d.d. 2 mei 2002 van de LC&#13;
aan reclamant). De LC heeft met inachtneming&#13;
van de richtlijnen van de CLC voor&#13;
het plan van toedeling (vergelijk: 2.1. sub a. en&#13;
3.4. van die richtlijnen) met juistheid doorslaggevend&#13;
gewicht toegekend aan dit belang&#13;
van belanghebbende maatschap Braakman.&#13;
De LC is naar het oordeel van de rechtbank&#13;
terecht niet meegegaan met het door reclamant&#13;
aangereikte alternatief, reeds niet omdat&#13;
daarbij geen rekening is gehouden met de&#13;
belangen van belanghebbenden Veldkamp en&#13;
maatschap Peek. Er wordt in dit alternatief&#13;
immers in het geheel geen grond toegedeeld&#13;
aan die belanghebbenden.&#13;
De bezwaren van belanghebbende maatschap&#13;
Noordman tegen de door de LC voorgestelde&#13;
gewijzigde toedeling acht de rechtbank niet&#13;
van zodanig gewicht dat deze voldoende zijn&#13;
om het wijzigingsvoorstel van de LC af te wijzen.&#13;
Maatschap Noordman wordt als gevolg&#13;
van de gewijzigde toedeling weliswaar geconfronteerd&#13;
met een extra veldkavel, maar gaat&#13;
er – als onvoldoende weersproken namens de&#13;
LC uiteengezet – ook dan nog ten opzichte&#13;
van haar inbreng op vooruit, terwijl maatschap&#13;
Noordman bovendien over een groot&#13;
percentage aan huiskavels beschikt. De&#13;
bezwaren van belanghebbende maatschap&#13;
Peek zijn naar het oordeel van de rechtbank&#13;
evenmin van zodanig gewicht dat die tot&#13;
afwijzing van het wijzigingsvoorstel van de&#13;
LC behoren te leiden. Maatschap Peek wordt&#13;
als gevolg van de gewijzigde toedeling weliswaar&#13;
geconfronteerd met een afstandsvergroting&#13;
ten aanzien van een aan haar toegedeelde&#13;
veldkavel, maar ook zij gaat er – als onvoldoende&#13;
weersproken namens de LC uiteengezet&#13;
– ten opzichte van haar inbreng nog steeds&#13;
op vooruit. Met betrekking tot deze bezwaren&#13;
heeft dan ook te gelden dat zij moeten wijken&#13;
voor het algemene landinrichtingsbelang dat&#13;
aan de terechte bezwaren van reclamant inzake&#13;
de grootte van diens huiskavel behoort&#13;
te worden tegemoetgekomen, waarbij met het&#13;
wijzigingsvoorstel van de LC bovendien het&#13;
belang van belanghebbende maatschap Braakman&#13;
wordt gediend in die zin dat haar huiskavel&#13;
wordt vergroot van circa 40% naar circa&#13;
55% van de bedrijfsoppervlakte.&#13;
De rechtbank komt voor wat betreft de&#13;
bezwaren 1 en 2 tot de slotsom dat deze&#13;
gedeeltelijk gegrond zullen worden verklaard&#13;
en dat het plan van toedeling zal worden&#13;
gewijzigd overeenkomstig het verzoek van de&#13;
LC als verwoord onder 2. Hetgeen reclamant&#13;
en belanghebbenden overigens nog te berde&#13;
hebben gebracht kan niet tot een ander oordeel&#13;
leiden.&#13;
Ter toelichting op bezwaar 3 stelt reclamant&#13;
dat de LC de eerst na de peildatum aan hem&#13;
overgedragen gronden van Borst bij het plan&#13;
van toedeling ten onrechte als inbreng van&#13;
reclamant heeft meegenomen en aldus in&#13;
afwijking van de hoofdregel niet overeenkomstig&#13;
de wens van Borst als diens inbreng aan&#13;
Borst en daarmee feitelijk aan reclamant heeft&#13;
toebedeeld. Volgens reclamant heeft de LC&#13;
onzorgvuldig gehandeld door niet met alle&#13;
betrokkenen te overleggen omtrent de wenselijkheid&#13;
van het meenemen van de transacties&#13;
van Borst na de peildatum en hun – eventuele&#13;
– aanvullende toedelingswensen. Reclamant&#13;
heeft hier nog aan toegevoegd dat de LC&#13;
onvoldoende rekening heeft gehouden met&#13;
zijn belangen gelet op het marktwaardeverschil&#13;
tussen de door hem aangekochte grond&#13;
van Borst en de droogtegevoelige dekzandrug&#13;
grond die aan hem is toebedeeld.&#13;
De LC is ten aanzien van bezwaar 3 in essentie&#13;
van mening dat zij – door bij het opmaken&#13;
van het plan van toedeling de transacties van&#13;
Borst met reclamant en de belanghebbenden&#13;
maatschap Peek en Nijensteen mee te nemen&#13;
en aldus een uitzondering te maken op de&#13;
peildatum – een betere toedeling heeft kunnen&#13;
maken voor de belanghebbenden maatschap&#13;
Peek en Nijensteen en dat zij daarbij reclamant&#13;
niet heeft benadeeld.&#13;
De rechtbank overweegt met betrekking tot&#13;
bezwaar 3 als volgt.&#13;
Vast staat dat de LC de transacties van Borst&#13;
tot verkoop en levering van gronden aan&#13;
reclamant en aan de belanghebbenden maatschap&#13;
Peek en Nijensteen, welke transacties&#13;
na de peildatum van 1 mei 1999 hebben&#13;
plaatsgevonden, heeft verwerkt in het plan&#13;
van toedeling.&#13;
De door de CLC vastgestelde richtlijnen voor&#13;
het plan van toedeling houden, voor zover&#13;
van belang (onder 1.1.), het volgende in:&#13;
“Het Plan van Toedeling wordt ontworpen&#13;
naar de rechtstoestand zoals de vastgestelde&#13;
lijst van rechthebbenden die aangeeft, aangevuld&#13;
met nadien bij het Kadaster bekend&#13;
geworden mutaties tot een bepaald moment.&#13;
Dit moment wordt de peildatum van het Plan&#13;
van Toedeling genoemd …”&#13;
Ter toelichting dient nog hetgeen (onder 1.4.)&#13;
in de brochure “info juni 1998 wenszitting&#13;
Plan van Toedeling” is vermeld:&#13;
“Indien een belanghebbende na die peildatum&#13;
een akte van aankoop bij het Kadaster laat&#13;
inschrijven, heeft dat tot gevolg dat hij voor&#13;
deze grond geen wensen meer kan indienen&#13;
en de toedeling zal worden gebaseerd op de&#13;
wensen van de eigenaar op het moment van de&#13;
peildatum.”&#13;
De rechtbank begrijpt het bezwaar van reclamant&#13;
aldus dat hij ten eerste van mening is dat&#13;
de LC haar bevoegdheden te buiten is gegaan&#13;
door, zoals – gelet op hetgeen onder 7.1 en 7.2&#13;
is vermeld – vaststaat, af te wijken van de&#13;
richtlijn inzake de peildatum. Onder 4.1 is&#13;
reeds overwogen dat de richtlijnen zijn aan te&#13;
merken als beleidsregels. In artikel 196, eerste&#13;
lid LIW is bepaald dat de LC het plan van&#13;
toedeling ontwerpt met in achtneming van de&#13;
richtlijnen en dus niet – zoals uit artikel 4:84&#13;
Awb zou volgen – overeenkomstig de richtlijnen.&#13;
Artikel 196 LIW sluit naar het oordeel&#13;
van de rechtbank dan ook – mede gelet op de&#13;
inherente afwijkingsbevoegdheid als bedoeld&#13;
in artikel 4:84 Awb – niet uit dat de LC –&#13;
onder afweging van de betrokken belangen en&#13;
mits deugdelijk gemotiveerd – afwijkt van de&#13;
richtlijn inzake de peildatum. Afwijking van&#13;
de peildatumrichtlijn is voorts niet in strijd te&#13;
achten met het bepaalde in artikel 170 LIW,&#13;
nu dit voorschrift inhoudt – voor zover van&#13;
belang – dat na de samenstelling van de lijst&#13;
van rechthebbenden rechtverkrijgenden door&#13;
de LC als rechthebbende kunnen worden&#13;
erkend. Dit betekent dat anders dan reclamant&#13;
kennelijk meent het handelen van de LC niet&#13;
op voorhand in strijd is te achten met enig&#13;
wettelijk voorschrift.&#13;
De rechtbank begrijpt dat reclamant zich ten&#13;
tweede op het standpunt stelt dat de LC ter&#13;
zake van de afwijking van de peildatum haar&#13;
hoorplicht heeft geschonden door niet met&#13;
alle betrokkenen te overleggen. Reclamant&#13;
heeft hier – gelet op het verhandelde ter zitting&#13;
van de rechtbank – kennelijk het oog op&#13;
het bepaalde in de artikelen 4:7 en 4:8 Awb.&#13;
Reclamant gaat er dan evenwel aan voorbij&#13;
dat die artikelen betrekking hebben op de&#13;
voorbereiding van beschikkingen en dat een&#13;
plan van toedeling niet als een beschikking is&#13;
aan te merken. Overigens is niet aannemelijk&#13;
geworden dat – zoals reclamant stelt – de LC&#13;
enkele belanghebbenden wél maar reclamant&#13;
niet in de gelegenheid heeft gesteld om te&#13;
reageren op het meenemen van transacties van&#13;
na de peildatum in het plan van toedeling. Er&#13;
is niet meer of anders komen vast te staan dan&#13;
dat maatschap Peek aan de LC heeft gemeld&#13;
dat zij een transactie met Borst was aangegaan&#13;
en dat de LC dit heeft geverifieerd bij Borst.&#13;
Ten derde is reclamant van mening dat de LC&#13;
de bij de afwijking van de peildatum betrokken&#13;
belangen onvoldoende tegen elkaar heeft&#13;
afgewogen. De LC heeft gemotiveerd uiteengezet&#13;
waarom het meenemen van de na de&#13;
peildatum door Borst aangegane transacties in&#13;
het plan van toedeling in het voordeel is van&#13;
de belanghebbenden maatschap Peek en Nijensteen,&#13;
heeft geleid tot een betere toedeling&#13;
van de beschikbare gronden en dat een en&#13;
ander niet in het nadeel is van reclamant.&#13;
Reclamant heeft hiertegenover niet aannemelijk&#13;
gemaakt dat hij in enig door de LC mee te&#13;
nemen belang is benadeeld. Wat er ook zij van&#13;
het door reclamant bedoelde marktwaardeverschil&#13;
en de droogtegevoeligheid van de aan&#13;
hem toegedeelde gronden ten noorden van de&#13;
Hagenweg, niet gebleken is dat de LC niet –&#13;
zoals zij behoort te doen – rekening heeft&#13;
gehouden met de schattingswaarde van deze&#13;
gronden en de te dier zake onder 3.4. van de&#13;
door de CLC vastgestelde richtlijnen getrokken&#13;
grens van een verschil van twee schattingsklassen.&#13;
De rechtbank komt op grond van het voorgaande&#13;
tot de conclusie dat bezwaar 3 ongegrond&#13;
zal worden verklaard.&#13;
Bezwaar 4 zal ongegrond worden verklaard.&#13;
De familie Meefout heeft – zoals de LC aanvoert&#13;
– geen bezwaar gemaakt tegen het plan&#13;
van toedeling. Reclamant is op dit bezwaar ter&#13;
zitting van de rechtbank niet teruggekomen,&#13;
zodat geen aanleiding bestaat nader in te gaan&#13;
op dit bezwaar.&#13;
Met betrekking tot bezwaar 5 heeft te gelden&#13;
dat de LC zich terecht op het standpunt stelt&#13;
dat de LIW niet voorziet in methodes om de&#13;
uitruil van gronden tussen twee afzonderlijke&#13;
ruilverkavelingsblokken af te dwingen. Voor&#13;
een dergelijke uitruil komt het dan ook aan op&#13;
minnelijke verwerving van gronden die dan&#13;
kunnen worden ingebracht in het door betrokkene&#13;
gewenste ruilverkavelingsblok. Vast&#13;
is komen te staan dat de LC heeft getracht om&#13;
in minnelijk overleg te komen tot verplaatsing&#13;
van het bedrijf van reclamant zonder dat dit&#13;
tot resultaat heeft geleid. De LC kan dan ook&#13;
niet worden verweten – als reclamant dit al&#13;
bedoelt te stellen – dat zij onvoldoende&#13;
inspanningen heeft verricht om het bedrijf van&#13;
reclamant op één plaats te concentreren. Het&#13;
standpunt van reclamant dat de LC bij de&#13;
bepaling van het percentage dat zijn huiskavel&#13;
uitmaakt van de bedrijfsoppervlakte rekening&#13;
had behoren te houden met zijn gronden gelegen&#13;
in het ruilverkavelingblok Salland-West&#13;
vindt geen steun in de wet of de door de CLC&#13;
vastgestelde richtlijnen voor het plan van toedeling.&#13;
De rechtbank zal dit bezwaar dan ook&#13;
ongegrond verklaren.&#13;
Resumerend komt de rechtbank tot de slotsom&#13;
dat de bezwaren 1 en 2 gedeeltelijk&#13;
gegrond zullen worden verklaard, dat het plan&#13;
van toedeling om die reden zal worden gewijzigd&#13;
overeenkomstig het onder 2 verwoorde&#13;
verzoek van de LC en dat deze bezwaren&#13;
voor het overige ongegrond zullen worden&#13;
verklaard. De bezwaren 3, 4 en 5 zullen ongegrond&#13;
worden verklaard. De rechtbank ziet,&#13;
nu de bezwaren van reclamant slechts gedeeltelijk&#13;
gegrond worden verklaard, geen aanleiding&#13;
voor een kostenveroordeling ten laste&#13;
van de LC.&#13;
Beslissing&#13;
De rechtbank:&#13;
– verklaart de bezwaren 1 en 2 van reclamant&#13;
gedeeltelijk gegrond en wijzigt het plan van&#13;
toedeling als weergegeven in de aan dit vonnis&#13;
gehechte bijlage met twee kaartbijlagen en&#13;
neemt voorts in het plan van toedeling op een&#13;
recht van veedrift ter breedte van 5 meter ten&#13;
behoeve van de kavels 055.510 en 055.515 en&#13;
ten laste van de kavels 055.505 en 055.506;&#13;
– verklaart de bezwaren 1 en 2 van reclamant&#13;
voor het overige ongegrond;&#13;
– verklaart de bezwaren 3, 4 en 5 van reclamant&#13;
ongegrond.&#13;
NOOT&#13;
In deze uitspraak worden enkele bestuursrechtelijke&#13;
noten gekraakt. In de eerste plaats&#13;
staat de rechtbank voor de vraag, welke Awbkwalificatie&#13;
toekomt aan de Richtlijnen voor&#13;
het plan van toedeling. In de geruchtmakende&#13;
uitspraak inzake de ruilverkaveling Sauwerd&#13;
(Agr.r. 2003/5161) had de Rechtbank Groningen&#13;
nog de conclusie getrokken dat de richtlijnen&#13;
moesten worden aangemerkt als algemeen&#13;
verbindende voorschriften. Annotator Zevenbergen&#13;
had daar al vraagtekens bij gezet, als&#13;
ik het goed zie, voornamelijk voor wat betreft&#13;
het definitiedeel “algemeen”. De Zwolse&#13;
rechtbank komt nu tot de conclusie dat het&#13;
beleidsregels zijn. De Haan was in het boek&#13;
Onroerend-goedrecht, deel c: Landinrichting,&#13;
blz. 187, uit 1988 al tot diezelfde slotsom&#13;
gekomen. Deze kwalificatie zou onder meer&#13;
betekenen dat van de richtlijnen mag worden&#13;
afgeweken ingevolge de inherente afwijkingsbevoegdheid,&#13;
neergelegd in art. 4:84 Awb.&#13;
Deze afwijkingsbevoegdheid zou bovendien&#13;
ook uit de wet zelf blijken, waar in artikel 196&#13;
gesproken wordt over de opstelling van het&#13;
plan van toedeling met inachtneming van de&#13;
richtlijnen. Deze terminologie betekent volgens&#13;
de rechtbank dus: afwijken mag. Hoewel&#13;
ik mij in het resultaat wel kan vinden, is de&#13;
redenering niet geheel sluitend. Om te beginnen&#13;
betekent in acht nemen volgens mij niet&#13;
zonder meer dat afwijking is toegestaan. De&#13;
terminologie van de wetgever is zeer divers en&#13;
dus wel vaker onduidelijk. De Rechtbank&#13;
noemt zelf (rechtsoverweging 7.3) de term&#13;
overeenkomstig, die inderdaad sterker lijkt,&#13;
evenals de term in overeenstemming met of&#13;
niet in strijd met die men bijvoorbeeld in&#13;
respectievelijk art. 37 Wet op de Ruimtelijke&#13;
Ordening en art. 44 Woningwet aantreft.&#13;
Maar de term in acht nemen in artikel 2a en&#13;
4a van de Wet op de Ruimtelijke Ordening&#13;
betekent daar wel degelijk dat van concrete&#13;
beleidsbeslissingen in pkb’s en in streekplannen&#13;
(waar het in die artikelen over gaat) niet&#13;
mag worden afgeweken. In wettelijke bepalingen&#13;
worden voor afwijkingsmogelijkheden&#13;
andere termen gebruikt, zoals rekening houden&#13;
met (art. 36l Wet op de Ruimtelijke Ordening;&#13;
art. 4.12 en 4.19 Wet milieubeheer), in&#13;
aanmerking nemen (art. 19, tweede lid, Landinrichtingswet)&#13;
of na toetsing aan (art. 42&#13;
Liw). Als we aannemen dat de afwijkingsbevoegdheid&#13;
dus niet zomaar op art. 196&#13;
gebaseerd kan worden kan ook de inherente&#13;
afwijkingsbevoegdheid van art. 4:84 in casu&#13;
geen uitkomst bieden. Dit artikel laat immers&#13;
alleen afwijking ten gunste van de burger toe.&#13;
Als niet van de richtlijnen mag worden afgeweken,&#13;
zouden het dus best (algemeen) verbindende&#13;
voorschriften kunnen zijn. De rechtbank&#13;
heeft de afwijkingsbevoegdheid in&#13;
rechtsoverweging 4.2 trouwens nog niet eens&#13;
nodig. De richtlijnen zijn immers geformuleerd&#13;
als na te streven wenselijkheid. En van&#13;
een “streven” kun je niet afwijken. Dat ligt&#13;
weer anders in rechtsoverweging 7.3, nu de&#13;
richtlijnen op het punt van de peildatum&#13;
imperatief zijn geformuleerd (zie de weergave&#13;
in rechtsoverweging 7.2). Ik lees de richtlijn op&#13;
dit punt vooral als een procedurele bepaling.&#13;
De peildatum is niet – buiten de wet om –&#13;
ingevoerd om invloed uit te oefenen op&#13;
inbreng en toedeling of iets dergelijks, maar&#13;
als een praktisch ijkpunt. Er zal een moment&#13;
moeten zijn, waarna transacties niet meer&#13;
(kunnen) worden meegenomen. De rechter&#13;
accepteert het verschijnsel peildatum al lang,&#13;
meestal trouwens in geschillen waarbij een&#13;
belanghebbende meent dat een transactie ten&#13;
onrechte niet is meegenomen. In casu is het&#13;
andersom: een transactie na de peildatum is&#13;
door de landinrichtingscommissie toch nog&#13;
meegenomen. Welk bezwaar de belanghebbende&#13;
daartegen nu precies heeft wordt uit de&#13;
uitspraak niet erg duidelijk – en de rechtbank&#13;
concludeert ook dat hij geen belang heeft.&#13;
Intussen doet zich het merkwaardige feit voor,&#13;
dat er geen wettelijke bevoegdheid bestaat om&#13;
een peildatum vast te stellen, en dat er dus&#13;
eigenlijk ook helemaal geen sprake kan zijn&#13;
van beleidsregels. De belanghebbende heeft&#13;
dus eigenlijk helemaal niets om zich op te&#13;
beroepen, hetgeen de rechtbank ook in overweging&#13;
7.3 lijkt te willen uitdrukken. In het&#13;
kader van het beroep van de belanghebbende&#13;
op de hoorplicht van art. 4:7 en 4:8 Awb geeft&#13;
de rechtbank een tweede bestuursrechtelijke&#13;
kwalificatie, zij het een negatieve, ten beste.&#13;
Zijn de richtlijnen aan te merken als beleidsregels,&#13;
het plan van toedeling is niet aan te&#13;
merken als een beschikking. Deze conclusie&#13;
wordt niet nader onderbouwd. Men kan&#13;
evengoed volhouden dat het bij het plan van&#13;
toedeling gaat om een bundel van beschikkingen,&#13;
zie aldus De Haan, a.w., blz. 181. Dan&#13;
zou de betrokkene dus ook wel degelijk&#13;
gehoord moeten zijn. Men kan in elk geval de&#13;
beslissing om af te wijken van de peildatum&#13;
als een beschikking kwalificeren, hoewel de&#13;
bevoegdheid strikt genomen niet bestaat. De&#13;
rechtbank zegt niet wat het plan van toedeling&#13;
dan wèl is, maar een “besluit” in de zin&#13;
van art. 1:3 Awb is het natuurlijk wel. Ik wijs&#13;
er op dat de verplichting tot horen ook dan&#13;
kan bestaan, met name in het kader van de&#13;
zorgvuldige voorbereiding (art. 3.2 Awb). Dat&#13;
de belanghebbende hier nu over procedeert&#13;
bewijst mijns inziens op zich al, dat hij ten&#13;
onrechte niet is gehoord. Uit niets blijkt dat de&#13;
‘gemotiveerde uiteenzetting’ van de landinrichtingscommissie,&#13;
waarvan in rechtsoverweging&#13;
7.5 sprake is, ook al bij de voorbereiding&#13;
van het plan van toedeling een rol heeft&#13;
gespeeld.&#13;
D.W. Bruil</content><legacyfootnotes/><footnotes><footnote/></footnotes><auteurs/><published>2003-06-01 00:00:00</published><modified>2003-06-01 00:00:00</modified><editiondate>2003-06-01</editiondate><htmlpath>https://denhollander.info/artikel/4508</htmlpath></article>
</articles></edition>