<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2012</searchword><id>10115</id><udhid>UDH:TvAR/10115</udhid><titel> De bedrijfsopvolgingsfaciliteit in de Successiewet en de Rechtbank Breda</titel><searchwords><searchword>TvAR 10/2012</searchword><searchword>UDH:TvAR/10115</searchword></searchwords><attachments><attachment><name>TvAR2012_10_01_De_bedrijfsopvolgingsfaciliteit.pdf</name><extention>pdf</extention><url>https://denhollander.info/download/8710/ci</url></attachment></attachments><inleiding>Terwijl de komkommertijd vanwege de zomervakantie in juridisch Nederland leek te zijn aangebroken, schudde de Rechtbank Breda veel juristen wakker. Zij deed de opmerkelijke uitspraak dat de wetgever bij het opnemen van de bedrijfsopvolgingsfaciliteiten in de Succes­siewet zijn ruime beoordelingsvrijheid heeft overschreden door ondernemingsvermogen en privévermogen ongelijk te behandelen zonder objectieve en redelijke rechtvaardigingsgrond. Volgens de rechtbank is er hierdoor sprake van onaanvaardbare discriminatie.&#13;
</inleiding><content>De casus die tot dit oordeel van de rechtbank leidde was de volgende. De op 8 januari 2007 overleden erflater heeft tot 2004 een landbouwonderneming gedreven. Het ondernemingsver­mogen bestond ondermeer uit landbouwgronden, een boerderij met opstallen en daarbij be­horende landbouwmachines. Na de staking van de onderneming verpachtte erflater zijn voor­malige onderneming aan zijn toekomstige enige erfgenaam. Deze erft van erflater de aan hem verpachte landbouwgronden. Deze landbouwgronden zijn dan geen ondernemingsvermogen meer volgens de Successiewet. Erfgenaam doet echter een beroep op de bedrijfsopvolgings­faciliteit. Aan de rechtbank lag de vraag voor of de erfgenaam ondanks het feit dat er geen sprake was van vererving van ondernemingsvermogen de bedrijfsopvolgingsfaciliteit kon toepassen op zijn verkrijging.1&#13;
Erfgenaam stelde dat art. 26 van het Internationaal Verdrag inzake Burgerrechten en Politie­ke rechten en art. 14 van het Europese Verdrag tot bescherming van de rechten van de Mens, waarin het gelijkheidsbeginsel is neergelegd, ertoe zou moeten strekken dat ook op zijn ver­krijging de bedrijfsopvolgingsfaciliteit zou moeten worden toegepast.&#13;
De rechtbank is van oordeel dat het onderscheid dat de wetgever maakt bij de bedrijfsopvol­gingsfaciliteit tussen ondernemingsvermogen en niet-ondernemingsvermogen gerechtvaar­digd is als dit gebaseerd is op het faciliteren van bedrijfsoverdrachten die anders niet plaats zouden kunnen vinden bij gebrek aan voldoende liquide middelen om de erfbelastingclaim te voldoen. Bij de huidige in de wet opgenomen faciliteit is dat onderscheid niet gemaakt. De faciliteit geldt zonder onderscheid naar gevallen waarin liquiditeitsproblemen bestaan en ge­vallen waarin dat niet het geval is. Daarbij wordt volgens de rechtbank de verkrijger voor wie de heffing van erfbelasting geen belemmering vormt voor het voortzetten van de onderne­ming bevoordeeld boven andere verkrijgers.&#13;
De rechtbank geeft in haar motivering expliciet aan dat haar oordeel van algemene strekking is, dus niet alleen voor de specifiek in het geding zijnde feiten. Daaruit zou dus afgeleid kun­nen worden dat waar bedrijfsopvolging niet aan de orde is, ook van discriminatie sprake is als de faciliteit niet toegepast kan worden.&#13;
Moeten we in de agrarische sector blij zijn met deze uitspraak die veel commotie in de suc­cessierechtpraktijk teweeg heeft gebracht en tot een enorme administratieve last (bezwaar­schriften) van de belastingdienst heeft geleid?&#13;
Ik weet het niet. De huidige bedrijfsopvolgingsfaciliteit is zeer gunstig voor de agrarische sector, mits sprake is van - globaal gesteld - een materiële onderneming (en voldaan wordt aan een aantal andere voorwaarden, zie art. 35b e.v. Successiewet) is er een vrijstelling van € 1.006.000,- en daarboven 83% van de verkrijging. Gezien de omvang van het kapitaal dat gemoeid is bij vererving van landbouwgronden en de daarop gevestigde bedrijven is deze fa­ciliteit ook niet overbodig. Wanneer de werkingssfeer van de faciliteit uitgebreid wordt in de zin zoals door de Rechtbank Breda is aangegeven, komt er ongetwijfeld een wetswijziging. De schatkist heeft de erfbelasting te hard nodig! Het is te hopen dat de kern van de voor de agrarische sector zo broodnodige faciliteit overeind blijft, te weten: te voorkomen dat de ver­schuldigde erfbelasting tot financiële problemen kan leiden die de continuïteit van de onder­neming zouden kunnen aantasten.2 Mogelijk en wenselijk is de wettelijke regeling zo aan te passen (er is overigens hoger beroep ingesteld) dat de belastingplichtigen voor wie de rege­ling oorspronkelijk gemaakt is, deze ook kunnen benutten. &#13;
Ik wil hierbij de woorden die de Minister gebruikte bij de introductie van de bedrijfsopvol­gingsfaciliteit in de Successiewet aanhalen: ‘Vanuit het algemeen sociaal-economisch belang is het onwenselijk dat een onderneming die overgaat door vererving, moet worden gestaakt of geforceerd moet worden verkocht zonder dat de bedrijfsresultaten daar aanleiding toe geven, met als gevolg een verlies aan werkgelegenheid en economische diversiteit’. &#13;
Met instandhouding van dat voor de agrarische sector zo belangrijke principe is mijns inziens van discriminatie geen sprake! &#13;
&#13;
</content><legacyfootnotes>1. In 2007 werd op grond van de toenmalige bedrijfsopvolgingsfaciliteit de waarde van de ver­kregen onderneming voor 75% als te conserveren inkomen in aanmerking genomen.&#13;
2. Zie MvT Kamerstukken II 1997/98, 25688, nr. 3, hierover T.C. Hoogwout, ‘Bedrijfsopvolging in de Successiewet discriminatie’, FTV 2012, nr. 41. &#13;
</legacyfootnotes><footnotes><footnote/></footnotes><auteurs>T.J. Mellema-Kranenburg&#13;
</auteurs><published>2012-10-01 00:00:00</published><modified>2012-10-01 00:00:00</modified><editiondate>2012-10-01</editiondate><htmlpath>https://denhollander.info/artikel/10115</htmlpath></article>
</articles></edition>