<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1999</searchword><id>5723</id><udhid>UDH:TvAR/5723</udhid><titel>Suikerquotum: het belang van de bietenteler en de binding aan grond</titel><searchwords><searchword>TvAR 10/1999</searchword><searchword>UDH:TvAR/5723</searchword></searchwords><attachments><attachment><name>1999_nr 10_Artikel_Harten.pdf</name><extention>pdf</extention><url>https://denhollander.info/download/5655/ci</url></attachment></attachments><inleiding>Inleiding&#13;
Het suikerquotum is relatief grondgebonden.1 Dat is een keuze van het bedrijfsleven,&#13;
vastgelegd in de regels van het Suikersysteem. De argumenten voor die keuze overtuigen&#13;
echter niet. De binding aan grond geeft praktische problemen, nog versterkt&#13;
door de uitleg die de pachtrechter eraan geeft. Het lijkt daarom de hoogste tijd om de&#13;
knellende band los te maken en een andere manier te kiezen om de belangen van de&#13;
bietenteler te dienen – als voorbeeld voor andere quoteringen.&#13;
Het suikerquotum is niet volledig gebonden aan grond, zoals het grondgebonden&#13;
mestproductierecht. Volledig grondgebonden houdt namelijk in:&#13;
– Aan de gerechtigde tot het gebruik van grond komt van rechtswege een specifieke&#13;
bevoegdheid toe, waaraan een grens is gesteld die is uitgedrukt in een bepaalde&#13;
hoeveelheid per hectare.2 Die hoeveelheid en de bijbehorende rechten en plichten&#13;
worden kortweg aangeduid als ‘quotum’.&#13;
– Bij een grondtransactie gaat van rechtswege quotum over van vervreemder op verwerver.&#13;
De wetgever kan wel aan die transacties bepaalde eisen stellen, bijvoorbeeld&#13;
door korttijdelijke overdracht van een gebruiksrecht uit te sluiten als titel&#13;
om quotum over te dragen.&#13;
– Slechts tezamen met grond is quotum overdraagbaar.&#13;
De band tussen suikerquotum en grond is minder sterk, maar wel vrij complex. Ter&#13;
verduidelijking een kort historisch overzicht.</inleiding><content>De binding aan grond vanaf 1987&#13;
In 1981 heeft de Europese Gemeenschap een suikerquotum vastgesteld, verdeeld over&#13;
de lidstaten. Deze quotering is onderdeel van een pakket maatregelen die tot doel&#13;
hebben stabiele en kostendekkende prijzen te waarborgen op de EG-suikermarkt.&#13;
Kern van deze marktordening is dat de suikerindustrie voor productie tot een&#13;
bepaald maximum (het quotum) een bepaalde bescherming krijgt tegen internationale concurrentie, op voorwaarde dat de bietentelers minimaal een vastgestelde prijs voor&#13;
de grondstof ontvangen. Productie boven het quotum dient te worden afgezet buiten&#13;
de EG, tegen in de regel aanzienlijk lagere prijzen.3 De sector draagt daarvan zelf de&#13;
kosten door middel van heffingen.4&#13;
In de eerste jaren betaalde de Nederlandse suikerindustrieën CSM en SuikerUnie&#13;
(tegenwoordig: Cosun) voor alle geleverde suikerbieten nog dezelfde prijs. De bietenteler&#13;
merkte persoonlijk dus nog niets van een quotum of van heffingen. Toen het&#13;
areaal suikerbieten te groot dreigde te worden kozen industrie en telers, georganiseerd&#13;
in het verband van het Landbouwschap, in 1987 voor het individueel toedelen&#13;
van een quotum. De regeling voor het toedelen en herverdelen van individueel suikerquotum&#13;
heet het Suikersysteem. Het Suikersysteem wordt jaarlijks, al dan niet&#13;
met wijzigingen, vastgesteld in een overeenkomst tussen suikerindustrieën en organisaties&#13;
van bietentelers, met goedkeuring van de minister van LNV.5&#13;
Iedere bietenteler in 1986 heeft zo een suikerquotum gekregen, op basis van zijn&#13;
maximale suikerproductie in de jaren 1982-1986.6 De som van individuele quota is&#13;
gelijk aan het nationale quotum.7 De individuele toewijzing was daarom 70-80% van&#13;
het in de referentieperiode berekende maximum.&#13;
De berekening van de omvang van het individuele quotum, uitgaande van de vijf&#13;
voorafgaande referentiejaren, is in de jaren na 1987 voortgezet, zij het dat er extra factoren&#13;
in de berekening zijn bijgekomen. Zo wordt het quotum dat door de telers niet&#13;
is benut vanaf 1988 niet meer evenredig, maar ‘schijfsgewijs’ verdeeld onder degenen&#13;
die hun quotum overschrijden.8 Verder is er vanaf 1988 een mogelijkheid van correctie&#13;
van de gerealiseerde suikeropbrengst door:&#13;
– het hanteren van een ‘vangnet’: een tot 15% lagere opbrengst wordt in de berekening&#13;
van het quotum meegenomen als was het quotum volledig benut;9 – het buiten beschouwing laten van teeltbelemmeringen in landinrichting (vanaf 1991&#13;
ook: schade door publiekrechtelijke instanties).&#13;
Ook is er vanaf 1988 een regeling voor toewijzing van quotum in bijzondere gevallen,&#13;
met name het in gebruik nemen van nieuwe cultuurgrond bij inpoldering, en bedrijfsvergroting&#13;
in de landinrichting.&#13;
Door deze factoren heeft een teler geen vast, maar een variabel voortschrijdend&#13;
suikerquotum. Dit individuele quotum is bedrijfsgebonden. Bij bedrijfsovername&#13;
gaat het quotum mee naar de opvolger. De hoeveelheid quotum per hectare kan van&#13;
bedrijf tot bedrijf sterk uiteenlopen. De bietenteler is vrij in de keuze van de percelen&#13;
die hij voor de bietenteelt wil benutten. Het suikerquotum rust dus niet op grond.&#13;
Wel is er een binding met grond bij transacties. Iemand die grond koopt of pacht van&#13;
een bietenteler, heeft een bepaalde aanspraak op een evenredig deel van het suikerquotum&#13;
van de vervreemder.10 Echter: de vervreemder dient in te stemmen met deze&#13;
overboeking van quotum. Grondtransacties zonder quotumoverdracht blijven dus&#13;
mogelijk, maar omgekeerd niet.&#13;
Vanaf 1988 geldt een maximum van 2500 kg quotum per hectare overgedragen&#13;
grond. Door grondtransacties kan het quotum per hectare in een bedrijf, zoals hiervoor&#13;
aangegeven, indikken of verdunnen. Het indikken is in 1991 echter beperkt&#13;
door het invoeren van een maximum van 5000 kg suiker per hectare, welk maximum&#13;
in 1995 is verlaagd naar 3500 kg.11 Het meerdere kan (vanaf 1994: ‘zal’) door de&#13;
industrie worden ingenomen en verdeeld onder de andere bietentelers. Sinds 1991&#13;
geldt ook de eis dat degene die quotum verwerft de bijbehorende grond duurzaam&#13;
moet gebruiken, wat vanaf 1997 is gespecificeerd als minimaal zes jaar. Vanaf 1991&#13;
gelden de gegevens van de Landbouwtelling als bewijs voor het voldoen aan de eisen&#13;
van het Suikersysteem.12&#13;
Een bijzondere regeling is er sinds 1988 voor gedwongen pachtbeëindiging. In die&#13;
gevallen is medewerking van degene die grond afstaat niet nodig. De grondeigenaar&#13;
kan een evenredig deel van het quotum tot maximaal 2500 kg per hectare op eigen&#13;
naam of op naam van de volgende grondgebruiker laten overschrijven.&#13;
Samengevat heeft de binding van suikerquotum aan grond drie aspecten:&#13;
1. Een bietenteler moet in zijn bedrijf beschikken over voldoende cultuurgrond,&#13;
namelijk tot maximaal 3500 kg suiker per hectare.&#13;
2. Overdracht van suikerquotum tussen bietentelers is alleen mogelijk met een&#13;
grondtransactie, met een maximum van 2500 kg suiker per hectare, en een verplichting&#13;
voor de verwerver om de grond minimaal zes jaar te gebruiken.13 3. Bij gedwongen pachtbeëindiging volgt het quotum de grond, d.w.z. een evenredig&#13;
deel van het quotum van de afgaande pachter gaat over naar de opvolgende grondgebruiker,&#13;
eveneens met een maximum van 2500 kg per hectare.&#13;
Het belang van de bietenteler voorop&#13;
De binding van suikerquotum aan grond beperkt de vrijheid van de bietenteler om&#13;
over het quotum te beschikken. Bij verkoop moet hij altijd een bepaalde oppervlakte&#13;
grond mee overdragen, voor minimaal zes jaar. En om zijn quotum te behouden moet&#13;
hij aan meer eisen voldoen dan feitelijk nodig is om zijn teeltcontract met de industrie&#13;
te kunnen nakomen. Zo moet hij over drie keer zo veel grond beschikken als hij voor&#13;
de bietenteelt nodig heeft, en dat op basis van een meerjarig contract. Welke argumenten&#13;
of welk algemeen belang rechtvaardigt dit?&#13;
In de loop der jaren zijn vijf redenen genoemd om het suikerquotum te binden aan&#13;
de grond:&#13;
1. Het suikerquotum moet niet een zelfstandig bedrijfsmiddel zijn. Fiscale claims&#13;
moeten zo veel mogelijk worden afgehouden.&#13;
2. Het verhuren van quotum door bietentelers in ruste (ook wel aangeduid als ‘bungalowboeren’)&#13;
moet worden voorkomen. Een teler moet zelf een bedrijf hebben&#13;
met voldoende grond om zijn quotum te benutten.&#13;
3. Het verschuiven van quotum tussen teeltgebieden kan nadelen geven voor de&#13;
grondstofvoorziening van de industrie en voor de telers in de minder productieve&#13;
regio’s.&#13;
4. Vrije handel in quotum werkt kostenverhogend.&#13;
5. Het bevordert een voldoende ruime vruchtwisseling, met eens in de drie jaar suikerbieten&#13;
op dezelfde grond.&#13;
Reeds op het eerste gezicht zijn deze argumenten niet sterk.&#13;
Ad 1. Aan de suikerindustrie komt een deel toe van het Europese c.q. Nederlandse&#13;
quotum. Maar door de regels van het Suikersysteem is de toewijzing aan de bietenteler&#13;
méér dan alleen een factor in de berekening van de uitbetalingsprijs. De teler kan&#13;
het toegewezen quotum behouden wanneer hij aan de gestelde eisen voldoet. Ook&#13;
kan hij het quotum overdragen, zij het met bepaalde beperkingen. Het quotum heeft&#13;
waarde, wat ook zichtbaar wordt in de prijs die telers er onderling voor betalen.14 Het&#13;
is om die redenen zonder meer een vermogensrecht in het vermogen van de bietenteler.&#13;
De fiscus verplicht de bietenteler ook al jaren om aangekocht suikerquotum op&#13;
de balans te activeren tegen minimaal ƒ 1 per kg, en staat toe dat daarop wordt afgeschreven.&#13;
Het is ook geen nadeel dat het suikerquotum als zelfstandig bedrijfsmiddel&#13;
wordt erkend. Integendeel, zou het suikerquotum strikt grondgebonden zijn, dan was&#13;
de waarde een onderdeel van de grondprijs, waarover afschrijving niet is toegestaan.&#13;
Ad 2 en 3. Dat iemand zelf zijn quotum moet (kunnen) voltelen is begrijpelijk,&#13;
maar de mogelijkheid van controle door de suikerindustrie is beperkt. Indien een bietenteler&#13;
zelf een teeltcontract sluit, maar met een derde afspreekt dat deze voor diens eigen risico de bieten teelt en aan de gerechtigde tot het quotum een bepaalde vergoeding&#13;
betaalt, dan hoeft dat nog niet uit de Landbouwtelling te blijken. Met een eenmalige&#13;
verpachting voor zes jaar is quotumoverdracht zonder meer mogelijk. Maar&#13;
door middel van wederzijdse verpachting – of zelfs schijnpacht – is overdracht van&#13;
quotum feitelijk ook mogelijk, zonder dat er grond wordt overgedragen.15 Hierdoor&#13;
is ook niet tegen te gaan dat quotum tussen districten verschuift.&#13;
Ad 4. Het is nog maar de vraag wat de effecten zijn van de binding aan grond op&#13;
de prijsvorming van suikerquotum. Aannemelijk is dat er minder transacties zijn dan&#13;
wanneer quotum vrij verhandelbaar zou zijn. Maar onduidelijk is of de vraag naar&#13;
quotum dan sterker zou stijgen dan het aanbod. In elk geval is een quotumtransactie&#13;
dan op zichzelf goedkoper, omdat de kosten van het opstellen en goedkeuren van&#13;
pachtcontracten vervallen. Mijn indruk is dat het per saldo voor de sector voordeliger&#13;
is om quotumhandel zonder grondtransacties mogelijk te maken.&#13;
Ad 5. Dit is nogal bevoogdend. Het is toch aan de teler om zijn vruchtwisseling te&#13;
bepalen. Het is ook in zijn eigen belang om bodemziektes en opbrengstverliezen te&#13;
voorkomen.&#13;
Zowel voor industrie als teler heeft de binding van quotum aan grond bezwaren. De&#13;
teler moet regelingen treffen om zijn quotum te behouden of over te dragen en de&#13;
industrie heeft een moeilijke taak in handhaving. De argumenten voor grondgebondenheid&#13;
wegen daar niet tegen op.&#13;
Vanzelfsprekend is dit voor discussie vatbaar. Ik geef verder toe dat de binding aan&#13;
grond in principe een toegestane keuze is binnen het Suikersysteem. Het beoogde&#13;
doel is ook zonder meer sympathiek, namelijk om zo veel als mogelijk de positie van&#13;
de reguliere bietenteler te beschermen, tegen zowel nieuwkomers als beëindigers.&#13;
Maar dit doel kan naar mijn mening ook langs een andere, voor de teler minder&#13;
bezwaarlijke, manier worden bereikt, namelijk door nadere eisen te stellen aan het&#13;
teeltcontract, zoals ik hierna zal uiteenzetten. De eerste twee hierboven genoemde&#13;
aspecten van de grondgebondenheid van het suikerquotum kunnen dan vervallen.&#13;
Het derde aspect heeft tot pachtrechtspraak geleid, waarin de pachter naar mijn&#13;
mening ernstig tekort wordt gedaan. Daarover eerst het volgende.&#13;
Suikerquotum en pachtontbinding&#13;
Het Suikersysteem geeft de suikerindustrie een bijzondere bevoegdheid: als er sprake&#13;
is van een grondtransactie (overdracht van een deel van het bedrijf), maar beide partijen&#13;
hebben daarbij niet afgesproken dat er tevens quotum wordt overgedragen, dan&#13;
kan de industrie toch quotum bijschrijven op naam van de opvolgende grondgebruiker&#13;
en dit afboeken bij de afgaande; zie art. 18 leden 5 en 6 van het Suikersysteem&#13;
1999. De bepalingen zijn niet glashelder geformuleerd.16 In samenhang gelezen met&#13;
art. 16 en art. 18 lid 1 heeft deze bevoegdheid betrekking op: – gedwongen pachtbeëindiging van bouwland, d.w.z. ontbinding door de pachtrechter&#13;
of situaties waarin de pachter geen verlenging vraagt of deze niet krijgt;&#13;
– situaties waarin de pacht is ingegaan vóór 1987, het jaar van invoering van de individuele&#13;
quotering;17&#13;
– een evenredig deel van het quotum van de afgaande grondgebruiker tot maximaal&#13;
2500 kg per hectare.&#13;
Snijders bepleit analoge toepassing op erfpacht.18 Het Suikersysteem beperkt deze&#13;
mogelijkheid echter tot gedwongen pachtbeëindiging.&#13;
Het Pachthof te Arnhem leidt hieruit af dat de verpachter aanspraak heeft op een&#13;
evenredig deel van het suikerquotum van de pachter, dus in de verhouding van de&#13;
oppervlakte pachtgrond tot de totale bedrijfsomvang. Een pachter die zijn suikerquotum&#13;
aan een ander vervreemdt en het niet aan zijn verpachter kan overdragen, pleegt&#13;
wanprestatie en is schadeplichtig jegens de verpachter.19&#13;
Het Suikersysteem beoogt namelijk een sterke grondgebondenheid, aldus het&#13;
Pachthof. Bovendien is de omvang van de suikerproductie in hoofdzaak afhankelijk&#13;
van de eigenschappen van de grond. Tenslotte is het volgens het Suikersysteem mogelijk&#13;
dat de verpachter tegen de wil van de pachter en zonder vergoeding suikerquotum&#13;
op zijn naam overgeschreven krijgt. Het vervreemden van het hele quotum voor&#13;
het einde van de pacht staat wat dat betreft gelijk aan het weigeren om mee te werken&#13;
aan een overeenkomst met een opvolgende teler. Een redelijk handelend pachter moet&#13;
ervoor zorgen dat er geen quotum verloren gaat. Dit nalaten is een tekortkoming in&#13;
de zin van art. 25 Pachtwet. Dus is er grond voor pachtontbinding, waarbij de pachter&#13;
het verlies van suikerquotum volledig aan verpachter moet vergoeden.20&#13;
Het Pachthof stelt dat in de verhouding pachter/verpachter niet kan worden&#13;
gesproken van een door pachter opgebouwd vermogensrecht dat bij pachtbeëindiging&#13;
aan verpachter wordt gelaten. Derhalve is er geen plicht tot vergoeding van verpachter&#13;
aan pachter.21 Deze stelling is door rechtsgeleerden bekritiseerd. Bruil ziet geen&#13;
principiële verschillen tussen melk- en suikerquotering en Mertens onderschrijft dat.22&#13;
Beide regelingen geven op zich geen verplichting tot of belemmering van een betaling&#13;
van een vergoeding van verpachter aan pachter voor het quotum. Wel is de omvang&#13;
van de melkproductie minder grondgebonden dan de omvang van de bietenproductie.&#13;
Maar de kwaliteit van de grond en de normale bedrijfsvoering, met eens in de vier&#13;
of vijf jaar bietenteelt op dezelfde grond, door het Pachthof als doorslaggevend beschouwd&#13;
bij de vraag of de pachter ook bijgedragen heeft aan (de waarde van) het bij&#13;
de grond behorende suikerquotum, zijn volgens Bruil maar van relatieve betekenis. Het Pachthof houdt niettemin aan de eigen visie vast.23&#13;
Toch is de kritiek mijns inziens terecht. Suikerquotum is, zoals gezegd, een vermogensrecht.&#13;
De pachter heeft het weliswaar niet opgebouwd, maar wel in stand gehouden&#13;
en hij laat het, al dan niet gedwongen, aan de verpachter.De verschillen tussen melken&#13;
suikerquotering zijn wat dit betreft niet doorslaggevend. In beide gevallen krijgt&#13;
de teler een individueel, bedrijfsgebonden quotum. Mijn redenering is: de verpachter&#13;
heeft een deel van het bedrijfsvermogen ter beschikking gesteld. Door deze gemeenschappelijke&#13;
inspanningen valt het quotum in een gemeenschap tussen pachter en verpachter;&#13;
zie art 3:166 BW. Volgens lid 2 is ieders aandeel daarin 50%, tenzij uit de&#13;
onderlinge rechtsverhouding anders voortvloeit.24 Mijn conclusie daaruit is dat de&#13;
pachter daarom slechts over zijn eigen aandeel van het suikerquotum mag beschikken.&#13;
Noch uit de quotering, noch uit de verhouding pachter/verpachter volgt echter in het&#13;
algemeen dat de pachter verplicht zou zijn het suikerquotum volledig in stand te houden.&#13;
Naar mijn mening is de teler vrij om te bepalen hoeveel hectare suikerbieten hij&#13;
jaarlijks wil telen.25 Wel is te verdedigen dat hij onrechtmatig handelt door zijn quotum&#13;
onnodig te doen vervallen, bijvoorbeeld door bedrijfsbeëindiging voor pachtbeëindiging.&#13;
Wat de waardeverdeling betreft: voor de melkquotering is een verdeling bepleit op&#13;
basis van het aandeel dat de verpachter heeft geleverd in het geheel van productiefactoren,&#13;
met name door Tolner (1993). Hoewel dit pleidooi bepaald niet onredelijk is,&#13;
houdt de rechtspraak vast aan de 50/50 verdeling, behalve in bijzondere gevallen.&#13;
Uit de rechtsverhouding tussen pachter en verpachter onderling vloeit niet voort&#13;
dat de verpachter recht zou hebben op de gehele waarde van het suikerquotum. Ook&#13;
het Suikersysteem laat in het midden hoe pachter en verpachter onderling die waarde&#13;
zouden moeten verdelen. Het geeft slechts een dwangmiddel voor het geval de pachter&#13;
– in een conflictsituatie – weigert het evenredige deel van zijn quotum aan de verpachter&#13;
over te dragen.&#13;
Conclusie: in 1987 is aan een bietenteler een quotum toegekend met een bepaalde&#13;
waarde. Anders dan de huidige rechtspraak zou een 50/50-verdeling van de waarde&#13;
daarvan tussen pachter en verpachter reëel zijn. De waardeverdeling zou niet alleen&#13;
toegepast moeten worden tussen pachter en verpachter, maar tussen de grondgebruiker&#13;
(op welke titel dan ook) en degene die hem de grond voor zijn bedrijf in 1986 ter&#13;
beschikking heeft gesteld. Als dit erkend wordt, is de bijzondere bevoegdheid van de&#13;
suikerindustrie in art. 18 van het Suikersysteem feitelijk overbodig.&#13;
Het teeltcontract als alternatief&#13;
Wat betreft de overige aspecten van grondgebondenheid wil ik betogen dat het teeltcontract&#13;
een bruikbaar middel is om de toewijzing van quotum te reguleren. Daarover&#13;
het volgende. Tussen industrie en teler bestaat een contractuele relatie. Het belangrijkste onderdeel&#13;
daarvan is het jaarlijkse teeltcontract. Maar er is een duurzamer band:&#13;
– Een van beide industrieën, namelijk Cosun, is een coöperatie die bestuurd wordt&#13;
door de gezamenlijke leden. Tevens hebben de leden zowel een leveringsrecht als&#13;
-plicht.&#13;
– Ruim 90% van de telers die leveren aan CSM hebben zich georganiseerd in de&#13;
Nederlandse Bieten Federatie, die invloed uitoefent op het door CSM gevoerde&#13;
beleid – waaronder ook de hoogte van de uitbetalingsprijs – en die contractspartij&#13;
is bij het vaststellen van het Suikersysteem.&#13;
– CSM hanteert contracten met een looptijd van tien jaar, op basis waarvan de jaarlijkse&#13;
teeltcontracten worden gesloten. Een contractant kan bovendien op schappelijke&#13;
voorwaarden aandeelhouder worden van de BV.&#13;
In het teeltcontract is het areaal suikerbieten vastgelegd dat de akkerbouwer het&#13;
komende jaar zal gaan telen. Het benodigde zaad koopt hij van de industrie en de&#13;
oogst kan hij afleveren ter verwerking tot suiker. Het contract bevat verder een aantal&#13;
bepalingen over het afleveren en een aantal algemene voorwaarden, in overeenstemming&#13;
met de EG-Verordeningen.26 De prijs die de teler voor de bieten zal ontvangen,&#13;
staat niet in het contract. Wel vermeldt het contract in de algemene voorwaarden dat&#13;
het Suikersysteem op de overeenkomst van toepassing is. Het Suikersysteem geeft de&#13;
regels waarmee de hoeveelheid suiker berekend wordt, waarvoor de teler recht heeft&#13;
op een door de EG ondersteunde en beschermde prijs, oftewel zijn individuele aandeel&#13;
in het Nederlandse suikerquotum. Die toewijzing is dus geen onderwerp van&#13;
onderhandelingen.27&#13;
De berekening van de werkelijke aanspraak op uitbetaling aan de teler volgt uit de&#13;
definitieve vaststelling van het individuele quotum, de hoogte van de B-heffing, de&#13;
uitbetalingsprijs voor de C-bieten en eventuele toeslagen op de prijs afhankelijk van&#13;
het bedrijfsresultaat.&#13;
Vanuit het principe van contractsvrijheid is de industrie niet verplicht de teler na&#13;
afloop van het teeltcontract een nieuw contract aan te bieden, tenzij:&#13;
– de looptijd van een meerjarig contract nog niet is verstreken c.q. de teler lid is van&#13;
de coöperatie en de teler in staat is zijn verplichtingen daaruit na te komen;&#13;
– er toezeggingen zouden zijn gedaan of verwachtingen gewekt;&#13;
– de redelijkheid dit gebiedt.&#13;
Door invoering van de suikerquotering is echter aan de relatie industrie/teler een&#13;
nieuw (publiekrechtelijk) aspect toegevoegd.28 Er is dus sprake van een dubbele&#13;
rechtsverhouding tussen industrie en teler. Niettemin staat het teeltcontract voorop.&#13;
De quotering betreft uiteindelijk slechts het bepalen van de bietenprijs. Aan het Suikersysteem op zich kunnen telers geen recht op levering ontlenen.29&#13;
Maar de samenhang van suikerquotum met het teeltcontract is zo sterk dat wie een&#13;
quotum heeft, in redelijkheid ook in de gelegenheid moet zijn om een teeltcontract te&#13;
sluiten.30 Dat geldt zeker degene die in het voorgaande jaar een teeltcontract heeft&#13;
gehad, maar naar mijn mening ook voor een koper van suikerquotum. Het Suikersysteem&#13;
kent de rechthebbende op quotum expliciet de bevoegdheid toe om het suikerquotum&#13;
over te dragen. Er zijn geen categorieën van kopers uitgesloten. De vraag is&#13;
overigens of dat rechtmatig zou zijn, om aldus de bietenteelt voor nieuwkomers af te&#13;
schermen en de concurrentie te beperken. Daarop ga ik hier niet verder in.&#13;
Wel zou nieuwe telers voor het eerste jaar een eenjarig contract kunnen worden&#13;
aangeboden. Ik zie niet in op grond waarvan een nieuwe teler het recht zou hebben&#13;
meteen een tienjarig contract af te sluiten of lid te mogen worden van de coöperatie.&#13;
Uiteraard is de contractuele relatie niet onverbrekelijk. De industrie is in redelijkheid&#13;
niet te verplichten een teeltcontract te sluiten met iemand die weliswaar aanspraak&#13;
heeft op toewijzing van quotum, maar zijn bedrijf heeft beëindigd en/of&#13;
onvoldoende grond heeft om de bietenteelt te kunnen uitvoeren.31 Deze beide eisen&#13;
kunnen met recht aan een (aspirant-)teler worden gesteld. ‘Bungalowboeren’ komen&#13;
dan niet in aanmerking voor een teeltcontract.&#13;
Gelet op het belang van de bietenteler zou deze echter wel in de gelegenheid moeten&#13;
zijn om aan te tonen dat hij hieraan (nog) voldoet; niet alleen door het overleggen&#13;
van gegevens van de Landbouwtelling, maar ook met kadastrale gegevens, pachtcontracten,&#13;
boekhoudrapporten, gegevens van de jaarlijkse aanvraag voor MacSharrysteun,&#13;
eventueel getuigenverklaringen e.a. Het zou goed zijn als het Suikersysteem&#13;
dwingend zou voorschrijven dat een teler dergelijk bewijsmateriaal al dan niet op verzoek&#13;
van de industrie overlegt.&#13;
Ik zie slechts één criterium op grond waarvan de industrie over wel of niet aangaan&#13;
van een contract zou kunnen beslissen, welke een gerechtvaardigde reden is om de&#13;
keuzevrijheid van de bietenteler in het verkopen van het suikerquotum te beperken.&#13;
En dat betreft het gerechtvaardigde beleid van de industrie om de aanvoer van grondstof&#13;
te spreiden over de verschillende teeltgebieden, o.a. om voldoende aanvoer te&#13;
garanderen en transportkosten in de hand te houden. Naar mijn mening zou in het&#13;
Suikersysteem opgenomen kunnen worden dat er per district een bepaald minimumen&#13;
maximumareaal suikerbieten of hoeveelheid suikerquotum geldt. Slechts binnen&#13;
die grenzen is de industrie dan verplicht mee te werken aan overdracht van suikerquotum. Niet is in te zien waarom de industrie nog aanvullende eisen zou moeten of mogen&#13;
stellen, zoals:&#13;
– het persoonlijk telen van de bieten: zeggenschap en financieel risico zijn voldoende&#13;
voorwaarden voor ondernemerschap, dus ook voor het kunnen zijn van contractspartij;&#13;
– duurzaam beschikken over grond: ook grond die voor minder dan zes jaar bij het&#13;
bedrijf in gebruik is, kan benut worden voor de bietenteelt. Er is geen reden om&#13;
grondruil – of een zekere specialisatie, zoals bijvoorbeeld in de aardappelteelt heel&#13;
gebruikelijk is – voor de bietenteelt te beperken;&#13;
– in samenhang met het vorige: een maximum te stellen aan het quotum per hectare.&#13;
Er is geen dwingende reden waarom een teler twee tot drie keer zo veel grond moet&#13;
hebben dan hij feitelijk dat jaar nodig heeft. Voldoende is dat de teler aannemelijk maakt&#13;
dat hij voldoende geschikte grond heeft om zijn teeltcontract te kunnen nakomen.&#13;
De desbetreffende bepalingen van het Suikersysteem inzake grond kunnen daarom&#13;
beter vervallen. In plaats daarvan zouden in het Suikersysteem de bovengenoemde&#13;
eisen aan een teler bij het aangaan van een teeltcontract opgenomen kunnen worden.&#13;
Samenvatting en slotwoord&#13;
Allereerst is het gewenst om, ook bij het vaststellen van het Suikersysteem, ronduit te&#13;
erkennen dat het individuele suikerquotum een vermogensrecht is in het vermogen&#13;
van de bietenteler. Wanneer de bietenteler in 1986 kon beschikken over grond van een&#13;
derde, dan heeft deze derde aanspraak op een deel van de waarde van het toegekende&#13;
quotum. In principe moet de bietenteler overigens in de gelegenheid zijn om zijn&#13;
quotum te behouden of te vervreemden. Wel is het terecht om, in het belang van de&#13;
regelmatige bietenteler, enige voorwaarden te stellen. Deze kunnen gekoppeld worden&#13;
aan het teeltcontract.&#13;
Voor het behoud van quotum c.q. het recht op toekenning zijn aanvaardbare eisen:&#13;
– De bietenteler moet zelf zijn contract nakomen, dat wil zeggen de overwegende&#13;
zeggenschap hebben over en financieel risico lopen in de uitvoering van de bietenteelt.&#13;
– De bietenteler moet zelf een agrarisch bedrijf hebben en voor het desbetreffende&#13;
teeltjaar over voldoende grond beschikken. De titel op grond waarvan hij over&#13;
grond beschikt, is niet van belang.&#13;
De bietenteler zou met alle middelen moeten kunnen aantonen dat hij hieraan voldoet.&#13;
Voor het overdragen van quotum zou als voorwaarde kunnen gelden dat het suikerquotum&#13;
per district niet beneden een bepaald minimum of boven een bepaald&#13;
maximum uitkomt. Zo niet, dan is de industrie niet verplicht voor de desbetreffende&#13;
hoeveelheid met een teler een nieuw of ruimer teeltcontract aan te gaan.&#13;
Als de eis gehandhaafd blijft dat slechts degene die een teeltcontract heeft afgesloten&#13;
in aanmerking komt voor een toewijzing van quotum, en als in het Suikersyteem&#13;
bovengenoemde eisen inzake het teeltcontract worden opgenomen, dan zouden de&#13;
bepalingen betreffende grondgebondenheid van het suikerquotum kunnen vervallen.&#13;
Dit betoog kan ruimer toegepast worden, want er zijn meerdere quoteringen&#13;
waarin een relatie is gelegd met grond. En er kunnen meerdere redenen zijn om een quotering in te voeren, zowel met het oog op het functioneren van een bepaalde&#13;
markt als vanwege milieubelangen. Productiebeperking is vanuit het perspectief van&#13;
de vrije wereldhandel tegenwoordig allesbehalve populair. Quotering voor het milieu,&#13;
in de vorm van al dan niet verhandelbare emissierechten, zal wellicht de komende&#13;
jaren meer aandacht krijgen. Beide motieven zijn naar mijn mening echter legitiem.&#13;
Ik wil bepleiten dat de binding van een quotum aan grond alleen terecht is wanneer&#13;
het doel is het gebruiksrecht van de grond in een bepaald opzicht te beperken,&#13;
bijvoorbeeld het onttrekken van grondwater of de bemesting. In het algemeen – of de&#13;
quotering nu economische of ecologische doelen dient – is een dergelijke band nodeloze&#13;
ballast. Nodeloos, omdat een productiecontract of een vergunning voldoende&#13;
mogelijkheden biedt om de gewenst beperkingen te handhaven.&#13;
De suikerquotering heeft bewezen een bijzonder effectief systeem te zijn, gelet op&#13;
het gestelde doel en de zelffinanciering. Na het losmaken van de binding van het quotum&#13;
aan de grond zou het een lichtend voorbeeld kunnen zijn voor iedere sector&#13;
waarin beperkingen nodig of wenselijk zijn.&#13;
Literatuurlijst&#13;
Bruil, D.W, ‘Pacht en suiker’, Agr.r. 1995, p. 125-137.&#13;
Hoog, P.A. de, ‘De factorkostenmethode: de visie van het Pachthof’, Agr.r. 1997,&#13;
p. 54-60.&#13;
Mertens, L.P.J., ‘Voor wie is de suiker zoet?’ Agr.r. 1996, p. 270-281.&#13;
Mertens, L.P.J., ‘Jurisprudentie inzake suikerquotum’, Land- en Tuinbouw Bulletin&#13;
1998, nr. 9, p. 5-7.&#13;
Noordhuis, A.E., ‘Het suikerbietenquotum in juridisch perspectief’, Agr.r. 1995,&#13;
p. 102-124.&#13;
Snijders, G.M.F., ‘Erfpacht en productierechten’, Land- en Tuinbouw Bulletin 1995,&#13;
nr. 8, p. 1-3.&#13;
Snijders, G.M.F., ‘Bietenquotum, pacht en wanprestatie: enkele kanttekeningen&#13;
bij Pachthof 14 januari 1997, 95/127P, Van Nieuwenhuize/Van Sluis’, Agr.r. 1998,&#13;
p. 433-435.&#13;
Tolner, J., ‘Pacht en (schade)vergoeding bij overdracht van melkquotum: een juridische&#13;
en bedrijfseconomische benadering van de verhouding pachter-verpachter’,&#13;
Agr.r. 1993, p. 73-88.</content><legacyfootnotes>1. Het aan de teler toegewezen quotum wordt door de suikerindustrie aangeduid als polsuikerreferentie,&#13;
door de bietentelers meestal als bietenquotum. Ik noem het suikerquotum, omdat het naar mijn mening&#13;
een echt quotum is, een productierecht uitgedrukt in kg’s suiker.&#13;
2. Van rechtswege, dus door de overheid op grond van een formele wet toegekend. Dit ter onderscheiding&#13;
van privaatrechtelijke regelingen waarin een productieomvang of een nader naar kwantiteit bepaalde&#13;
bevoegdheid wordt toegekend.&#13;
3. De afgelopen jaren was het prijsverschil tussen EG en wereldmarkt gemiddeld zo’n ƒ 75 per ton suikerbieten.&#13;
Als indicatie voor het economisch belang: in Nederland gaat het om ± 115.000 hectare per jaar.&#13;
Genoemd prijsverschil komt neer op ± ƒ 4000 per hectare.&#13;
4. Omdat er twee soorten heffingen zijn, een vaste algemene heffing en een variabele voor een deel van het&#13;
quotum, is het quotum onderverdeeld in een A- en B- gedeelte. Productie boven het quotum heet&#13;
‘C-suiker’.&#13;
5. Door deze “overeenkomst van het betrokken bedrijfsleven” wijkt Nederland af van de standaardquotering&#13;
met een A- en een B-quotum, zoals de Verordening (EEG) nr. 1785/81 van de Raad, 30 juni 1981,&#13;
Pb 1981 L 177/4 dat aangeeft. Hoewel naar mijn mening het Landbouwschap in de jaren tot en met&#13;
1997 formeel gezien geen organisatie van bietentelers was – zie bijvoorbeeld ook Noordhuis (1995) –,&#13;
meen ik dat de regeling in het algemeen wel rechtsgeldig is. Vanaf 1998 is er geen enkel formeel gebrek&#13;
meer aan de besluitvorming over het Suikersysteem.&#13;
6. Voor de meeste telers gold het gemiddelde van de drie jaren met de hoogste opbrengsten als uitgangspunt,&#13;
zij het dat 1986 slechts meetelde voor zover dat gemiddelde daardoor niet hoger werd. Voor degenen&#13;
die alleen in 1986 bieten teelden, was het maximum 25% van hun bedrijfsoppervlakte maal het districtsgemiddelde&#13;
van suikerproductie per hectare.&#13;
7. Nederland heeft het eigen productieplafond, het quotum van 872.000 ton suiker, verhoogd met 5% tot&#13;
915.000 ton, om de aanwezige verwerkingscapaciteit en afzetmogelijkheden te kunnen blijven benutten.&#13;
8. Schijfsgewijs wil zeggen: in opeenvolgende rondes wordt het te herverdelen quotum in gelijke porties&#13;
uitgedeeld aan de overschrijders. Degenen die hun quotum slechts weinig hebben overschreden, krijgen&#13;
hierdoor hun gehele overschrijding bij hun quotum meegeteld, de grote overschrijders slechts gedeeltelijk.&#13;
9. In 1989 ingevoerd maar toegepast op de teeltjaren vanaf 1988.&#13;
10. Het Suikersysteem 1987 kent bovendien een regeling voor grondtransacties in de periode 1 mei 1984&#13;
t/m 31 december 1986. Grondverwervers kunnen extra quotum krijgen die meetelt in hun eigen referentieperiode&#13;
(zie noot 5).&#13;
11. Uit de tekst van de Suikersystemen blijkt niet welke grond tot het bedrijf mag worden gerekend. Uit&#13;
jurisprudentie van de Arbitragecommissie is echter op te maken dat eenzelfde duurzaamheid vereist is&#13;
als bij grondtransacties; zie Mertens (1998).&#13;
12. Aanvullend bewijs, zoals accountantsrapporten en getuigenverklaringen, zijn echter toegelaten. De&#13;
Arbitragecommissie voor het Suikersysteem heeft dit meerdere keren erkend; zie o.a. Agr.r. 1999/4951.&#13;
13. Uitzonderingen op dit aspect van grondgebondenheid zijn er bij bedrijfsverplaatsing (art 19 lid 3 en&#13;
art. 22 leden 1 en 5 Suikersysteem 1999).&#13;
14. Die prijs is zo’n ƒ 2 - 3 per kg. N.B. In een eenmalige opkoopregeling heeft de industrie in 1998 ook zelf&#13;
voor ingeleverd quotum betaald, namelijk ƒ 1,50 per kg, welke prijs ook bij de herverdeling onder de&#13;
overige bietentelers is gehanteerd.&#13;
15. Wederzijdse pacht: partijen verpachten aan elkaar eenzelfde oppervlakte grond voor eenzelfde periode.&#13;
Bij een van de verpachtingen gaat suikerquotum over, dat na pachtbeëindiging bij de pachter blijft.&#13;
Schijnpacht: idem, maar elk van beide partijen houdt de eigen grond in gebruik.&#13;
16. Duidelijker was als lid 5 het maximum van 2500 kg per hectare had vermeld (zoals art 16 dat bepaalt) en&#13;
lid 6 had verwezen naar lid 5 in plaats van naar lid 2.&#13;
17. Bij verpachtingen vanaf 1987 mag verwacht worden dat partijen een regeling treffen inzake het suikerquotum.&#13;
18. Snijders (1995), p. 2. Zie de literatuurlijst aan het einde van het artikel.&#13;
19. Pachthof Arnhem 29 november1994, Brooijmans/Priem en Priem/Brooijmans, Agr.r. 1995/4742.&#13;
20. In een bepaald geval (zie noot 22) stelt het Pachthof de schade vast op 2500 kg per hectare x ƒ 1,50.&#13;
Snijders (1998) bekritiseert deze berekening. 2500 kg/ha is het maximum dat door de industrie kan&#13;
worden overgeboekt, maar de werkelijke schade is het evenredige deel van het quotum.&#13;
21. Anders Pachtkamer Assen 4 mei 1993, Mulder-Boonstra/Koops, Agr.r. 1995/4743.&#13;
22. Bruil (1995) en Mertens (1996).&#13;
23. Pachthof Arnhem 14 januari 1997, Van Nieuwenhuize/Van Sluis, Agr.r. 1998/4918, besproken door&#13;
Snijders (1998).&#13;
24. Ik volg daarin het Pachthof Arnhem 24 september 1996, Francis/Hooge Huys, besproken door&#13;
De Hoog (1997).&#13;
25. Omdat de teler niet beschikt over een vast quotum, dienen bij het berekenen van het te verdelen quotum&#13;
de wijzigingen op basis van de 3 uit 5-regel en de toewijzingspercentages sinds 1987 verrekend te&#13;
worden; echter niet de eventuele grond- en quotumtransacties, of structurele wijzigingen vanwege bijzondere&#13;
gevallen.&#13;
26. Verordening (EEG) 206/68 van de Raad inzake raamvoorschriften voor contracten inzake de aankoop&#13;
van suikerbieten, Pb. 1968, L 53/37, aangevuld met Vo. (EEG) 225/72, Pb. 1972, L 28/2 en gerectificeerd&#13;
in Pb. 1974, L17/22.&#13;
27. Wel is bezwaar en beroep mogelijk tegen beslissingen inzake het toewijzen of intrekken van quotum in&#13;
bijzondere gevallen, en tegen de toewijzing in het algemeen op grond van art. 29 (hardheidsgevallen).&#13;
28. Publiekrechtelijk, omdat de industrie bij het toedelen en herverdelen van suikerquotum naar mijn&#13;
mening een overheidstaak vervult. De argumenten daarvoor en de gevolgen daarvan laat ik hier in het&#13;
midden.&#13;
29. Zie art. 1 lid 3 Suikersysteem. De rechtspraak volgt dit; bijvoorbeeld Hof Den Bosch 19 september&#13;
1990, NJ 1991, nr. 251.&#13;
30. Ook het omgekeerde geldt: als een teler niet meer beschikt over quotum, kan de industrie hem niet verplichten&#13;
(op grond van meerjarige afspraken of lidmaatschap van de coöperatie) een teeltcontract af te&#13;
sluiten.&#13;
31. Wanneer iemand niet meer in aanmerking komt voor een teeltcontract, heeft zijn quotum geen waarde&#13;
meer. Naar mijn mening zou de industrie bij beslissingen om de contractuele relatie te verbreken of niet&#13;
te verlengen zich dienen te gedragen als bestuursorgaan, dus volgens de regels van de Awb. Bijvoorbeeld:&#13;
de teler in de gelegenheid stellen zijn quotum over te dragen, of tegen een vergoeding bij de&#13;
industrie in te leveren.&#13;
</legacyfootnotes><footnotes><footnote/></footnotes><auteurs>C.C. van Harten</auteurs><published>1999-10-01 00:00:00</published><modified>1995-10-31 00:00:00</modified><editiondate>1999-10-01</editiondate><htmlpath>https://denhollander.info/artikel/5723</htmlpath></article>
</articles></edition>