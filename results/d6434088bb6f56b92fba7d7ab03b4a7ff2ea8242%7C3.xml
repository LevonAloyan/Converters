<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1987</searchword><id>6340</id><udhid>UDH:TvAR/6340</udhid><titel>Een milieuvisie op de mestregelgeving</titel><searchwords><searchword>TvAR 9/1987</searchword><searchword>UDH:TvAR/6340</searchword></searchwords><attachments><attachment><name>1987_nr 9_Artikel_Logemann.pdf</name><extention>pdf</extention><url>https://denhollander.info/download/6122/ci</url></attachment></attachments><inleiding>INLEIDING&#13;
Op basis van gegevens uit de landbouwtelling van 1984 is bekend dat er in Nederland&#13;
bijna honderd miljoen ton dierlijke mest wordt geproduceerd. Deze hoeveelheid&#13;
lijkt zich thans om een aantal redenen te stabiliseren.&#13;
De eerste mestoverschotten ontstonden in de randgebieden van Oost-, Midden- en&#13;
Zuid-Nederland, de regio's waar de intensieve veehouderij zich het verst heeft ontwikkeld.&#13;
In het begin van de zeventiger jaren is ook op nationaal niveau de balans&#13;
tussen de produktie van en de behoefte aan dierlijke mest uit evenwicht geraakt.1&#13;
Een eenvoudige rekensom leert dat de huidige 98,5 miljoen ton dierlijke mest die&#13;
per jaar wordt geproduceerd, er ongeveer 49 miljoen milieuhygiënisch als overschot&#13;
moet worden aangemerkt. Van deze 49 miljoen ton kunnen er bij maximale spreiding&#13;
van mest over Nederland nog negen miljoen ton worden gebruikt op bedrijven&#13;
met een mesttekort (akkerbouwbedrijven en veehouderijen met een relatief extensieve&#13;
produktie). Zo blijft ieder jaar nog veertig miljoen ton dierlijke mest over die niet&#13;
binnen de Nederlandse landbouw milieuhygiënisch verantwoord kan worden aangewend.&#13;
2 Uitgaande van spoorwagons met een lengte van tien meter en een inhoud&#13;
van 25 m3 is voor het - fictieve - transport hiervan per jaar een goederentrein nodig&#13;
van 16 000 kilometer lengte. Dat wil zeggen een trein in oostelijke richting waarvan&#13;
de staart ergens in Midden-Nederland en de kop aan de Canadese Westgrens staat.&#13;
Maar... export van dierlijke mest vanuit Nederland vindt nagenoeg niet plaats en&#13;
het genoemde jaarlijkse overschot komt dus vrijwel geheel in het milieu terecht.</inleiding><content>LEEFBAARHEID IN HET GEDING&#13;
Het grootste deel van de geproduceerde mest wordt op de bij het eigen bedrijf of&#13;
in de directe omgeving gelegen gronden uitgereden. Er is daarbij sprake van een -&#13;
soms verregaande - overdosering van in de mest aanwezige plantenvoedingsstoffen&#13;
(met name stikstof, fosfaat en kali) en zware metalen (met name koper, cadmium&#13;
en zink). De overdosering brengt zowel voor de landbouw als voor het milieu schadelijke gevolgen met zich mee. Ophoping van mineralen en zware metalen leidt tot&#13;
verlies van de bodemvruchtbaarheid, achteruitgang van de kwaliteit van de gewassen&#13;
en gezondheidsrisico's voor het vee. Uitspoeling van stikstof in de vorm van nitraat en&#13;
van kali naar het grondwater leidt tot aantasting van het grondwater als grondstof&#13;
voor de drinkwatervoorziening en als drinkwater voor het vee. Uit de rapportage van&#13;
het Landelijk Meetnet Grond water kwaliteit in 19863 bleek dat het grondwater op&#13;
tien, en zelfs op 25 meter diepte sterk verontreinigd is. Bovendien bleek dat het&#13;
aantal verzuurde meetpunten in één jaar tijd was verdubbeld. Als gevolg van deze&#13;
verzuring werden op verschillende plaatsen te hoge concentraties aluminium in het&#13;
grondwater aangetroffen. Aluminium heeft giftige eigenschappen voor planten en&#13;
dieren, dus ook voor de mens. De zandgrond blijkt in Nederland de&#13;
veiligheidsnorm van de EG-drink wat er richtlijn van 50 mg/l met gemiddeld (!) zeventig&#13;
procent te overschrijden. Het gevolg is dat drinkwaterbedrijven in toenemende&#13;
mate in de problemen komen en dat kwelwater merkbaar wordt verrijkt met nitraat.&#13;
Zo verwachten de Nederlandse drinkwaterbedrijven bij een zestigtal pompstations&#13;
problemen met een te hoog nitraatgehalte op grond van de bemesting die nu reeds&#13;
heeft plaatsgevonden.&#13;
Naast nitraatvervuiling zal Nederland naar verwachting binnenkort ook worden&#13;
geconfronteerd met de uitspoeling van fosfaat. Ophoping (accumulatie) van fosfaat&#13;
in de bodem leidt immers op den duur tot verzadiging, waarna de uitspoeling van&#13;
fosfaat naar grond- en oppervlaktewater plaatsvindt. Te samen met de directe afspoeling&#13;
van stikstof en fosfaat levert dit een belangrijke bijdrage aan de verrijking&#13;
met mineralen (eutrofiëring) van het oppervlaktewater en via het grond- en oppervlaktewater&#13;
aan de eutrofiëring van voedselarme natuurgebieden. Onderzoekers van&#13;
de Rijksuniversiteit van Utrecht hebben duidelijk gemaakt wat, bij een bemestingsniveau&#13;
van 1983, de omvang van de fosfaatdoorslag in de toekomst zal zijn: binnen&#13;
tien jaar na 1983 zal onder 4,5 procent van de cultuurgronden in de dekzandgebieden&#13;
in Zuid-, Oost- en Midden-Nederland fosfaatdoorslag plaatsvinden. Het gaat&#13;
dan om ongeveer 25 000 hectare cultuurgrond.4 Daarbij zij opgemerkt dat over het&#13;
algemeen wordt aangenomen dat fosfaatdoorslag over een bepaalde oppervlakte de&#13;
waterkwaliteit van een duizendvoudige oppervlakte kan verstoren.&#13;
In Nederland is thans meer dan de helft van het bos van een verminderde vitaliteit.&#13;
Dit is mede het gevolg van de ammoniakemissie. Deze uitstoot van ammoniak is in&#13;
Nederland vrijwel geheel toe te schrijven aan de land- en tuinbouw en voor 85 procent&#13;
aan de produktie, de opslag en het uitrijden van dierlijke mest.&#13;
Vitaliteitsachteruitgang geeft vrij spel aan de meest uiteenlopende (gebreks)ziekten&#13;
en plagen. Zij is het gevolg ofwel van directe inwerking op het blad, ofwel van&#13;
indirecte inwerking via de bodem. Directe schade treedt slechts op bij zeer hoge concentraties,&#13;
zoals tegenover de ventilatie-opening van een varkensstal. Indirecte schade wordt echter al bij veel lagere concentraties geconstateerd.5 Gemiddeld over Nederland&#13;
draagt ammoniak voor circa dertig procent bij aan de verzuring van bosgrond.&#13;
Plaatselijk kan dit percentage echter oplopen tot zeventig procent of meer. REGELGEVING PAS LAAT OP GANG&#13;
Een beleid op het gebied van het mestvraagstuk is in Nederland relatief laat van de&#13;
grond gekomen. Dit ondanks de signalen die vanaf 1969 door enkele ambtenaren&#13;
en door milieu-organisaties werden afgegeven.&#13;
Zo bleef regelgeving jarenlang beperkt tot de Wet op de Ruimtelijke Ordening en&#13;
de Hinderwet. De uitvoering van beide wetten is in handen van gemeente- en provinciebesturen;&#13;
niveau's waarop plaatselijke belangen en boerenlobbies vaak de overhand&#13;
hebben. De groei van het aantal veehouderijbedrijven is hierdoor nauwelijks&#13;
merkbaar beïnvloed. De werkingssfeer van de Hinderwet is bovendien beperkt tot&#13;
de stalgebouwen en mestopslagruimten; het uitrijden van drijf mest valt er buiten.&#13;
Tot 1981 was de Hinderwet bovendien slechts van toepassing op door mensen ondervonden&#13;
stankhinder. Pas sinds februari 1987 bestaan er op grond van de verruimde&#13;
reikwijdte richtlijnen ten aanzien van de schade door ammoniak. Niet eerder dan&#13;
nadat in 1984 bij enkele drinkwaterwinplaatsen normoverschrijdingen van nitraat&#13;
optraden werd een wet met algemene invloed op de omvang van de mestproduktie&#13;
afgekondigd: de Interim wet beperking varkens- en pluimveehouderijen (zie onder&#13;
meer het artikel van prof. mr W. Brussaard in dit nummer). Zoals bekend was het&#13;
op grond van deze wet gedurende twee jaar in het gehele land verboden een nieuw intensief veehouderijbedrijf te vestigen, terwijl bestaande bedrijven&#13;
bij uitbreiding aan maxima werden gebonden, afhankelijk van de regio waarin zij&#13;
waren gelegen. De Interimwet bevatte echter zo veel ontsnappingsmogelijkheden dat&#13;
de pluimveestapel in die periode desondanks met 10,5 procent en de varkensstapel&#13;
zelfs met 21 procent toenam.&#13;
GROEI NIET TOT STAAN GEBRACHT&#13;
Sedert dit jaar is de Interimwet vervangen door de Meststoffenwet en de Wet bodembescherming.&#13;
Nieuwvestiging en uitbreiding zijn onder het regiem van de&#13;
Meststoffenwet weer toegestaan, mits een totale mestproduktie (uitgedrukt in fosfaat)&#13;
van 125 kilogram per hectare per jaar niet wordt overschreden. De Meststoffenwet&#13;
is voorts voor wat de dierlijke mest betreft beperkt tot rundvee, varkens, kippen&#13;
en kalkoenen, terwijl schapen, geiten, pelsdieren, konijnen en eenden buiten&#13;
schot blijven. De milieu-organisatie Stichting Natuur en Milieu heeft laten zien dat&#13;
ook onder deze bepalingen zoveel ontsnappingen mogelijk zijn dat opnieuw voor&#13;
een uitbreiding van het mestvraagstuk moet worden gevreesd.6 Zo waarschuwde&#13;
Natuur en Milieu in de ontwerpfase al voor uitbreiding van de intensieve veehouderij&#13;
als 'tweede tak' in akkerbouwgebieden en op relatief extensieve&#13;
melkveehouderijbedrijven. Daarnaast sprak zij de verwachting uit dat de meest kapitaalkrachtige&#13;
bedrijven in staat zullen blijken ook onder de nieuwe regels hun produktiecapaciteit&#13;
uit te breiden. De bepalingen in de Meststoffenwet sluiten immers&#13;
BV-vorming niet uit. Aangezien de meest kapitaalkrachtige bedrijven vooral gelegen&#13;
zijn in de huidige concentratiegebieden van veehouderij is een verdere aantasting&#13;
van deze toch al zwaar geteisterde gebieden het gevolg. Ten slotte wees zij op een&#13;
mogelijke investeringsgolf in een aantal in de Meststoffenwet niet gereguleerde sectoren&#13;
(met name de pelsdier- en konijnenfokkerij).&#13;
Het is op dit moment nog te vroeg om deze voorspellingen aan de praktijk te toetsen.&#13;
Een feit is echter dat diverse veevoederconcerns zich momenteel tot de akkerbouwers&#13;
richten met voorlichtingsmateriaal over onder meer mestvarken- en slachtkuikenhouderij.&#13;
Onder de akkerbouwers in het noorden van het land bestaat daarvoor&#13;
veel belangstelling, al heeft dit (nog) niet geleid tot grootscheepse deelname.&#13;
Anderzijds bestaat bij Natuur en Milieu de indruk dat ook de groei in de pelsdierfokkerij&#13;
zich momenteel in verhevigde mate voortzet, al laat zich dat op dit moment&#13;
nog niet staven.&#13;
Mochten deze ontwikkelingen zich inderdaad voltrekken, dan dreigen daardoor&#13;
op zeer systematische wijze alle mogelijkheden die de meststoffenwetgeving op dit&#13;
moment biedt - in afwachting van strengere normen vanaf 1991 - volledig te worden&#13;
benut. De ontwikkelingen leiden ertoe dat:&#13;
- het landelijk mestoverschot toeneemt, waardoor de problemen na 1991 alleen&#13;
maar worden vergroot; - de uitstoot van probleemstoffen in relatief schone gebieden stijgt. Dit geldt met&#13;
name voor de uitstoot van ammoniak, de belasting met zware metalen en in bijvoor&#13;
beeld het Noordelijk Zandgebied de uitspoeling van nitraat en kalium naar het&#13;
grondwater;&#13;
- het aantal bedrijven met een 'tekort' aan dierlijke mest afneemt, waardoor de&#13;
optimale spreiding van het mestoverschot over de bedrijven wordt gefrustreerd;&#13;
- de benodigde verwerkingscapaciteit van dierlijke mest in de concentratiegebieden&#13;
zal moeten toenemen.&#13;
Om deze redenen vroeg de Stichting Natuur en Milieu op 12 februari 1987 om een&#13;
uitbreidingsverbod voor de pelsdierhouderij en op 1 april 1987 om een verbod op&#13;
vestiging van nieuwe veehouderijbedrijven (als hoofdbedrijf of als neventak). Tot&#13;
nu toe werd door beide betrokken ministeries niet op deze verzoeken gereageerd.&#13;
De concentratie van veehouderij op de grotere en meer kapitaalkrachtige bedrijven&#13;
is tot nu toe beperkt gebleven door het vigerende strenge Verplaatsingsbesluit.&#13;
Een versoepeling van dit besluit is echter door de minister van Landbouw en Visserij&#13;
in het vooruitzicht gesteld.&#13;
EEN TOTAALAANPAK ONTBREEKT&#13;
De beide wetten, Meststoffenwet en Wet bodembescherming, alsmede de vele&#13;
(concept-)uitvoeringsbesluiten zijn niet in staat om het mestvraagstuk adequaat aan&#13;
te pakken. De mestregelgeving richt zich immers op:&#13;
a. slechts een deel van het mestgebruik (kunstmest, zuiveringsslib en compost&#13;
worden niet in de normering betrokken);&#13;
b. op slechts een deel van de probleemstoffen (alléén fosfaat);&#13;
c. op slechts een deel van de veehouderijsectoren: alleen de grootste sectoren:&#13;
rundvee, varkens, kippen en kalkoenen.&#13;
'Kleinere' mestsoorten als mest van eenden, pelsdieren of parelhoenders behoeven&#13;
niet in de mestgift te worden betrokken, zelfs als deze dieren als tweede tak op een&#13;
overschotbedrijf worden gehouden.&#13;
Een duidelijke, afgeronde taakstelling ten aanzien van het terugdringen van de&#13;
mestoverschotten tot aanvaardbare proporties ontbreekt. Ten onrechte, want een&#13;
dergelijke taakstelling, inclusief de te bereiken eindnorm (in het Besluit gebruik dierlijke&#13;
meststoffen) zou de duidelijkheid voor alle betrokkenen aanzienlijk hebben&#13;
vergroot. Ontoereikend is genoemd besluit ook door het achterwege laten van bepalingen&#13;
ten aanzien van nitraat, kali en de zware metalen en ten aanzien van de ammoniakdepositiedoelstellingen,&#13;
zoals de minister van Milieubeheer onlangs zelf ten&#13;
overstaan van de Tweede Kamer constateerde (UCV mestactieprogramma d.d. 4 mei&#13;
1987). Ten slotte is het besluit ook ontoereikend doordat de voorgestelde normering&#13;
geenszins een opvulling van de norm in relatief onaangetaste gebieden en toename&#13;
van het totale mestoverschot uitsluit.&#13;
De ontoereikendheid van de mestregelgeving moge ook blijken uit het volgende&#13;
staatje uit de memorie van antwoord bij de behandeling van de Meststoffenwet in&#13;
de Eerste Kamer. Tabel 2. De ontwikkeling van het oppervlak fosfaatverzadigde gronden in hectaren&#13;
voor verschillende bemestingsscenario's.&#13;
Scenario&#13;
Ongewijzigd beleid&#13;
Voorgenomen beleid&#13;
Bron: Rapport Stichting voor&#13;
Bodemkartering, Fosfaatophoping en uitspoeling in de bodem van&#13;
mestoverschotgebieden, A. Breeuwsma en A.F. Schouwmans, 1986.&#13;
Zelfs bij uitvoering van het Besluit gebruik dierlijke meststoffen treedt een vertienvoudiging&#13;
op van het areaal fosfaatverzadigde gronden!&#13;
In het navolgende zullen wij nader ingaan op enkele 'topics' uit de discussie over&#13;
de mestregelgeving.&#13;
NORMSTELLING&#13;
De weg naar een uiteindelijk milieuhygiënische normstelling 'omstreeks' het jaar&#13;
2000 is in het Besluit gebruik dierlijke meststoffen verdeeld in drie fasen. De eerste&#13;
twee fasen (van elk vier jaar) zijn, wat de normstelling betreft, vastgelegd in het&#13;
besluit zelve; de derde fase wordt 'ter indicatie' in de nota van toelichting genoemd,&#13;
evenals de eindnorm. Afgezien van deze weinig fraaie en weinig zekerheid biedende&#13;
constructie, is het tijdpad vooralsnog weinig effectief (men vergelijke onder meer&#13;
het harde oordeel van de Voorlopige Technische Commissie voor de Bodembescherming&#13;
over het ontwerp van genoemd besluit).7 Illustratief is bijvoorbeeld dat volgens&#13;
het besluit in 1994 op snijmaïspercelen nog een bemesting is toegestaan die gelijk&#13;
is aan 3,5 maal de fosfaatonttrekking! Voor bouwland (in alle fasen 125 kg&#13;
fosfaat/ha/jr) wordt in het geheel geen poging gedaan de overmatige bemesting terug&#13;
te dringen.&#13;
De sprong tussen de toegestane bemesting met dierlijke mest in 1994 en de volgens&#13;
de nota van toelichting omstreeks 2000 te bereiken eindnorm is nog zeer groot en&#13;
zal te gemakkelijk aanleiding geven tot vertraging. Een verdere aanscherping van de&#13;
fasering en de normstelling is noodzakelijk. Een mogelijke versoepeling in 1988, zoals&#13;
nu al door de nota van toelichting bij het Besluit gebruik dierlijke meststoffen&#13;
ter sprake wordt gebracht, is, mede gezien de ernst van het vraagstuk voor het milieu,&#13;
volstrekt uit den boze.&#13;
Een heel ander punt van zorg is wat wel de 'vermaïzing van Nederland' wordt genoemd.&#13;
Reeds eerder waarschuwde Natuur en Milieu voor het op grote schaal scheuren&#13;
van graslanden, onder meer in natuurwetenschappelijk en landschappelijk belangrijke&#13;
beekdalen en weidevogelgebieden, ten behoeve van de maïsteelt. Afgezien van de toegenomen behoefte onder boeren om in eigen ruwvoerproduktie te kunnen&#13;
voorzien, vormt de honderd kilogram hogere bemestingsnorm voor snij maïs wel een&#13;
bijzonder aantrekkelijke stimulans om grasland om te zetten. De regering heeft de&#13;
ernst van deze landschaps- en natuuraantasting tot nu toe echter steeds ontkend (zie&#13;
onder meer memorie van antwoord bij de behandeling van de Meststoffenwet in de&#13;
Eerste Kamer, 18 271). Inmiddels is snijmaïs het belangrijkste akkerbouwgewas van&#13;
Nederland. Uit publikaties in de landbouwpers blijkt dat dit voorjaar opnieuw een&#13;
groter areaal met snijmaïs is ingezaaid; daarbij geven de eigenaren veelal de hogere&#13;
mestnorm als reden op.&#13;
Blijkens de memorie van antwoord bij de behandeling van de Meststoffenwet in&#13;
de Eerste Kamer ziet de regering overigens wel mogelijkheden de vermaïzing tegen&#13;
te gaan (blz. 11). Als instrumenten noemt zij: de inzet van de Relatienota en het vereisen&#13;
van een aanlegvergunning in het kader van de Wet op de Ruimtelijke Ordening.&#13;
De Stichting Natuur en Milieu wil daar een veel bruikbaarder en sneller toepasbaar&#13;
instrument aan toevoegen: het gelijkstellen van de fosfaatnorm voor snijmaïspercelen&#13;
en grasland op 250 kg/ha/j r.&#13;
UITRIJBEPERKINGEN&#13;
In de zomer van 1986 sprak Natuur en Milieu haar waardering uit voor het werk&#13;
van de commissie van deskundigen inzake de uitrij beperkingen (Commissie-&#13;
Wiggers). De voorstellen van deze commissie behelzen een gefaseerde afbouw van&#13;
de bemesting in jaargetijden dat deze de grootste milieuschade veroorzaakt: nazomer&#13;
en herfst en perioden waarin de ondergrond bevroren is. De adviezen van de&#13;
Commissie-Wiggers zijn echter op een teleurstellende manier in de uiteindelijke regelgeving&#13;
(in casu het Besluit gebruik dierlijke meststoffen) verwerkt. In tegenstelling&#13;
tot genoemd advies ontbreekt ook hier een volledige taakstelling. Voorts ontbreken&#13;
regels met betrekking tot het uitrijden van dierlijke mest op bouwland voor&#13;
andere gronden dan zandgrond (zoals de commissie adviseerde). De gekozen termijnen&#13;
zijn over het algemeen korter dan vanuit bedrijfstechnisch oogpunt noodzakelijk&#13;
is (bijvoorbeeld voor bouwland op zandgrond) en in het geval van snijmaïs zelfs&#13;
ridicuul. Het Besluit gebruik dierlijke meststoffen verbiedt voor dit gewas het uitrijden&#13;
van mest in de periode vanaf de oogst tot aan 1 november. Gezien het late&#13;
tijdstip van de maïsoogst (medio oktober) is hier sprake van een uitrijverbod van&#13;
slechts twee a drie weken. Dit nu is, gezien de enorme omvang van de mestproblematiek&#13;
bij deze teelten, volstrekt onvoldoende. Zowel voor de burgerij als voor de betrokken&#13;
boeren is een dergelijke maatregel ten enen male ongeloofwaardig. De&#13;
maatregel stimuleert ternauwernood oplossingen voor de overschottenproblematiek.&#13;
Ook de voorgestelde periode tussen uitrijden en onderwerken (uiterlijk de dag na&#13;
het uitrijden) is onnodig lang. Juist in de eerste uren van de blootstelling is de emissie&#13;
immers het hoogst. Aannemende dat de vervluchtiging gedurende de nacht gering&#13;
is, blijkt uit tabel 31 van het advies van de Commissie-Wiggers dat de emissie bij&#13;
een blootstelling bij twee etmalen daglicht in de orde van grootte van 30-35 procent&#13;
van de potentiële emissie ligt; bij een blootstelling van één etmaal daglicht echter in de orde van grootte van minder dan twintig procent. Dit verschil is zeker de moeite&#13;
van het bewerkstelligen waard. Natuur en Milieu bepleit derhalve dat de uitgereden&#13;
mest nog dezelfde dag en liefst in dezelfde werkgang wordt ondergewerkt. Een bijkomend&#13;
voordeel hiervan zou zijn dat de controle op de naleving er aanzienlijk eenvoudiger&#13;
door wordt.&#13;
GESCHIPPER OM DE EINDNORMEN&#13;
Voorafgaand aan de feitelijke regelgeving is lange tijd gediscussieerd over de basis&#13;
van de normstelling. Diende deze te zijn afgestemd op de economische belangen van&#13;
de landbouw, danwel op milieuhygiënische principes? Aangezien het hier milieuhygiënische&#13;
wetgeving (Wet bodembescherming) betreft is uiteindelijk — terecht! -&#13;
gekozen voor een milieuhygiënische basis. Deze is in de brief aan de Tweede Kamer&#13;
van de ministers Winsemius en Braks d.d. 7 maart 1985 (18 897 nr. 2) als volgt omschreven:&#13;
'In de vorm van dierlijke mest zou uiteindelijk niet meer fosfaat gegeven&#13;
moeten worden dan voor de gewenste gewasopbrengst noodzakelijk is. Wanneer de&#13;
fosfaattoestand van de cultuurgrond ruim voldoende is, kan daarvoor worden&#13;
volstaan met een dosering gelijk aan de onttrekking.'&#13;
Volgens het toenmalige Consulentschap in Algemene Dienst Bodemaangelegenheden&#13;
in de landbouw komt dit neer op 70 kg fosfaat/ha/jr voor akkerbouwprodukten,&#13;
75 kg fosfaat/ha/jr voor snijmaïs en 85 a 110 kg fosfaat/ha/jr voor grasland&#13;
afhankelijk van de intensiteit van het graslandgebruik (voor tuinbouwprodukten ligt&#13;
zij doorgaans zelfs beneden de 50 kg fosfaat/ha/jr). Het zijn deze getallen die in&#13;
het Besluit gebruik dierlijke meststoffen worden genoemd als maximaal toelaatbare&#13;
bemesting op fosfaatverzadigde gronden. Dit betekent echter niet dat de interpretatieslag&#13;
over de eindnorm nu is uitgewoed. Oorspronkelijk in interviews, maar naderhand&#13;
ook in de nota van toelichting bij het Besluit gebruik dierlijke meststoffen&#13;
spreekt minister Braks zich uit voor een eindnorm van 125 kg fosfaat/ha/jr voor&#13;
alle gewassen. De heer Van der Veen, toen nog boerenvoorman en nu directeurgeneraal&#13;
op het Ministerie van Landbouw pleit in dit verband in een interview in het&#13;
blad van het Ministerie van Landbouw zelfs voor 175 kg fosfaat/ha/jr (Platform,&#13;
februari 1986). Als legitimering hiervan wordt gewezen op de mogelijk hogere fosfaatonttrekking&#13;
in het jaar 2000 als gevolg van het gebruik van andere rassen en&#13;
teeltmethoden. Een verhoging van de fosfaatonttrekking is ons inziens zeker niet&#13;
uitgesloten, maar de genoemde mate van verhoging heeft meer weg van 'wishfull&#13;
thinking' of politieke oprekking dan van een deugdelijk onderbouwde beleidskeuze.&#13;
Gelukkig maakte de minster van Milieubeheer onlangs in de vaste Commissie voor&#13;
Landbouw (UCV 4 mei 1987) melding van onderzoek dat de hoogte van de fosfaatonttrekking&#13;
door het gewas nu definitief moet vastleggen. Helemaal gerust stelt deze&#13;
mededeling echter nog niet, omdat het de vraag blijft of 'de politiek' deze wetenschappelijke&#13;
benadering zal overnemen.&#13;
Een te hoog vastgestelde eindnorm betekent echter een nauwelijks meer bespreekbare&#13;
en structureel gelegaliseerde overbemesting tot in lengte van jaren, een situatie&#13;
die vanuit de kwaliteit van het milieu zeer ongewenst is. MESTBANKEN/MESTAFZETCONTRACTEN&#13;
In de aanpak van de rijksoverheid vervult de Landelijke Mestbank een voorname&#13;
rol. Ook in de visie van de milieu-organisaties is er voor deze instelling een taak weggelegd,&#13;
zij het dat zij aan transport en plaatsing van mest in het totale pakket van&#13;
maatregelen minder prioriteit geven dan aan bijvoorbeeld structuurbeleid.&#13;
Doel van de Landelijke Mestbank zou ons inziens moeten zijn: een optimale spreiding&#13;
en aanwending van de overschotten over bedrijven zonder overschot, zonder&#13;
evenwel nieuwe milieuproblemen te veroorzaken. De optimale functie van de Mestbank&#13;
wordt echter danig ondergraven nu door middel van kortingen voor via particulier&#13;
initiatief afgezette mest (mestafzetcontracten) afzonderlijke vervoersstromen&#13;
zullen gaan ontstaan. In deze situatie zal sturing van de juiste mestsoorten naar de&#13;
juiste gebieden uiterst moeilijk worden. Ten slotte ware het wenselijk wanneer de&#13;
Landelijke Mestbank in de aanvangsfase, waarin het naar verwachting zal ontbreken&#13;
aan voldoende opslag- en transportfaciliteiten, haar prioriteiten zou leggen bij&#13;
die gebieden die hoge natuur- en landschapswaarden combineren met een hoge mestdruk.&#13;
Hierbij denke men in eerste instantie aan de gebiedscategorieën uit de Structuurschema's&#13;
Natuur- en Landschapsbehoud en Openluchtrecreatie, zoals bijvoorbeeld&#13;
de grote landschapseenheden en de nationale landschappen.&#13;
OVERHEIDSPAKKET BIEDT ONVOLDOENDE PERSPECTIEF&#13;
De traagheid èn de beperktheid van de mestregelgeving hebben te maken met het&#13;
feit dat de regering zichzelf een onmogelijke voorwaarde stelt. De veehouderij moet&#13;
haar huidige omvang blijven houden, vindt minister Braks. Hij wil dat bereiken door&#13;
enkele technische en infrastructurele oplossingen. Deze zijn als volgt samen te vatten:&#13;
- optimalisatie van het binnenlands mesttransport naar akkerbouwgebieden en andere&#13;
gebieden met een 'mesttekort'; de coördinatie van het transport komt dan in&#13;
handen van de 'Landelijke Mestbank';&#13;
- behandeling van (lees: wateronttrekking aan) mest in centrale verwerkingseenheden,&#13;
gevolgd door afzet van droge mestkorrels in het buitenland; en&#13;
- vermindering van het mineralengehalte (fosfor en stikstof) in het veevoer.&#13;
Een dergelijk pakket biedt echter onvoldoende perspectief binnen de door de regering&#13;
gestelde termijn (tot 2000). Mestverwerking verkeert in een fase die zelfs nog&#13;
voorafgaat aan een proefneming. Mochten de beoogde installaties technisch succes&#13;
hebben, dan blijft het de vraag welk prijskaartje er voor de boer aan hangt. Voor&#13;
binnenlandse afzet van al dan niet bewerkte mest is slechts beperkt plaats. De kans&#13;
is bovendien groot dat door transport van mest ook de nog relatief onbelaste gebieden&#13;
zullen worden aangetast. Afzetmogelijkheden in het buitenland zijn uiterst onzeker.&#13;
Verandering van de samenstelling van het veevoer (maar dan een verminde&#13;
ring van èn fosfaat, stikstof èn kalium) is een goede zaak. Maar volgens de onder&#13;
zoekers zelf levert dat pas over ongeveer tien jaar resultaat op. Kortom: de door de&#13;
overheid en de standsorganisaties ingeslagen weg is een te wankele basis om als enige&#13;
te bewandelen. NAAR EEN VESTIGINGSWET VOOR DE INTENSIEVE VEEHOUDERIJ&#13;
De Stichting Natuur en Milieu toetst het mestbeleid aan de doelstelling dat het mestvraagstuk&#13;
in tien jaar moet zijn opgelost. 'Opgelost' betekent in dit verband dat de&#13;
mestproduktie en de bemestingspraktijk voor alle componenten tot milieuverantwoorde&#13;
proporties moeten zijn teruggebracht. In cijfers betekent dit dat de bemesting&#13;
niet meer mag bedragen dan het gewas aan fosfaat kan opnemen. Daarmee&#13;
wordt accumulatie van fosfaat en uitspoeling naar het grondwater voorkomen. Ten&#13;
aanzien van de ammoniakemissie stelt zij zich op een reductiedoelstelling van 75&#13;
procent; regionaal echter meer.&#13;
Daartoe is het onontkoombaar dat de produktie van vee, vlees en eieren drastisch&#13;
zal moeten worden ingekrompen. Natuur en Milieu hecht daarnaast veel waarde aan&#13;
het dierenwelzijn in de veehouderij.&#13;
Om dit te bereiken zijn op de eerder genoemde 'technische' oplossingsrichtingen&#13;
drie aanvullingen nodig. De eerste is: ruim baan voor de diervriendelijke scharrelhouderij,&#13;
omdat men daar over het algemeen met minder dieren werkt. Deze deelsector&#13;
lijkt in Nederland, althans voor varkens en legkippen, de laatste tijd goed van&#13;
de grond te komen. In de tweede plaats is, structureler dan nu, onderzoek nodig&#13;
naar kostenbesparende en milieuvriendelijke maatregelen die niet leiden tot uitbreiding&#13;
van de produktie. En in de derde plaats is een op het mestvraagstuk toegespitst&#13;
structuurbeleid voor het welslagen van de hele mestoperatie een dwingende voorwaarde.&#13;
Om deze reden stelde Natuur en Milieu onlangs voor de door het Ministerie van&#13;
Landbouw en Visserij zelf ontwikkelde proeve van een Vestigingswet voor de intensieve&#13;
veehouderij uit 1982 weer uit de kast te halen en deze aan te passen aan de inmiddels&#13;
sterk gewijzigde omstandigheden.8 Een Vestigingswet kan de groei van de&#13;
veestapel voorkomen en meehelpen de produktie-omvang versneld terug te dringen.&#13;
Het mestvraagstuk kan zo sneller en effectiever tot een goed einde worden gebracht.&#13;
De door ons voorgestelde Vestigingswet voor de intensieve veehouderij moet aan&#13;
de volgende eisen voldoen.&#13;
1. Zolang er nog een landelijk mestoverschot bestaat is er geen plaats meer voor&#13;
nieuwe veehouderijbedrijven, noch als hoofdactiviteit, noch als nevenactiviteit. De&#13;
ze regel geldt voor alle intensieve-veehouderijsectoren, dus ook voor de sectoren&#13;
waar de mestregelgeving (nog) niet in voorziet. Het mestvraagstuk moet met de&#13;
bestaande bedrijven worden opgelost. De toeloop van bijvoorbeeld akkerbouwers,&#13;
maar ook van mensen buiten de landbouw, moet worden gestopt.&#13;
2. Uitbreiding van een bestaande veehouderijtak kan alleen nog maar plaatsvinden&#13;
als daarmee het totale mestoverschot niet toeneemt.&#13;
3. De Vestigingswet voor de intensieve veehouderij moet de mogelijkheid bieden om vrijkomende produktie-eenheden uit de markt te nemen. In bepaalde gevallen kan&#13;
een deel van de produktie-eenheden via een gericht structuurbeleid en binnen milieuhygiënische&#13;
en planologische randvoorwaarden weer in roulatie worden gebracht.&#13;
PRODUKTIERECHTEN&#13;
Om bovenstaande uitgangspunten tot uitvoering te kunnen brengen is het nodig&#13;
produktierechten toe te kennen. Daarbij kan eenvoudig worden aangehaakt bij de&#13;
produktierechten die in een aantal sectoren als gevolg van het Registratiebesluit dierlijke&#13;
meststoffen reeds in zogenoemde 'referentiehoeveelheden' zijn vastgelegd. Het&#13;
betreft hier varkens, kippen, kalkoenen, mestkalveren en meststieren.&#13;
In het kader van de Vestigingswet voor de intensieve veehouderij krijgen de referentiehoeveelheden&#13;
de vorm van een produktierecht. De verdeling van produktierechten&#13;
is een weergave van de huidige situatie en dient uitgangspunt te zijn voor&#13;
vermindering van de mestproduktie en van gericht structuurbeleid. In aanvulling&#13;
hierop dienen ook in andere intensieve-veehouderij sectoren referentiehoeveelheden&#13;
te worden vastgesteld. De produktierechten zijn niet zonder meer verhandelbaar. De&#13;
overdracht verloopt direct of indirect via de overheid.&#13;
MEST UIT DE MARKT&#13;
Om de mestoverschotten binnen afzienbare termijn terug te dringen zijn de drie lijnen&#13;
van de regering onvoldoende. De produktie zelf zal moeten worden teruggebracht.&#13;
Natuur en Milieu wil dit bereiken door produktierechten uit de markt te laten&#13;
nemen.&#13;
De hoeveelheid uit de markt te nemen produktie-eenheden kan men mede afhankelijk&#13;
stellen van het welslagen van technische opties als transport, verwerking en&#13;
vermindering van het mineralengehalte in de mest. In het begin zal die houding wellicht&#13;
actiever zijn dan in een latere fase. Hoe kan men nu mest aan de markt onttrekken?&#13;
Dit kan door de bij het natuurlijke verloop onder veehouders vrijkomende produktierechten&#13;
aan de staat te laten vervallen en niet opnieuw uit te geven. Maar met&#13;
het systeem van produktierechten zijn actievere methoden denkbaar, zoals opkoopregelingen&#13;
en/of varianten waarbij (sterke groepen onder) de veehouders ieder een&#13;
deel van hun produktie inleveren, zoals dit in de zuivelsector vanuit EG-optiek reeds&#13;
eerder is gebeurd. Een deel van de aldus verkregen produktierechten kan onder bepaalde&#13;
voorwaarden weer op de markt worden gebracht.&#13;
Voor toewijzing van extra produktierechten komen in eerste instantie bedrijven&#13;
in aanmerking die vrijwillig vooruitlopen op de algemene milieuhygiënische en planologische&#13;
regelgeving (bijvoorbeeld bedrijven met huisvesting op stro, in het bezit&#13;
van een bio-bedfilter, in het landschap passende stalbouw). Zo werken deze rechten&#13;
stimulerend op de ontwikkeling naar milieuvriendelijker bedrijfssystemen. Daarnaast&#13;
kunnen andere, bijvoorbeeld sociale, criteria worden gehanteerd: kleine bedrijven,&#13;
jonge boeren met bedrijfsovernameproblemen en dergelijke. Het toekennen van extra produktierechten wordt in onze visie uitsluitend direct&#13;
of indirect verleend door de rijksoverheid. Daarmee wordt voorkomen dat er tussen&#13;
de verkoper en de koper van varkens-, kippen- of andere plaatsen een directe economische&#13;
relatie ontstaat. Die zou immers moeilijk te controleren zijn. Wij stellen ons&#13;
daarbij een centrale publiekrechtelijke organisatie voor, vergelijkbaar met de Landelijke&#13;
Mestbank of het Ontwikkelings- en Saneringsfonds voor de Landbouw.&#13;
(O&amp;S-fonds). De centrale organisatie dient bij voorkeur te zijn opgezet vanuit de organisaties&#13;
van betrokkenen.&#13;
CONCLUSIE&#13;
Het oordeel van de Stichting Natuur en Milieu over de mestregelgeving lijkt al met&#13;
al weinig positief. Dat neemt niet weg dat wij het grote belang van een regelgeving&#13;
op het gebied van dierlijke meststoffen terdege onderschrijven. Wanneer wij de door&#13;
het Rijk voorgenomen regelgeving toetsen aan de uitwerking op natuur, milieu en&#13;
landschap kunnen wij echter niet anders concluderen dan dat deze te laat is ingevoerd&#13;
en te weinig slagvaardig is. In dit artikel worden daarvan diverse voorbeelden&#13;
gegeven, zoals met betrekking tot de normering van de mestgift, de uitrijbeperkingen,&#13;
de Landelijke Mestbank en de nieuwvestiging en uitbreiding van de intensieve&#13;
veehouderij.&#13;
Naar de mening van de Stichting Natuur en Milieu richt het beleid zich thans te&#13;
veel op de lange en onzekere weg van technische voorzieningen, zoals tranport, been&#13;
verwerking van mest en vermindering van de mineraleninstroom. Te weinig wordt&#13;
gezocht naar mogelijkheden om het mestvraagstuk door middel van structuurbeleid&#13;
aan te pakken, c.q. hanteerbaar te maken. In dit kader is het inzetten van een op het&#13;
mestvraagstuk toegespitste Vestigingswet voor de intensieve veehouderij een&#13;
geschikte manier om de oplossing van het mestvraagstuk te bespoedigen. De&#13;
toestand waarin natuur, milieu en landschap thans verkeren verdraagt immers geen&#13;
verder uitstel van ingrijpende maatregelen.</content><legacyfootnotes>1. Booltink, H. en D. Logemann (1985). Mestoverschotten in Nederland. Natuur en milieu, 8 (11): 4-8.&#13;
2. Winsemius, P. (1985). Brief van de minister van Volkshuisvesting, Ruimtelijke Ordening en Milieube&#13;
heer inzake de mestproblematiek. 18 879 nr. 1. Tweede Kamer der Staten-Generaal. 's-Gravenhage 28&#13;
blz. In combinatie met: Anonymus (1986). De produktie van mest, 1984. Centraal Bureau voor de Sta&#13;
tistiek. 's-Gravenhage. Tabel 1.&#13;
3. Van Duyvenbooden, W. en A. Breeuwsma (red.) (1987). Kwetsbaarheid van het grondwater. Rijks&#13;
instituut voor volksgezondheid en milieuhygiëne. Leidschendam. 44 blz., kaarten en bijlagen.&#13;
4. Vissers, H.J.S.M., N.H.S.M. de Wit en W. Bleuten (1985). Ruimtelijke effecten van bemesting via&#13;
ondiep grondwater. Vakgroep Fysische Geografie, Rijksuniversiteit Utrecht. 164 blz., kaarten en bijla&#13;
gen.&#13;
5. Ministerie van Landbouw en Visserij, Ministerie van Volkshuisvesting, Ruimtelijke Ordening en Milieubeheer&#13;
(1987). Ammoniak en veehouderij, richtlijn in het kader van de Hinderwet. Staatsuitgeverij,&#13;
's-Gravenhage. 13 blz. en bijlagen.&#13;
6. Logemann, D. (1987). Naar een Vestigingswet voor de intensieve veehouderij. Stichting Natuur en Milieu.&#13;
Utrecht. 34 blz. en bijlagen.&#13;
7. Voorlopige Technische Commissie Bodembescherming. Advies Besluit gebruik dierlijke meststoffen.&#13;
1986.&#13;
8. Logemann, D. (1987). Naar een Vestigingswet voor de intensieve veehouderij. Stichting Natuur en Milieu.&#13;
Utrecht. 34 blz. en bijlagen.&#13;
</legacyfootnotes><footnotes><footnote/></footnotes><auteurs>Drs D. Logemann</auteurs><published>1987-09-01 00:00:00</published><modified>1987-09-01 00:00:00</modified><editiondate>1987-09-01</editiondate><htmlpath>https://denhollander.info/artikel/6340</htmlpath></article>
</articles></edition>