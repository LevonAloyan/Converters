<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2016</searchword><id>13035</id><udhid>UDH:TvAR/13035</udhid><titel>Kroniek Wet voorkeursrecht gemeenten 2011-2016</titel><searchwords><searchword>TvAR 4/2016</searchword><searchword>UDH:TvAR/13035</searchword></searchwords><attachments><attachment><name>18049.pdf</name><extention>pdf</extention><url>https://denhollander.info/download/18049/ci</url></attachment></attachments><inleiding>&lt;p&gt;Voor het laatst in 2010 is in dit tijdschrift uitgebreid stilgestaan bij de actualiteiten op het terrein van de Wet voorkeursrecht gemeenten (hierna: Wvg).&lt;sup&gt;2&lt;/sup&gt; De gebruikelijke stroom aan rechtspraak, die ons jaren achtereen vele kolommen deed vullen, droogde door de financiële en economische crisis goeddeels op. Nu die crisis voorbij lijkt te zijn en de vastgoedmarkt weer aantrekt, lijkt het belang van de Wvg – een wet die zeer conjunctuurgevoelig is gebleken - weer toe te nemen. Ook de wetgever zal zich op korte termijn gaan buigen over de Wvg, die volgens de Minister van Infrastructuur en Milieu zal moeten opgaan in de Omgevingswet. Er is dus voldoende aanleiding om in dit tijdschrift stil te staan bij de ontwikkelingen op het terrein van de Wvg in de voorbije periode van vijf jaar. &lt;br/&gt;Hierna zal ik eerst ingaan op de gevolgen van de financiële en economische crisis. Daarna zal ik de herstelwet uit 2012 bespreken. Vervolgens neem ik het recente voorstel van de Minister van I&amp;M onder de loep, dat beoogt de Wvg op te nemen in de Omgevingswet via de zogenaamde Aanvullingswet grondeigendom. Tot slot besteed ik aandacht aan de meest interessante jurisprudentie ten aanzien van de vestiging, de aanbiedings- en prijsbepalingsprocedure, de koopplicht ex art. 15 Wvg (art. 27 Wvg oud), de schadevergoedingsactie ex art. 25 Wvg en de nietigheidsactie ex art. 26 Wvg. Ik besluit met een conclusie.&lt;/p&gt;</inleiding><content>&lt;h3&gt;1. Gevolgen van de financiële en economische crisis&lt;/h3&gt;&lt;p&gt;Waren de sporen van de financiële en economische crisis in 2010 nog maar sporadisch terug te vinden in de gepubliceerde rechtspraak, in de voorbije vijf jaren was dat duidelijk anders. Het instorten van de vraag naar (nieuwbouw)woningen en de kredietschaarste die ontstond door aangescherpte kapitaal- en liquiditeitseisen voor banken, heeft geleid tot gedaalde grondprijzen. De traditionele en grootschalige gebiedsontwikkeling is – op enkele uitzonderingen na – stil komen te liggen. Gemeenten, woningcorporaties en ontwikkelaars hebben op de blaren moeten zitten. Grondposities zijn afgewaardeerd en plannen zijn in de ijskast gezet in de hoop op betere tijden of ingeruild voor meer kleinschalige en projectmatige ontwikkelingen. Aan de functie van de Wvg, namelijk versterking van de regierol van de gemeente bij ruimtelijke ontwikkelingen, het vergroten van inzicht in de grondmarkt en beheersing van de grondprijzen, bestond in de afgelopen jaren vrijwel geen behoefte. Reeds in 2010 constateerde ik dat het aantal Wvg- aanwijzingen drastisch was afgenomen. Dat beeld is nadien nog verder verslechterd. Ambtenaren, adviesbureaus, advocaten en rechters hebben zich aanzienlijk minder dan voorheen met de Wvg beziggehouden. Dat heeft ook geresulteerd in aanzienlijk minder (gepubliceerde) rechtspraak. Een tweede ontwikkeling is dat gemeenten de laatste jaren minder vaak worden gedwarsboomd met ongewenste rechtshandelingen tussen eigenaars en ontwikkelaars, die onder het voorkeursrecht uit proberen te komen. In de periode 2000-2010 was sprake van een ware hausse aan nietigheidsacties ex art. 26 Wvg. Dergelijke procedures komen nu vrijwel niet meer voor. Een laatste ontwikkeling is dat eigenaren hun met voorkeursrecht belaste onroerend goed, dat zich in tijden van crisis lastig laat verkopen, aan de gemeente proberen te slijten via een aanbiedings- en prijsbepalingsprocedure. Die procedure mondt uit in een beschikking van de rechtbank waaraan de gemeente drie maanden jegens de verkoper gebonden is. Ook gemeenten zijn huiveriger dan voorheen en zien hangende de procedure daarom vaak alsnog van de aankoop af. In veel gevallen bestond geen noodzaak meer om op korte termijn de grond te verwerven, omdat plannen werden geannuleerd of opgeschort. Soms probeerden eigenaren via de Wvg van hun incourante onroerend goed verlost te raken. In enkele gevallen schatten gemeenten het risico van onwenselijke grondtransacties niet groot in, omdat speculanten of ontwikkelaars geen grondposities meer konden financieren. Verkopers trachtten vervolgens met een beroep op de koopplichtregeling van art. 15 Wvg (voorheen art. 27 Wvg) alsnog de gemeente te verplichten het onroerend goed af te nemen wegens bijzondere persoonlijke omstandigheden. De bestaande rechtspraak over deze koopplicht is in de afgelopen jaren nog iets verder verfijnd. Hieraan zal ik verderop in deze bijdrage aandacht besteden. &lt;/p&gt;&lt;h3&gt;2. Wet herstel leemten en gebreken 2012&lt;/h3&gt;&lt;p&gt;De Wvg heeft in 2008 en 2010 twee ingrijpende wijzigingsoperaties ondergaan. Op 1 juli 2008 werd de Wvg aangepast in verband met de inwerkingtreding van de Wet ruimtelijke ordening. Op 1 juli 2010 is vervolgens het tweede deel van de herziening in werking getreden, de zogenaamde Wijzigingswet.[3] Die laatste wet voorzag in stroomlijning van de aanbiedings- en prijsvaststellingsprocedure, het schrappen van de ontheffing van Gedeputeerde Staten, de mogelijkheid van vrijstelling van de aanbiedingsplicht voor de vervreemder bij gewichtige redenen, een consequentere en duidelijker terminologie en een nieuwe bekendmakings- en inwerkingtredingsprocedure. Voorts zijn een nuancering van de regeling van het repeteerverbod[4] en een verdere wijziging van de uitzonderingsregeling opgenomen. Ook het Besluit voorkeursrecht gemeenten is in 2010 gewijzigd. &lt;/p&gt;&lt;p&gt;De Wijzigingswet bevat op een aantal punten onjuistheden en onduidelijkheden die zijn gerepareerd bij de Wet van 22 februari 2012 tot herstel van wetstechnische gebreken alsmede andere wijzigingen van ondergeschikte aard in diverse wetten op of in verband met het terrein van infrastructuur en milieu (&lt;span class="italic"&gt;Stb&lt;/span&gt;. 2012, 114).[5] Deze herstelwet is op 23 maart 2012 in werking getreden. Naast de reparatie van de onjuistheden en onduidelijkheden zijn er tevens enkele kleine aanpassingen in de wet zelf doorgevoerd. Op de wijzigingen zal ik hierna kort ingaan.[6]&lt;/p&gt;&lt;h4&gt;2.1. Art. 8 lid 3 Wvg&lt;/h4&gt;&lt;p&gt;Het nieuwe lid 3 van art. 8, dat gaat over intrekking van het voorkeursrecht, bepaalt dat in geval van vernietiging van een (deel van een) bestemmingsplan een voorkeursrecht dat is gevestigd op in dat plan gelegen gronden, nog één jaar na vernietiging van kracht blijft ‘als zijnde in overeenstemming met de eisen, gesteld in art. 3 lid 1’, behoudens eerdere intrekking door B &amp; W. Hiermee zorgt art. 8 lid 3 Wvg voor een verlenging van het voorkeursrecht van één jaar, indien het bestemmingsplan dat ten grondslag ligt aan het voorkeursrecht wordt vernietigd. Zonder deze verlenging zou op grond van art. 8 lid 1 het voorkeursrecht moeten worden ingetrokken, omdat de planologische grondslag is komen te vervallen. Dit zou onnodig zijn, omdat reparatie van zo’n bestemmingsplan vaak mogelijk is. Door de verlenging van art. 8 lid 3 blijft een voorkeursrecht van kracht als binnen de termijn van één jaar een nieuw bestemmingsplan wordt vastgesteld. In het voorheen geldende art. 9c was dat niet adequaat geregeld, omdat onder deze bepaling nog de verplichting bestond om het voorkeursrecht na vernietiging van het bestemmingsplan direct in te trekken. Overigens ga ik ervan uit dat de regeling ook bij partiële vernietiging van het bestemmingsplan van toepassing kan zijn. Dat geldt dan met name indien de planregeling voor het plandeel waarin de betrokken gronden zijn gelegen, wordt vernietigd. Volledigheidshalve wijs ik erop dat de betreffende regeling op grond van art. 9a Wvg ook geldt voor provinciale of Rijksinpassingsplannen. &lt;/p&gt;&lt;h4&gt;2.2. Art. 9 lid 4 nieuw&lt;/h4&gt;&lt;p&gt;Waar art. 8 lid 3 Wvg bepaalt dat het voorkeursrecht na vernietiging van het bestemmingsplan nog een jaar van kracht kan blijven, bepaalt art. 9 lid 4 Wvg dat het voorkeursrecht van rechtswege vervalt na afloop van de in art. 8 lid 3 bedoelde termijn van één jaar indien niet binnen deze periode voor de betrokken gronden een bestemmingsplan is vastgesteld dat voldoet aan de in art. 3 lid 1 gestelde eisen. Het aldus verlengde voorkeursrecht vervalt in dit laatste geval van rechtswege tien jaar na de inwerkingtreding van het bestemmingsplan. &lt;/p&gt;&lt;h4&gt;2.3. Art. 10 lid 2 onderdeel f&lt;/h4&gt;&lt;p&gt;In art. 10 lid 2 Wvg zijn de uitzonderingen op de aanbiedingsplicht van de Wvg opgenomen. De vrijstelling van art. 10 lid 2 sub f is van toepassing indien de vervreemding geschiedt aan de pachter aan wie als zodanig een wettelijk voorkeursrecht toekomt. Dit voorkeursrecht komt alleen toe aan een pachter die beschikt over een door de grondkamer goedgekeurde pachtovereenkomst, aangegaan voor de in art. 7:378 lid 1 BW bedoelde duur. Bovendien geldt deze vrijstelling slechts bij een vervroegde aanwijzing (art. 5) of een voorlopige aanwijzing (art. 6) dan wel een zodanige aanwijzing door een provincie of het Rijk (art. 9a, eerste en tweede lid, in samenhang met art. 5 of 6).&lt;/p&gt;&lt;p&gt;De vrijstelling gold alleen indien de pachtovereenkomst, waaraan het voorkeursrecht van de pachter volgens de wet is verbonden, is aangegaan vóór inwerkingtreding van het voorkeursrecht ingevolge de Wet voorkeursrecht gemeenten. Aangezien laatstgenoemde voorwaarde uit de wettekst niet bleek, is deze omissie hersteld. Toegevoegd is dat de overeenkomst moet zijn gesloten vóór inwerkingtreding van het aanwijzingsbesluit. &lt;/p&gt;&lt;h3&gt;3. Omgevingswet &lt;/h3&gt;&lt;p&gt;Op 22 maart 2016 heeft de Eerste Kamer bij grote meerderheid het wetsvoorstel voor de Omgevingswet aangenomen.[7] Deze wet beoogt een stelselherziening van de regels voor de fysieke leefomgeving te bewerkstelligen via een integraal instrumentarium voor beheer en ontwikkeling. De Omgevingswet bestaat thans uit 23 hoofdstukken, waarvan er nog 9 zijn opengelaten. Verder zijn er nog diverse AMvB’s nodig waarin uitvoeringsregelgeving wordt opgenomen. Ook komt er een Invoeringswet Omgevingswet en een Invoeringsbesluit. De inwerkingtreding is dan ook pas per 2018 voorzien. Omdat een integraal instrumentarium wordt beoogd zal de huidige wetgeving op het terrein van de grondeigendom, zoals de Wvg, de onteigeningswet, de Wet inrichting landelijk gebied via een aanvullingswet opgaan in de Omgevingswet.[8] Hoofdstuk 9 is in de Omgevingswet gereserveerd voor de regels over grondverwerving; daarin zal de inhoud van de Wvg in gewijzigde vorm moeten opgaan.[9] In de memorie van toelichting wordt aangegeven dat het onderzoeksrapport ‘Ten gronde beschouwd’ van de Radboud Universiteit[10] aanleiding vormt voor een voorgenomen vereenvoudiging van de Wvg-procedures. Het voornemen is om inzet van het publiekrechtelijk voorkeursrecht mogelijk te maken in het kader van de omgevingsvisie – de opvolger van het bestemmingsplan - of een programma – de opvolger van de structuurvisie. Beide planvormen zullen aanwijzingen voor de bestemming van een gebied gaan bevatten en daarmee de grondslag voor aanwijzing van gronden vormen waarop het publieke voorkeursrecht van toepassing zal zijn.[11] Vooruitlopend op de vaststelling van deze wettelijk geregelde planvormen zal het mogelijk blijven om op basis van een buitenwettelijk plan of beleidsdocument vervroegd een voorkeursrecht te vestigen. Hieruit blijkt dat geen revolutionaire wijzigingen van de regeling van het publiekrechtelijk voorkeursrecht worden beoogd. Uitgangspunt zal blijven dat het voorkeursrecht als faciliterend instrument van grondbeleid kan worden ingezet in het kader van de voorgenomen ontwikkeling van gronden.&lt;/p&gt;&lt;h3&gt;4. Aanvullingswet grondeigendom&lt;/h3&gt;&lt;p&gt;Op 25 november 2015 heeft de Minister van Infrastructuur en Milieu een brief aan de Tweede Kamer gestuurd waarin nadere gedachten over de toekomst van het grondbeleid zijn geformuleerd.[12] Een door haar beoogde verbetering van het instrumentarium voor het grondbeleid wil zij onder meer bereiken met de hiervoor genoemde Aanvullingswet grondeigendom, waarin niet alleen de instrumenten onteigening (Onteigeningswet), voorkeursrecht (Wet voorkeursrecht gemeenten) zullen opgaan maar ook herverkaveling en kavelruil in landelijk gebied (Wet inrichting landelijk gebied) worden samengebracht, vereenvoudigd, toegankelijk gemaakt en geharmoniseerd.[13] De Minister heeft in 2015 een evaluatie van de Wvg laten uitvoeren om te kunnen beoordelen of het voorkeursrecht moet worden gehandhaafd, al dan niet in aangepaste vorm.[14] Hieruit blijkt dat overheden en deskundigen van mening zijn dat het van belang is de Wvg te behouden, omdat het gemeenten een noodzakelijk sturingsinstrument geeft in het kader van de ruimtelijke ordening. Niet verrassend is de constatering dat gemeenten het voorkeursrecht thans niet of veel terughoudender dan voorheen toepassen en hier steeds strategischer en zorgvuldiger mee omgaan. Hun financiële situatie is immers behoorlijk onder druk komen te staan. Evenmin verrassend is dat uit het onderzoek blijkt dat een aantal marktpartijen tegen voortzetting van het voorkeursrecht is. Gemeenten hebben in het verleden het voorkeursrecht te vaak toegepast en te veel grond verworven. Hierdoor zouden die marktpartijen grote financiële verliezen hebben geleden en de markt hebben verstoord. Het lijkt ons nogal gemakkelijk om de Wvg de schuld in de schoenen te schuiven van de verliezen die marktpartijen de afgelopen jaren hebben moeten incasseren; daar is toch vooral de uitval aan de vraagzijde in de markt debet aan. De Minister trekt zich dan ook weinig aan van deze kritiek en meent ons inziens terecht dat afschaffing van het voorkeursrecht te veel afbreuk zou doen aan de mogelijkheden van gemeenten om regie op grondbeleid en daarmee samenhangend op gebiedsontwikkeling te kunnen voeren. Het kabinet wil dit instrument daarom behouden en verwacht dat dit in de praktijk een aanvullend instrument zal zijn, dat bij voorkeur selectief wordt toegepast door overheden. Of daarmee in tijden van hoogconjunctuur een minder grootschalige inzet door gemeenten zal plaatsvinden, zoals in de periode vanaf 2003, toen alle gemeenten de mogelijkheid kregen om het voorkeursrecht in te zetten, tot aan 2008, valt nog te bezien. De formele en materiële vestigingscriteria lijken niet al te zeer te worden aangepast. In de Aanvullingswet zal het voorkeursrecht worden aangemerkt als een zelfstandige voorkeursrechtbeschikking. Hierbij zal zoveel als mogelijk worden aangesloten (en geharmoniseerd) met de gedoogplichtbeschikking en de onteigeningsbeschikking. Verder wil de Minister op het punt van de zelfrealisatie trachten om een betere afstemming tussen voorkeursrecht en onteigening te realiseren. Waar de samenwerking tussen de grondeigenaar en de ontwikkelaar onder de Wvg al snel blootstaat aan nietigverklaring door de rechter op de voet van art. 26, kan een dergelijke samenwerking onder de onteigeningswet gewoon toegestaan zijn.[15]&lt;span class="superscript"&gt; &lt;/span&gt;De Minister geeft voorts aan dat zij de positie van eigenaren wil verbeteren, omdat het volgens haar onwenselijk is dat een eigenaar tot wel 16 jaren met een voorkeursrecht kan worden opgezadeld. Het in de evaluatie opgenomen voorstel om de koopplicht uit te breiden wanneer een eigenaar de gronden aan de gemeente heeft aangeboden, wil zij vervangen door een verbeterde regeling omtrent intrekking van het voorkeursrecht. Daarmee wordt ook voorkomen dat gemeenten verplicht worden gronden aan te kopen die niet (meer) nodig zijn voor een gewenste ontwikkeling van de fysieke leefomgeving. Op die manier hoeven gemeenten niet meer voor de daarbij behorende financiële gevolgen op te draaien. Het streven om gemeenten selectiever met het voorkeursrecht te laten omgegaan, lijkt daarmee bij voorbaat al de das te worden omgegaan. De tucht van de koopplicht is immers juist bedoeld om al te lichtvaardige vestiging van een voorkeursrecht te voorkomen. Ontbreekt die tucht, dan is een zo ruim mogelijke vestiging voor gemeenten juist aantrekkelijk. Met slechts beperkte extra administratieve lasten wordt de greep op de ontwikkeling van een gebied sterk verruimd.&lt;/p&gt;&lt;p&gt;Uit de evaluatie neemt de Minister wel (eindelijk) de suggestie over om de inwerkingtreding van het voorkeursrecht beter te regelen. Met name voor de notariële praktijk is het zeer wenselijk dat deze problematiek, die al speelt sinds 2007, wordt opgelost. Nu treedt het voorkeursrecht in werking daags na inschrijving in de Staatscourant. Het aanwijzingsbesluit treedt op grond van art. 7 lid 1 Wvg in werking daags na dagtekening van de Staatscourant waarin de terinzagelegging van het besluit is bekendgemaakt. Op grond van de per 1 juli 2007 in werking getreden Wet kenbaarheid publiekrechtelijke beperkingen onroerende zaken (hierna: Wkpb) geldt het aanwijzingsbesluit als een beperkingenbesluit, dat op grond van art. 7 Wkpb binnen vier dagen na bekendmaking in het gemeentelijk beperkingenregister moet worden ingeschreven. Voorts moeten de in te schrijven gegevens beschikbaar worden gehouden voor de landelijke voorziening van de Dienst, waarmee Kadaster online wordt bedoeld (art. 10 lid 1 Wkpb). Een gemeentelijk voorkeursrecht treedt echter in werking een dag na de publicatie in de Staatscourant, zodat de notaris de Staatscouranten voorafgaande aan de levering nauwlettend moet volgen. Het kan immers voorkomen dat een gemeentelijk voorkeursrecht wel in de Staatscourant is gepubliceerd en daarmee in werking is getreden, terwijl nog geen registratie in het beperkingenregister en doorzending aan het Kadaster heeft plaatsgevonden. De notaris, die op grond van art. 24 Wvg een notariële voetverklaring moet plaatsen, verkeert daarmee in het ongewisse. De kennisgeving in de Staatscourant vermeldt namelijk niet welke percelen precies in het aanwijzingsbesluit zijn betrokken; dat blijkt pas zodra de aantekening in het Kadaster heeft plaatsgevonden, tenzij de notaris de gemeente zekerheidshalve heeft geraadpleegd en een afschrift van het aanwijzingsbesluit of van de gemeentelijke beperkingenregistratie heeft opgevraagd. De wetswijziging van 1 juli 2010 voorzag al in een regeling om de inwerkingtreding van gemeentelijke voorkeursrechten te koppelen aan hun inschrijving in de gemeentelijke beperkingenregistratie. Naar aanleiding van bezwaren die tijdens de parlementaire behandeling van het wetsvoorstel zijn opgekomen[16], werd besloten om deze regeling nog niet in werking te laten treden, maar deze afhankelijk te stellen van de resultaten van een evaluatie van de Wkpb.[17] Uit de in 2012 uitgevoerde evaluatie van de Wkpb is vervolgens gebleken dat het probleem daadwerkelijk speelt. De Minister heeft vervolgens aangegeven dat zij voornemens was om de Wvg in het kader van de Omgevingswet aan te passen met de strekking dat voorkeursrechten in werking treden op het moment van inschrijving bij het Kadaster. Op die manier zou een volledige, juiste en tijdige kenbaarheid van voorkeursrechten gegarandeerd zijn, zou de notaris zijn poortwachterfunctie optimaal kunnen vervullen en wordt het risico van ongeldige verkooptransacties geminimaliseerd.[18] Bij de verdere uitwerking van deze regeling zou de Minister er ons inziens wel voor moeten waken dat zich juist het laatstgenoemde risico niet manifesteert. Indien de inwerkingtreding plaatsvindt na inschrijving in het Kadaster, kan de eigenaar nog tussen de datum van het besluit en de datum van inwerkingtreding zijn kans schoon zien om alsnog een transactie aan te gaan. Het ‘gat’ tussen de datum van het besluit en datum van inwerkingtreding, die dan gelijk staat aan de datum van inschrijving in het Kadaster, moet derhalve worden gedicht. &lt;/p&gt;&lt;p&gt;Op het Ministerie wordt thans druk gewerkt aan de voorbereiding van het wetsvoorstel voor de Aanvullingswet. In het najaar van 2016 moet een ambtelijk concept van het wetsvoorstel gereed zijn, waarna dit in 2017 zal worden ingediend bij de Tweede Kamer. De bedoeling van de Minister is om het wetsvoorstel gezamenlijk met de Omgevingswet in 2018 in werking te laten treden.&lt;/p&gt;&lt;h3&gt;5. Geschillen in de vestigingsfase&lt;/h3&gt;&lt;h4&gt;5.1. Standaardoverwegingen &lt;/h4&gt;&lt;p&gt;Na de bespreking van gerealiseerde en nog te realiseren wetswijzigingen komen wij toe aan bespreking van de rechtspraak. Mogelijk omdat de gebruikelijke toevloed aan vestigingsgeschillen enkele jaren was gestokt, nam de Afdeling in de uitspraak van 22 oktober 2014 de gelegenheid te baat om een uitgebreide ‘standaarduitspraak’ te doen, waarin enkele hoofdregels rondom de vestiging van het gemeentelijk voorkeursrecht[19] werden uiteengezet. Het ging overigens in die zaak om een vrij opmerkelijke hoger beroepsprocedure. De raad van de gemeente Haarlemmerliede-Spaarnwoude had namelijk op 29 maart 2011 een voorkeursrecht gevestigd op gronden die in eigendom toebehoren aan de gemeente Amsterdam. Het komt niet alleen weinig voor dat gemeenten elkaars eigendommen met een voorkeursrecht belasten, nog minder vaak dat de twee overheden tot bij de Afdeling in een Wvg-procedure tegenover elkaar staan.[20] &lt;/p&gt;&lt;p&gt;De raad had aan de aanwijzing ten grondslag gelegd dat de aangewezen gronden hoofdzakelijk worden gebruikt voor extensieve dagrecreatie, als parkeerterrein en voor agrarisch gebruik met extensief recreatief gebruik. Het gebied waarin de gronden liggen, maakt tevens deel uit van de Rijksbufferzone Amsterdam-Haarlem, in welk kader een recreatiegebied is aangelegd dat bedoeld en bestemd is voor extensieve recreatie. In de loop van de tijd was het gebied meer en meer gebruikt voor intensievere recreatie, wat ook in een nieuwe bestemming zou worden vastgelegd, gericht op specifieke voorzieningen. Verder was het beleid van de rijksoverheid voor dit gebied geëvolueerd van groen buffergebied waar geen ontwikkelingen waren toegestaan tot de inrichting van een parkachtig gebied met een duidelijke functie voor de aangrenzende stedelijke gebieden. Het college van B&amp;W van de gemeente Amsterdam was tegen de aanwijzing opgekomen omdat het van mening was dat er andere mogelijkheden openstonden voor de gemeente om hetzelfde doel te bereiken. &lt;/p&gt;&lt;p&gt;De Afdeling herhaalt allereerst dat het vestigen van een voorkeursrecht tot gevolg heeft dat eigenaren van de aangewezen percelen beperkt worden in de mogelijkheid tot verkoop van hun percelen. Daarbij verwijst de Afdeling naar een oude uitspraak van 24 maart 2000 inzake Maastricht.[21] Uit deze uitspraak volgt tevens dat het belang van een potentiële koper hierbij een afgeleid belang is, omdat die zijn aankoopmogelijkheden geringer ziet worden. Gelet daarop was de gemeente Amsterdam alleen belanghebbende bij het besluit van 29 maart 2011 voor zover dat zag op gronden die bij haar in eigendom waren. Voor de overige gronden waarop een voorkeursrecht is gevestigd, gold dit niet. Dit gold ook niet voor zover de gemeente Amsterdam gronden had verkocht aan een derde en een kettingbeding in de verkoopovereenkomst had opgenomen, volgens welk beding de gronden aan de gemeente Amsterdam moesten worden terug geleverd indien daarop bestemmingen zouden worden gerealiseerd die niet overeenstemmen met hetgeen in de verkoopovereenkomst was opgenomen. Ook wanneer de gronden zijn verkocht met een kettingbeding, verliest de eigenaar dus zijn status als belanghebbende bij het aanwijzingsbesluit.&lt;/p&gt;&lt;p&gt;Uit de hierna uitvoeriger te bespreken uitspraak van de Afdeling van 25 april 2012 inzake Assen[22]&lt;span class="superscript"&gt; &lt;/span&gt;volgt volgens de Afdeling dat niet alleen afwijkend, maar ook intensiever gebruik van gronden mag worden beoogd. Daarvan was volgens de Afdeling inderdaad sprake, omdat de raad de aangewezen gronden wilde bestemmen om een intensiever recreatief gebruik mogelijk te maken. Het bestaande gebruik bestond uit extensieve dagrecreatie, parkeerterrein en agrarisch gebruik met recreatief medegebruik, terwijl de toekomstige bestemming recreatie, horeca, natuur, maatschappelijke doeleinden en daaraan ten dienste staande bestemmingen was.&lt;/p&gt;&lt;p&gt;Vervolgens overweegt de Afdeling dat uit haar uitspraak van 15 december 2010 inzake Brunssum[23] volgt dat: &lt;/p&gt;&lt;blockquote&gt;‘(…) de systematiek van de Wvg meebrengt dat op het moment dat voorkeursrecht kan en dient te worden aangewend, het veelal onzeker zal zijn of de geplande (her)ontwikkeling feitelijk zal kunnen worden gerealiseerd. Gelet op het doel van de wet, het verschaffen van voorrang aan gemeenten bij aankoop van gronden benodigd voor het realiseren van toekomstige planologische ontwikkelingen, staat de gestelde onzekerheid niet in de weg aan het gebruik van de bij wet gegeven bevoegdheid tot het vestigen van een voorkeursrecht.’ &lt;/blockquote&gt;&lt;p&gt;Volgens de Afdeling geldt dit temeer bij toepassing van art. 5 Wvg, welke bepaling ertoe strekt dat de raad reeds voor aanvang van de procedure tot vaststelling van een bestemmingsplan, het (inmiddels niet meer bestaande) projectbesluit of een structuurvisie een voorkeursrecht kan vestigen op gronden waaraan een niet agrarische bestemming wordt toegedacht die afwijkt van het huidige gebruik. Op deze&lt;span class="italic"&gt; &lt;/span&gt;manier kan voorkomen worden dat de verwezenlijking van de toegedachte bestemming wordt belemmerd. Inherent aan de toepassing van art. 5 van de Wvg is dat van de toekomstige bestemming nog slechts een globaal beeld bestaat, aldus de Afdeling. &lt;/p&gt;&lt;p&gt;De Afdeling overweegt voorts dat het is toegestaan om met het voorkeursrecht tevens bepaald ongewenst gebruik van gronden tegen te gaan. Daarbij verwijst de Afdeling naar haar uitspraak van 22 november 2006 inzake Utrecht[24], waaruit volgt dat de wens de regierol bij ruimtelijke ontwikkelingen in de gemeente te behouden voldoende is ter motivering van de vestiging van het voorkeursrecht. Ook het voorkomen van ongewenste ontwikkelingen valt onder de regierol. Het college van B&amp;W van Amsterdam had betoogd dat ook de gemeente Amsterdam zelf ongewenste ontwikkelingen tegen wenste te gaan op de gronden die zij in eigendom heeft, maar dit leidt volgens de Afdeling niet tot het oordeel dat de raad van Haarlemmerliede-Spaarnwoude die gronden niet mocht aanwijzen teneinde hetzelfde doel te bereiken.&lt;/p&gt;&lt;p&gt;Tot slot besteedt de Afdeling aandacht aan de problematiek van de inbreuk op het eigendomsrecht. De Afdeling herhaalt de vaste lijn in de rechtspraak, onder andere neergelegd in de uitspraak van 4 maart 2009 inzake Soest[25], dat:&lt;/p&gt;&lt;blockquote&gt;‘bij het vestigen van een voorkeursrecht weliswaar sprake is van een inbreuk op het ongestoorde genot van het eigendomsrecht, doch (dat) deze inbreuk plaats(vindt) in het algemeen belang en onder de voorwaarden voorzien in de Wvg, terwijl niet kan worden gezegd dat daarbij niet een redelijk evenwicht is bereikt tussen het door die wet nagestreefde algemene belang en de fundamentele rechten van de eigenaar. Daarbij moet in aanmerking worden genomen dat het wettelijke voorkeursrecht slechts een betrekkelijk beperkte inbreuk op het eigendomsrecht maakt. Niet kan worden gezegd dat in de Wvg niet een redelijk evenwicht is bereikt tussen het door de wet nagestreefde algemene belang en de rechten van de eigenaar. De vestiging van het voorkeursrecht heeft niet tot gevolg dat de eigenaar van het perceel waarop het voorkeursrecht is gevestigd niet langer de hem toekomende eigendomsrechten zou kunnen uitoefenen, doch uitsluitend dat hij - indien hij tot vervreemding zou willen overgaan - eerst de gemeente in de gelegenheid moet stellen de gronden te kopen.’&lt;/blockquote&gt;&lt;p&gt;Op het eigendomsrecht wordt weliswaar inbreuk gemaakt, maar die inbreuk is slechts beperkt: de eigenaar kan in principe vrijelijk over zijn eigendomsrecht beschikken, maar wordt uitsluitend geconfronteerd met de last dat hij bij een voorgenomen vervreemding eerst aan de gemeente te koop moet aanbieden. De vestiging van het voorkeursrecht op de gronden van de gemeente Amsterdam is – bezien langs de lijnen van deze criteria - volgens de Afdeling ‘niet onevenredig’. &lt;/p&gt;&lt;p&gt;Wie een lesje hoofdlijnen rechtspraak vestiging gemeentelijk voorkeursrecht wil volgen, wordt met deze uitspraak – waarvan de Afdeling uitgebreid werk heeft gemaakt – geheel op zijn wenken bediend. &lt;/p&gt;&lt;h4&gt;5.2. Geen hervestiging bij tijdige opvolgende planologische besluitvorming&lt;/h4&gt;&lt;p&gt;Hoewel er in de afgelopen jaren geen grote wetstechnische wijzigingen hebben plaatsgevonden en relatief weinig nieuwe rechtspraak is verschenen, blijft het raadzaam om in Wvg-zaken kennis op het gebied van wetgeving en jurisprudentie op peil te houden. Een zaak die dit eens te meer duidelijk maakt, leidde tot de uitspraak van de rechtbank Amsterdam van 16 augustus 2013.[26] Voor het vestigen van een gemeentelijk voorkeursrecht is een grondslag vereist, de vestigingsgrondslag. Dit kan bijvoorbeeld op de grondslag van een vastgesteld bestemmingsplan (art. 3 Wvg), een vastgestelde structuurvisie (art. 4 Wvg) of op grond van art. 5 Wvg in geval gronden nog niet zijn opgenomen in een bestemmingsplan, inpassingsplan of structuurvisie, maar waarbij in het besluit tot aanwijzing aan de betrokken gronden een niet-agrarische bestemming wordt toegedacht en waarvan het gebruik afwijkt van die bestemming. Vóór inwerkingtreding van de wetswijziging van 1 juli 2008[27] was (separate) vestiging door het college van B&amp;W op de grondslag van een ontwerpbestemmingsplan mogelijk. De grondeigenaren (of was het hun advocaat?) verkeerden anno 2013 nog steeds in de veronderstelling dat separate vestiging op basis van een ontwerpbestemmingsplan verplicht was, zodra dit ontwerpbestemmingsplan voorhanden was. Bovendien meenden zij dat het door de raad gevestigde voorkeursrecht had moeten worden ingetrokken, omdat dit niet tijdig zou zijn opgevolgd door een nieuw aanwijzingsbesluit op de grondslag van een bestemmingsplan. Dit alles werd tevergeefs voorgesteld: sinds 1 juli 2008 kent de Wvg namelijk de vereenvoudigde bestendiging van een voorkeursrecht. Indien tijdig de planologische vervolg-besluitvorming heeft plaatsgevonden, blijft het aanwijzingsbesluit automatisch doorlopen. In dit geval was dat niet anders: nadat de raad op de grondslag van art. 5 Wvg een aanwijzingsbesluit had genomen voor de duur van maximaal drie jaar, was tijdig binnen deze periode een bestemmingsplan vastgesteld, waarbij aan het perceel een niet-agrarische bestemming was toegekend en waarbij het bestaande gebruik afweek van dat plan. Het voorkeursrecht bleef daarom van rechtswege doorlopen voor een periode van maximaal tien jaar. &lt;/p&gt;&lt;h4&gt;5.3. Planologische grondslag ten tijde van beslissing op bezwaar&lt;/h4&gt;&lt;p&gt;Vervolgens rijst de vraag wat rechtens heeft te gelden als ten tijde van het nemen van de beslissing op bezwaar een nieuw planologisch besluit wordt genomen. In de zaak die leidde tot de uitspraak van de Afdeling van 25 april 2012[28] had de gemeenteraad van Assen bij besluit van 28 januari 2010 een voorkeursrecht gevestigd ingevolge art. 5 Wvg, vooruitlopend op een structuurvisie. Daartegen werd bezwaar gemaakt. Op 11&amp;nbsp;februari 2010 stelde de gemeenteraad een structuurvisie vast. Bij besluit op bezwaar van 20 mei 2010 werd het bezwaar ongegrond verklaard. In (hoger) beroep lag de vraag voor of het voorkeursrecht in de beslissing op bezwaar nog steeds kan worden gebaseerd op art. 5 Wvg. De Afdeling oordeelde dat ingevolge art. 9 lid 3 Wvg een voorkeursrecht van rechtswege drie jaar na dagtekening vervalt, tenzij voor dat tijdstip een structuurvisie is vastgesteld. Omdat binnen de looptijd van het voorkeursrecht van drie jaar een structuurvisie werd vastgesteld, bleef het voorkeursrecht automatisch drie jaar doorlopen. Bij een bestuurlijke heroverweging hangende bezwaar ingevolge art. 7:11 Awb dient de structuurvisie inderdaad buiten beschouwing te blijven. Volgens de Afdeling betekent het feit dat ten tijde van de heroverweging inmiddels een structuurvisie was vastgesteld, niet dat de oorspronkelijke grondslag onjuist moet worden geacht. Kortom, er is sprake van een beslissing &lt;span class="italic"&gt;ex tunc.&lt;/span&gt; Opmerkelijk is dat de Afdeling hier verwijst naar de wijziging van de Wvg van 2008: &lt;/p&gt;&lt;blockquote&gt;‘Uit de geschiedenis van de totstandkoming van de Wet ruimtelijke ordening volgt dat de wetgever met een aanpassing van de Wvg heeft beoogd om de vestigingsgrondslagen van het voorkeursrecht te vereenvoudigen. Dit brengt met zich dat het aantal wijzigingsbesluiten is beperkt tot de eventuele vestiging van een voorlopig voorkeursrecht en vervolgens de eenmalige vestiging van het voorkeursrecht door de raad. Dit voorkeursrecht van de raad loopt van rechtswege door indien binnen de in de Wvg gestelde termijn een opvolgend ruimtelijk plan wordt vastgesteld, in dit geval de structuurvisie. Het voorkeursrecht behoeft dan niet in een apart besluit te worden bevestigd. Dit is evenwel anders, indien uit de nadien vastgestelde structuurvisie blijkt dat de eerder toegedachte bestemming aan het betrokken perceel is gewijzigd, zodat niet langer wordt voldaan aan de inhoudelijke eisen van de art. 3, 4 en 5 van de Wvg. De rechtbank heeft terecht en op juiste gronden geoordeeld dat deze situatie zich hier niet voordoet.’&lt;/blockquote&gt;&lt;p&gt;Met andere woorden: de beslissing op bezwaar hoeft niet op een eventueel planologisch vervolgbesluit te zijn gebaseerd, maar mag op de oorspronkelijke grondslag worden genomen, omdat de beslissing in primo op grond van art. 9 Wvg voor een periode van drie jaar blijft gelden. Dat is slechts anders indien niet langer aan de vestigingsvereisten wordt voldaan, bij voorbeeld omdat de structuurvisie of het bestemmingsplan niet langer voorziet in afwijkend gebruik en/of een niet-agrarische bestemming. &lt;/p&gt;&lt;p&gt;In de zaak die leidde tot de uitspraak van de Afdeling van 26 september 2012[29] gebeurde tot de beslissing op bezwaar hetzelfde, maar was de uitkomst anders. De raad van de gemeente Rotterdam had bij besluit van 11 juni 2009 een perceel van Uni-Invest aangewezen op grond van art. 5 lid 1 van de Wvg met als planologische basis de gebiedsvisie ‘Stadionpark’. Voorafgaand aan de beslissing op bezwaar d.d. 10 juni 2010 werd een nieuwe structuurvisie ‘Stadionpark’ vastgesteld. In tegenstelling tot de Assense zaak legde de raad van Rotterdam in de heroverweging de nieuwe structuurvisie aan de vestiging van het voorkeursrecht ten grondslag, waardoor de grondslag van het aanwijzingsbesluit veranderde van art. 5 naar art. 4 Wvg. Volgens de Afdeling maakte dat echter geen verschil voor de beoordeling van het besluit &lt;span class="italic"&gt;in primo&lt;/span&gt;:&lt;/p&gt;&lt;blockquote&gt;‘De raad heeft in zijn besluit van 10 juni 2010 terecht beoordeeld of het gebruik van het perceel van Uni-Invest afwijkt van de in de structuurvisie toegedachte bestemmingen die als planologische basis aan de aanwijzing ten grondslag zijn gelegd. Dat in het besluit op bezwaar de in de structuurvisie toegedachte bestemmingen anders zijn omschreven, maakt dat niet anders.(…).’&lt;/blockquote&gt;&lt;p&gt;In het kader van de volledige heroverweging in bezwaar, die plaatsvindt op de grondslag van art. 7:11 Awb, mag de raad er klaarblijkelijk ook voor kiezen om de nieuwe planologische vervolg-besluitvorming aan het voorkeursrecht ten grondslag te leggen. Hoewel de twee uitspraken mij innerlijk tegenstrijdig lijken, omdat de formele grondslagen van de beslissingen op bezwaar anders zijn, zijn de uitkomsten materieel gelijk. Waar de Afdeling in de Rotterdamse zaak de structuurvisie als nieuwe onderlegger van het aanwijzingsbesluit zelf toetst, beoordeelt de Afdeling ook in de Assense zaak de structuurvisie om te bezien of het eerder gevestigde voorkeursrecht nog wel gehandhaafd kan blijven. Omdat de Afdeling niet expliciet terugkomt op haar uitspraak in de Assense zaak, lijkt het erop dat er nu twee ‘Afdelingsroutes’ zijn die onderaan de streep tot hetzelfde eindresultaat leiden. &lt;/p&gt;&lt;h4&gt;5.4. Financiële uitvoerbaarheid voorkeursrecht&lt;/h4&gt;&lt;p&gt;Kabelmaatschappij Draka wierp in een zaak die leidde tot de uitspraak van de Afdeling van 28 maart 2012 de vraag op of de onzekerheid dat de geplande (her)ontwikkeling feitelijk zal kunnen worden gerealiseerd, niet in de weg staat aan de bevoegdheid van de gemeenteraad van Amsterdam om op 30 september 2009 – een jaar nadat de crisis was losgebarsten – een voorkeursrecht ex art. 5 Wvg op haar gronden te vestigen. Vanwege de middelen die de gemeente na recente bezuinigingen ten dienste staan, zou niet aannemelijk zijn dat de gemeente haar gronden kan aankopen. Omdat niet zeker was dat het voorkeursrecht financieel uitvoerbaar zou zijn, zouden de nadelige gevolgen van de vestiging van het voorkeursrecht op haar gronden onevenredig in verhouding tot de met het besluit te dienen doelen zijn. Draka kon niet langer vrijelijk verkopen en stelde dat daardoor de waarde van haar gronden zou afnemen. &lt;/p&gt;&lt;p&gt;De Afdeling wijst erop dat ingevolge vaste rechtspraak[30] de systematiek van de Wvg meebrengt dat op het moment dat het voorkeursrecht kan en dient te worden aangewend, veelal onzeker zal zijn of de geplande (her)ontwikkeling feitelijk zal kunnen worden gerealiseerd. Gelet op het doel van de wet, het verschaffen van voorrang aan gemeenten bij aankoop van gronden benodigd voor het realiseren van toekomstige planologische ontwikkelingen, staat de door Draka gestelde onzekerheid niet in de weg aan het gebruik van de bij wet gegeven bevoegdheid tot het vestigen van een voorkeursrecht. De Afdeling overweegt dat dit eens te meer geldt bij een vestiging van een vervroegd voorkeursrecht op de grondslag van art. 5 Wvg, omdat daarvoor nog geen bestemmingsplan of structuurvisie hoeft te zijn vastgesteld. Daarmee kan de raad in een vroeg stadium slagvaardig optreden om te voorkomen dat de verwezenlijking van de toegedachte bestemming wordt belemmerd, bijvoorbeeld doordat prijsopdrijvende transacties plaatsvinden die de financiële uitvoerbaarheid van het plan onder druk kunnen zetten. De onzekerheid die samenhangt met de crisis maakt derhalve nog niet dat de gemeente het voorkeursrecht niet meer zou mogen inzetten. De Afdeling overweegt voorts dat de vestiging van het voorkeursrecht alleen maar inhoudt dat de gronden eerst te koop aan de gemeente moeten worden aangeboden en dat de gemeente daarvan kan afzien als zij onvoldoende financiële middelen heeft. Het algemene belang dat is gemoeid bij vestiging van het voorkeursrecht is bovendien reeds door de wetgever afgewogen tegen het individuele financiële belang van de eigenaar, zodat het belang dat is gemoeid bij het voorkomen van een lagere economische waarde van de grond niet meer afzonderlijk in de afweging hoeft te worden betrokken. &lt;/p&gt;&lt;h4&gt;5.5. Afwijkend gebruik&lt;/h4&gt;&lt;p&gt;In de uitspraak van de Afdeling van 18 december 2013 stond de vestiging van een voorkeursrecht op de voet van art. 5 Wvg in het Leidse stationsgebied centraal.[31] De raad had zich bij het besluit op het standpunt gesteld dat de aanwijzing van de desbetreffende gronden noodzakelijk was in verband met de gewenste ontwikkelingen in het stationsgebied van Leiden. Volgens de eigenaar van gronden in dat gebied was het echter niet aannemelijk dat het toegedachte gebruik van de gronden afwijkt van het huidige gebruik, met name omdat vanwege de ruime bestemmingsomschrijving onduidelijk was waarom die bestemming zou leiden tot een intensiever gebruik van de gronden dan de huidige bestemming: &lt;/p&gt;&lt;blockquote&gt;‘Zoals de Afdeling eerder heeft overwogen (uitspraak van 25 april 2012 in zaak nr. 201105317/1/A3) is bij de parlementaire behandeling van de Wvg tot uitdrukking gebracht dat de voorkeursregeling niet zo beperkt behoeft te worden opgevat dat deze alleen zou kunnen worden toegepast wanneer de nieuwe bestemming op wezenlijk andere gebruiksvormen ziet. Ook wanneer de nieuwe bestemming voorziet in een vergelijkbaar, maar intensiever gebruik dan het bestaande, zal van een afwijkend gebruik kunnen worden gesproken.’&lt;/blockquote&gt;&lt;p&gt;De Afdeling oordeelt in dit geval dat hoewel de toegedachte bestemming vooralsnog niet wezenlijk afwijkt van de huidige bestemming van de desbetreffende gronden, de rechtbank gelet op alle voormelde omstandigheden terecht heeft overwogen dat de raad aannemelijk heeft gemaakt dat het toekomstige gebruik van die gronden intensiever zal zijn en dat derhalve van een afwijkend gebruik kan worden gesproken. &lt;/p&gt;&lt;blockquote&gt;‘(…) Voor het oordeel dat, gelet op de ruime toegedachte bestemming, tenminste duidelijk zou moeten zijn in hoeverre die bestemming leidt tot intensiever gebruik, biedt de Wvg geen grond. Zoals de Afdeling eerder heeft overwogen (uitspraak van 28 maart 2012 in zaak nr. 201105481/1/A3), is het inherent aan de toepassing van artikel 5 van de Wvg dat van de toegedachte bestemming nog slechts een globaal beeld bestaat. In dit stadium van de planvoorbereiding kan niet op perceelsniveau worden aangeduid welke bestemming zal worden toegekend. Voorts behoeft nog niet voor elk in de aanwijzing betrokken perceel duidelijk te zijn of het kan worden ingepast.’&lt;/blockquote&gt;&lt;p&gt;Kortom, voor de toepassing van art. 5 Wvg mag ook sprake zijn van een toegedacht intensiever gebruik en is een wezenlijk ander gebruik niet vereist. Verder hoeft op perceelsniveau slechts een globaal beeld van de nieuwe bestemming te bestaan. &lt;/p&gt;&lt;p&gt;Ook in de zaak die leidde tot de uitspraak van de Afdeling van 8 april 2015[32] was onder meer de vraag aan de orde wanneer sprake was van bestaand gebruik, dat afwijkt van de door de raad krachtens een structuurvisie toegedachte bestemming. De raad van de gemeente Haaren had bij besluit van 3 juni 2013 het aan Cello in eigendom toebehorende Landgoed Haarendael gedeeltelijk aangewezen als gronden waarop de Wvg van toepassing is. Cello betoogde dat de rechtbank had miskend dat een wettelijke grondslag voor de vestiging van het voorkeursrecht ontbreekt. Daartoe voerde zij aan dat de huidige bestemming en het huidige gebruik en de door raad beoogde bestemming niet afwijken van de in de structuurvisie aan de gronden toegedachte bestemming. De Afdeling overweegt dat ook wanneer de toegedachte bestemming voorziet in een vergelijkbaar, maar intensiever, gebruik dan het bestaande, van een afwijkend gebruik kan worden gesproken. Uit de structuurvisie van de raad blijkt vervolgens dat bij de herbestemming van het landgoed nieuwe, levenskrachtige functies nodig zijn die het landgoed in de toekomst kunnen gaan dragen, zowel pragmatisch als economisch. Hierbij zijn tevens mogelijkheden tot nieuwbouw gecreëerd. Volgens de Afdeling heeft de rechtbank, gezien het bovenstaande, met juistheid geoordeeld dat de in de structuurvisie aan de gronden toegedachte bestemming voorziet in een vergelijkbaar, maar intensiever gebruik dan het bestaande gebruik, zodat is voldaan aan het in art. 4 lid 1, aanhef en onder a Wvg neergelegde vereiste dat het bestaande gebruik afwijkt van de toegedachte bestemming. &lt;/p&gt;&lt;p&gt;Het verschil tussen een voorkeursrecht op basis van een structuurvisie ex art. 4 Wvg en een vervroegd voorkeursrecht ex art. 5 Wvg bestaat er met name in dat bij vestiging van een vervroegd voorkeursrecht op basis van art. 5 Wvg slechts ‘een globaal beeld’ van de toekomstige bestemming in het gehele plangebied hoeft te bestaan. Bij vaststelling van een structuurvisie moet dat globale beeld daarentegen op perceelsniveau kunnen worden verkregen.&lt;/p&gt;&lt;h4&gt;5.6. Intrekking voorkeursrecht na start aanbiedingsprocedure &lt;/h4&gt;&lt;p&gt;Ter voldoening aan de aanbiedingsplicht van art. 10 Wvg moet de verkoper op grond van art. 11 lid 1 Wvg het college van B&amp;W bij aangetekende brief berichten dat hij in beginsel bereid is om over te gaan tot vervreemding van het onroerend goed aan de gemeente tegen nader overeen te komen voorwaarden. Op grond van art. 12 lid 1 Wvg beslist het college van B&amp;W binnen zes weken na ontvangst van de opgave of de gemeente al dan niet in beginsel bereid is het goed tegen nader overeen te komen voorwaarden te kopen of op grond van een andere titel te verkrijgen. Laatstgenoemd besluit is appellabel. Een grondeigenaar maakte bezwaar tegen het besluit van het college van B&amp;W van Epe d.d. 7 september 2010, waarbij het weigerde om in beginsel tot aankoop te besluiten. Het college van B&amp;W bedacht een list en trok hangende de bezwaarprocedure bij besluit van 20 januari 2011 het aanwijzingsbesluit in. De Afdeling oordeelde op 17 juli 2013[33] dat die handelwijze is toegestaan. Volgens de Afdeling rustte ten tijde van het nemen van de beslissing op bezwaar geen voorkeursrecht meer op het perceel, zodat het college aan art. 12 Wvg niet langer de bevoegdheid kon ontlenen tot aankoop of verkrijging anderszins van de woning over te gaan. Kortom, er is sprake van een beslissing &lt;span class="italic"&gt;ex nunc&lt;/span&gt;. Nu de grondeigenaar als gevolg hiervan met zijn bezwaar niet kon bereiken wat hij wenste, had de grondeigenaar volgens de Afdeling geen belang meer bij de beoordeling van zijn bezwaar, zodat hij niet-ontvankelijk moest worden verklaard.&lt;/p&gt;&lt;h3&gt;6. Koopplicht ex art. 15 Wvg&lt;br/&gt;(art. 27 Wvg oud)&lt;/h3&gt;&lt;p&gt;In art. 14 Wvg is voor de gemeente de verplichting neergelegd om aan het eind van de gerechtelijke prijsbepalingsprocedure het aangeboden onroerend goed, waarvan de rechtbank de prijs heeft bepaald, tegen die prijs af te nemen. Naast deze koopplicht is in art. 15 Wvg een tweede koopplicht voor de gemeente in het leven geroepen. De grondeigenaar kan de rechtbank verzoeken te bepalen dat de gemeente wegens bijzondere persoonlijke omstandigheden van de grondeigenaar gehouden is medewerking te verlenen aan de overdracht tegen een door de rechtbank vast te stellen prijs van het goed. Daarbij beoordeelt de rechtbank of het redelijk is dat vervreemding aan de gemeente, gezien de bijzondere persoonlijke omstandigheden die ter zake van belang kunnen zijn, ‘achterwege zou blijven’.&amp;nbsp;Het moet daarbij gaan om een geval waarin de persoonlijke situatie van de grondeigenaar verkoop redelijkerwijs noodzakelijk maakt. Tegen de beschikking van de rechtbank staat geen hoger beroep, doch uitsluitend cassatieberoep open. Kennelijk geïnspireerd geraakt door het arrest van het hof Arnhem van 2 maart 2010[34]&lt;span class="superscript"&gt; &lt;/span&gt;trachtte een grondeigenaar tevergeefs het verbod om appel in te stellen tegen een negatieve beschikking van de rechtbank Dordrecht te doorbreken. Het ging daarbij om de toepassing van de voorganger van art. 15 Wvg, art. 27 Wvg (oud). Het probleem was echter dat – evenals bij art. 15 Wvg – een beroep op art. 27 Wvg alleen kon worden gedaan in specifiek omschreven gevallen, onder meer in het geval het college van B&amp;W niet of niet tijdig de gerechtelijke prijsbepalingsprocedure had gestart. Omdat de grondeigenaar het college van B&amp;W niet had verzocht om die procedure te starten, was niet voldaan aan de vereisten om een beroep te doen op de regeling van de koopplicht. Aangezien de rechtbank dat op goede gronden had geoordeeld, was er volgens het hof Den Haag geen reden voor doorbreking van het appelverbod op de grond dat de wettelijke regeling ten onrechte niet zou zijn toegepast.[35]&lt;/p&gt;&lt;p&gt;In de zaak die speelde in de gemeente Kaag en Braassem en die leidde tot de beschikking van de rechtbank Den Haag d.d. 9 november 2011[36]&lt;span class="superscript"&gt; &lt;/span&gt;was eveneens de toepassing van art. 27 Wvg (oud) aan de orde. Volgens de rechtbank – die verwees naar de parlementaire geschiedenis – kon de gemeente niet ‘zomaar’ worden verplicht tot aankoop. Er moet sprake zijn van een urgente persoonlijke situatie aan de zijde van de eigenaar van de onroerende zaak om te kunnen oordelen dat aankoop door de gemeente niet achterwege kan blijven. De rechtbank oordeelde echter dat dergelijke persoonlijke omstandigheden niet zijn komen vast te staan. Met name van belang was dat de stelling dat het bedrijf diende als pensioenvoorziening, onvoldoende was onderbouwd. De verzoeker was pas 49 jaar oud, zodat niet aannemelijk was dat de pensioenvoorziening volledig afhankelijk zou zijn van de verkoop van de percelen. Voorts kon niet worden vastgesteld dat de waarde van dit gestelde financiële vangnet tot nihil is geslonken. Verder was niet aannemelijk dat voortzetting van het te koop aangeboden glastuinbouwbedrijf gezien de bestemmingswijziging en het voorkeursrecht geen reële mogelijkheid zou zijn. Tot slot was niet aannemelijk dat de verkoper geen reële prijs zou kunnen krijgen voor het onroerend goed, omdat hij met voorbijgaan aan het voorkeursrecht van de gemeente gedurende drie jaar eenmalig mocht vervreemden. Het beroep op de koopplicht faalde. Voor zover mij bekend zijn er in de afgelopen periode geen beroepen op art. 15 Wvg of art. 27 Wvg (oud) gedaan die daadwerkelijk tot een gemeentelijke koopplicht hebben geleid. &lt;/p&gt;&lt;h3&gt;7. Schadevergoedingsactie &lt;br/&gt;ex art. 25 Wvg&lt;/h3&gt;&lt;p&gt;Art. 25 Wvg voorziet in een schadevergoedingsregeling waarop voorheen in de praktijk nauwelijks een beroep werd gedaan. Een vordering tot schadevergoeding kan op grond van lid 1 jegens de gemeente worden ingesteld indien een overdracht aan de gemeente heeft plaatsgevonden bij uitoefening van een voorkeursrecht op de grondslag van art. 3 Wvg (bestemmingsplan of inpassingsplan) of art. 4 Wvg (structuurvisie), de in het bestemmingsplan/inpassingsplan toegekende dan wel in de structuurvisie toegedachte nieuwe bestemming niet is verwezenlijkt en een opvolgend bestemmingsplan onherroepelijk wordt dat geen aanwijzingsbesluit mogelijk maakt. Het gaat dan meestal om situaties waarin op grond van de Wvg gronden worden verworven maar vervolgens de oude planologische situatie in ere wordt hersteld. Lid 2 voorziet in de mogelijkheid van een schadevergoedingsactie in het zeldzame geval van een overdracht die al plaatsvindt ten tijde van het bestaan van een voorkeursrecht ex art. 6 Wvg (voorlopige aanwijzing B&amp;W voor de duur van drie maanden) of art. 5 Wvg (vervroegd voorkeursrecht voor de duur van drie jaar), waarna het voorkeursrecht niet is bestendigd. Een beroep op art. 25 Wvg was, voor zover bekend, in elk geval tot 2012 nog nooit door een eigenaar of beperkt gerechtigde gedaan.[37] In de zaak die leidde tot het arrest van het Hof Den Haag d.d. 8 december 2015[38] hadden de grondeigenaar, een assurantiekantoor, en de gemeente Rotterdam in 2001 overeenstemming bereikt over een koopovereenkomst nadat een in het Laurenskwartier gelegen kantoorpand op de voet van art. 10 en 11 Wvg te koop was aangeboden aan de gemeente. Het kantoorpand werd in 2003 in eigendom aan de gemeente geleverd. Omdat de voorziene stadsvernieuwing van het Laurenskwartier uitbleef, was de gemeente voornemens het kantoorpand weer door te verkopen. Toen het assurantiekantoor daarvan in 2009 op de hoogte raakte, verzocht het de gemeente om het pand te mogen terugkopen. Vervolgens werden onderhandelingen gestart die niet tot overeenstemming leidden. Het assurantiekantoor vorderde vervolgens in rechte terugverkoop tegen de in 2003 ontvangen koopsom, vermeerderd met 1% rente per jaar, op de grondslag van art. 6:258 BW (onvoorziene omstandigheden). Voorts vorderde het vergoeding van de geleden schade. Zowel de rechtbank als het hof oordeelden dat voor toewijzing van die vorderingen geen plaats was. Er was geen sprake van onvoorziene omstandigheden, met name omdat de beoogde sloop ten tijde van de verkoop in 2001 nog onzeker was. Volgens het hof kan de indertijd gesloten koopovereenkomst niet met een beroep op onvoorziene omstandigheden zodanig worden gewijzigd dat de&amp;nbsp;Gemeente het kantoorpand dient aan te bieden tegen de oude koopsom, vermeerderd met een vergoeding van 1% per jaar. Bij dit uitgangspunt zal het niet geheel verbazen dat de (kennelijk voor het eerst in hoger beroep) op de leest van art. 25 Wvg geschoeide vordering tot schadevergoeding ook zal stranden: &lt;/p&gt;&lt;blockquote&gt;‘[Appellante] heeft niet aangevoerd dat zij destijds andere vervreemdingsmogelijkheden had waarmee zij een hogere opbrengst kon behalen dan bij de verkoop aan de Gemeente (bijvoorbeeld een mogelijkheid van verkoop tegen een hogere prijs of met een gunstiger beding) en dat zij die mogelijkheden door het gevestigde&amp;nbsp;voorkeursrecht&amp;nbsp;is misgelopen. Zij heeft slechts aangevoerd dat zij het kantoorpand liever (als pensioenbelegging) zelf had gehouden. Echter, het verschil tussen wel verkopen tegen betaling van de waarde in het economisch verkeer en niet verkopen vertaalt zich niet in een schadevergoeding onder de Wvg, omdat die wet&amp;nbsp;uitgaat van de vrije keuze van de eigenaar tussen wel of niet verkopen. Artikel 25 Wvg ziet evenmin op verschillen tussen de prijzen die onroerende zaken op het tijdstip van het&amp;nbsp;voorkeursrecht&amp;nbsp;opbrachten en de prijzen die diezelfde zaken later kunnen opbrengen, omdat dergelijke gevolgen niet in een rechtstreeks verband staan met het&amp;nbsp;voorkeursrecht&amp;nbsp;(zij zijn veeleer afhankelijk van de ontwikkelingen op de onroerendgoedmarkt en van de staat en ligging van het object).’ &lt;/blockquote&gt;&lt;p&gt;Opmerkelijk is dat het hof van oordeel is dat het verschil in waarden in het economisch verkeer niet voor vergoeding in aanmerking kan komen. Daarbij legt het hof de nadruk op het vrijwillige karakter van de Wvg-verkoop. Bovendien oordeelt het hof dat een eventueel misgelopen waardestijging niet in causaal verband staat tot het voorkeursrecht, maar met de ontwikkelingen op de onroerend goedmarkt. Uit de parlementaire geschiedenis blijkt echter dat voor de beoordeling van een vordering ex art. 25 Wvg aan het vrijwillige karakter van de Wvg voorbij moet worden gegaan, terwijl in de literatuur wordt aangenomen dat de schade ‘doorgaans’ bestaat in een voor de verkoper nadelig waardeverschil.[39] Ook andere schadefactoren, zoals inkomensderving of duurdere exploitatie van overblijvende objecten, en aanpassingskosten kunnen van belang zijn, maar deze waren in het onderhavige geval niet aan de orde.&lt;/p&gt;&lt;h3&gt;8. Nietigheidsactie ex art. 26 Wvg&lt;/h3&gt;&lt;p&gt;Op grond van art. 10 Wvg is de eigenaar verplicht om een perceel dat is belast met een gemeentelijk voorkeursrecht eerst aan de gemeente te koop aan te bieden, tenzij zich een van de in lid 2 of lid 6 genoemde uitzonderingsgronden voordoet. Zoals hiervoor is uiteengezet, ligt het toezicht op de naleving van die regel bij de notaris. In het verleden hebben zijn vele constructies bedacht om aan het notariële toezicht te ontkomen. Een gemeente kan de nietigheid inroepen van rechtshandelingen die zijn verricht met de kennelijke strekking afbreuk te doen aan haar in de Wvg geregelde voorkeurspositie. Het gaat daarbij om rechtshandelingen die de kennelijke strekking hebben om aan de aanbiedingsplicht te ontkomen en daartoe zodanig zijn opgezet dat geen juridische levering zal plaatsvinden gedurende het bestaan van het voorkeursrecht, maar wel de beschikkingsmacht over en het economische belang bij de aan het voorkeursrecht onderworpen grond in enigerlei mate wordt overgedragen aan een of meer (rechts)personen. In mijn bijdrage van 2010 schreef ik dat de Hoge Raad met de novemberbeschikkingen van 2009 de ramen van art. 26 Wvg had dichtgetimmerd.[40] Toch bleek ook dat na die beschikkingen nog steeds ruimte voor juridische discussie en verfijning mogelijk was. &lt;/p&gt;&lt;p&gt;De eerste zaak is een arrest van het hof ’s-Hertogenbosch van 3 mei 2011.[41] De gemeente Veghel had in november 2008, vlak na het uitbreken van de crisis, de rechtbank ’s-Hertogenbosch op de voet van art. 26 Wvg verzocht om nietigverklaring van een aantal akten, waaronder koopovereenkomsten, akten van cessie, akten van levering, hypotheekrechten en alle samenhangende rechtshandelingen. Er was sprake van een aantal opeenvolgende koopovereenkomsten en leveringshandelingen: ‘VdV c.s.’ hadden verkocht en geleverd aan ‘V’, ‘V’ had verkocht en geleverd aan ‘L.T.L.’ en ‘L.T.L.’ had verkocht aan ‘PR’ ‘ten behoeve van ‘Square’’. Na bekrachtiging van deze laatste koop door ‘Square’ was uiteindelijk het onroerend goed in eigendom overgaan naar ‘Square’.&lt;/p&gt;&lt;p&gt;Bij het hof ’s-Hertogenbosch stond allereerst de vraag centraal of de gemeente haar verzoek tot nietigverklaring tijdig binnen de achtwekentermijn van art. 26 lid 2 Wvg had gedaan. Deze termijn begint te lopen nadat de gemeente een afschrift heeft ontvangen van de akte waarin de ‘desbetreffende rechtshandeling’ is vervat. Volgens de gemeente zou de termijn pas zijn gaan lopen nadat zij een afschrift had ontvangen van de laatste akten, die betrekking hebben op ‘de transactie van het perceel’. Het hof verwerpt dat betoog. De gemeente had al in april 2007 afschriften van de koopovereenkomsten ontvangen, terwijl het verzoek om nietigverklaring pas op 4 november 2008, dus ruim buiten de termijn, ter griffie van de rechtbank was ontvangen. Alle voor de gemeente relevante informatie voor de beoordeling van de strijdigheid van de ‘transactie’ met art. 26 Wvg had de gemeente naar het oordeel van het hof uit die koopovereenkomsten kunnen afleiden. Het hof onderscheidt daarvan de voornoemde bekrachtiging van de koop, de vestiging van hypotheekrechten en de leveringshandelingen, waarvan de gemeente pas op of na 11 september 2008 afschriften had ontvangen. Ten aanzien van die specifieke rechtshandelingen was de gemeente volgens het hof wel ontvankelijk. Daarnaast stelt het hof dat het niet uitmaakt voor de beoordeling van de tijdigheid van het verzoek of de gemeente de akte van de verkoper of een derde heeft ontvangen, of zelf heeft opgevraagd bij het kadaster.&lt;/p&gt;&lt;p&gt;Volgens het hof vallen óók de leveringshandelingen, dat wil zeggen de eigendomsoverdrachten zelf, onder de reikwijdte van art. 26 Wvg. Het hof leidt dat af uit de wetsgeschiedenis van art. 26 Wvg, waaruit blijkt dat art. 26 Wvg ziet op alle rechtshandelingen die zijn verricht met de kennelijke strekking afbreuk te doen aan het voorkeursrecht van de gemeente. Het hof verwijst naar de conclusie van A-G Keus bij één van de november 2009-beschikkingen van de Hoge Raad[42], waarin hij uiteenzet dat uit de parlementaire geschiedenis bij de wijziging van de Wvg per 17 juli 1996 en de niet-uitputtende formulering van het artikel blijkt dat art. 26 Wvg alle soorten rechtshandelingen bestrijkt. Mijns inziens spoort dit niet met de latere parlementaire geschiedenis bij de wijziging van art. 26 Wvg, de initiatiefwet van Depla c.s., die op 1 september 2002 in werking is getreden. De initiatiefnemers hebben uitdrukkelijk overwogen dat door de notaris gepasseerde leveringsakten op grond van de Wvg niet nietig kunnen worden verklaard, omdat art. 26 Wvg is bedoeld als vangnetbepaling om rechtshandelingen te kunnen aantasten waarbij voorafgaand notarieel toezicht niet wettelijk is verzekerd.[43]&lt;/p&gt;&lt;p&gt;Daarmee was de kous overigens nog niet af. Het hof moest ook nog nagaan of de eigendomsoverdrachten onder de reikwijdte van de vrijstellingsregeling van art. 10 lid 3 Wvg vielen. Op grond van deze bepaling geldt geen aanbiedingsplicht aan de gemeente indien de vervreemding geschiedt op grond van een koop- en/of optieovereenkomst aan een met name genoemde partij en een voldoende bepaalbare prijs, deze overeenkomst is ingeschreven in de openbare registers vóór inwerkingtreding van het voorkeursrecht en de levering ingevolge die overeenkomst binnen zes maanden na de datum van inschrijving plaatsvond. Deze vrijstellingsmogelijkheid is echter niet onbeperkt. Op grond van art. 10 lid 5 Wvg mag er slechts eenmaal gebruik van worden gemaakt gedurende een periode van drie jaar na inschrijving van de akte. In deze zaak was de situatie gecompliceerd, omdat er meerdere koopovereenkomsten waren gesloten met betrekking tot hetzelfde onroerend goed. Het hof concludeert dat art. 10 lid 5 Wvg niet voorschrijft dat gedurende de genoemde periode van drie jaar slechts éénmaal een vrijstelling met betrekking tot de onroerende zaak mogelijk zou zijn. Volgens het hof is het de bedoeling van dit onderdeel van de initiatiefwet geweest, dat de overeenkomst niet steeds kan worden verlengd doordat de verkoper en koper herhaalde malen een nieuwe overeenkomst met betrekking tot dezelfde onroerende zaak aangaan. Dit wordt met de hier aan de orde zijnde transacties niet doorkruist, omdat elke contractspartij slechts één keer als koper en/of verkoper is opgetreden en voor het overige aan de voorwaarden van art. 10 lid 3 Wvg was voldaan. Daarmee strandde het verzoek van de gemeente alsnog volledig; de gemeente berustte kennelijk in de uitspraak, want er werd geen cassatieberoep ingesteld. &lt;/p&gt;&lt;p&gt;Tot een beschikking van de Hoge Raad kwam het op 23 maart 2012 wel in een zaak tussen BAM en de gemeente Bunnik.[44] Centraal in deze zaak stond de vraag of art. 26 Wvg zo uitgelegd moet worden dat vernietiging van een koopovereenkomst ten aanzien van gronden waarop&amp;nbsp;voorkeursrecht&amp;nbsp;rust ook nog mogelijk is nadat&amp;nbsp;het voorkeursrecht&amp;nbsp;vervallen is verklaard. De&amp;nbsp;gemeente&amp;nbsp;Bunnik verzocht de rechtbank om op grond van&amp;nbsp;&lt;span class="italic"&gt;art. 26&lt;/span&gt;&amp;nbsp;Wvg&amp;nbsp;een rechtshandeling nietig te verklaren op een tijdstip dat de&amp;nbsp;gemeente&amp;nbsp;niet meer in een voorkeurspositie verkeerde, omdat het&amp;nbsp;voorkeursrecht inmiddels vervallen was (verklaard). Ten tijde van het stellen van de desbetreffende rechtshandeling — het ging om een bepaalde koopovereenkomst met uitgestelde levering en een ontbindende voorwaarde — was het gemeentelijk&amp;nbsp;voorkeursrecht&amp;nbsp;nog van kracht. De rechtbank en het hof verklaarden de koopovereenkomst nietig. In cassatie ging het om de niet eerder beantwoorde vraag welke toestand bepalend is voor de werking van art. 26 Wvg: de toestand ten tijde van het stellen van de rechtshandeling of die ten tijde van het verzoek tot nietigverklaring van die rechtshandeling. In de eerste situatie was het gemeentelijke voorkeursrecht nog van kracht, in de tweede situatie was het reeds vervallen. De Hoge Raad overwoog als volgt:&lt;/p&gt;&lt;blockquote&gt;‘Uit de tekst van het artikel volgt dat het bij de beoordeling van de mogelijke nietigheid van de desbetreffende rechtshandeling aankomt op de stand van zaken - waaronder de voorkeurspositie van de desbetreffende gemeente&amp;nbsp;- ten tijde van het verrichten van die rechtshandeling. Deze tekst biedt geen aanknopingspunt voor het stellen van de eis dat die&amp;nbsp;gemeente&amp;nbsp;ook nog ten tijde van het inroepen van de nietigheid in een voorkeurspositie moet verkeren.’&lt;/blockquote&gt;&lt;p&gt;Een tekstuele interpretatie leidt derhalve tot de conclusie dat ook na vervallenverklaring (thans: intrekking) van het voorkeursrecht een beroep op art. 26 Wvg kan worden gedaan, indien de rechtshandeling werd verricht toen het voorkeursrecht nog van kracht was. Ook op basis van een teleologische interpretatie moet deze conclusie volgens de Hoge Raad worden getrokken: &lt;/p&gt;&lt;blockquote&gt;‘De omstandigheid dat het artikel strekt ter bescherming van de voorkeurspositie van de gemeente tegen rechtshandelingen die aan deze positie afbreuk doen, staat er geenszins aan in de weg dat die rechtshandelingen nog kunnen worden aangetast op een moment dat het voorkeursrecht niet meer geldt, reeds omdat de dreiging van een zodanige aantasting kan bijdragen tot de effectieve werking van het voorkeursrecht.’&lt;/blockquote&gt;&lt;p&gt;In navolging van de A-G[45] komt de Hoge Raad tot de conclusie dat het algemene belang bij de gemeentelijke voorkeursrechtpositie moet prevaleren boven het concrete belang van de gemeente die een voorkeursrecht vervallen heeft verklaard. Volgens de A-G zou het niet goed uitlegbaar zijn dat justitiabelen die ontwijkingsconstructies maar lang genoeg onder de pet houden, worden beloond. Dat zou ook niet aanvaardbaar zijn jegens degenen die zich van dergelijke rechtshandelingen hebben onthouden . Op die manier zou afbreuk worden gedaan aan de effectiviteit van het voorkeursrecht. Daar kan men mijns inziens tegenover stellen dat uit de keuze van de gemeente om het voorkeursrecht vervallen te laten verklaren, in beginsel moet worden afgeleid dat de gemeente aan daadwerkelijke bescherming van haar voorkeurspositie kennelijk geen behoefte meer heeft. Daar komt bij dat de bestreden rechtshandeling bij het ontbreken van een voorkeursrecht eenvoudig weer opnieuw zou kunnen worden verricht. Hoewel ik het door de A-G geformuleerde uitgangspunt wel begrijp, zie ik niet goed in welk rechtens te respecteren belang de gemeente nog heeft bij het beroep op art. 26 Wvg na vervallenverklaring of intrekking van het voorkeursrecht. Op grond van art. 3:303 BW komt zonder voldoende belang immers niemand een rechtsvordering toe. &lt;/p&gt;&lt;h3&gt;9. Conclusie&lt;/h3&gt;&lt;p&gt;De Wvg ontwaakt langzaamaan uit een lange winterslaap. Nu de crisis op de vastgoedmarkt voorbij lijkt te zijn en de prijzen in delen van het land weer beginnen te stijgen, zal de Wvg weer aan betekenis gaan winnen. De Minister is in elk geval niet van plan om de wettelijke regeling van het voorkeursrecht als faciliterend onderdeel van het grondbeleidsinstrumentarium af te schaffen. Via de Aanvullingswet grondeigendom zal de Wvg in gewijzigde verschijningsvorm in de Omgevingswet worden opgenomen. Hoewel enkele verbeteringen en vereenvoudigingen worden beoogd, zullen de verschillen tussen de huidige aanwijzingsbesluiten en de toekomstige voorkeursrechtbeschikkingen naar verwachting niet groot zijn. Voor de notariële praktijk is wel te hopen dat de inwerkingtredingsregeling eindelijk wordt gewijzigd. &lt;/p&gt;&lt;p&gt;In de gepubliceerde rechtspraak over de afgelopen vijf jaar blijven de sporen van de crisis duidelijk zichtbaar. De bestuursrechtelijke rechtspraak over aanwijzingsbesluiten leert dat de onzekerheid over de uitvoerbaarheid van ruimtelijke ordeningsprojecten nauwelijks in de weg staat aan inzet van het voorkeursrecht. De beperkte hoeveelheid jurisprudentie lijkt er wel op te duiden dat de crisis nog maar net voorbij is en dat gemeenten – door schade en schande wijzer geworden – grootschalige grondverwerving achterwege laten. De door de Minister beoogde selectieve inzet van het gemeentelijk voorkeursrecht vindt kennelijk al in de praktijk plaats. Uit de civiele rechtspraak kan worden afgeleid dat eigenaren meestal tevergeefs trachten hun positie veilig te stellen nadat een gemeente de stekker uit een project trekt en haar voorkeursrecht opgeeft. De in de Wvg neergelegde mogelijkheden bieden de eigenaar nauwelijks soelaas. Bij een aantrekkende markt zal daar in de komende jaren waarschijnlijk ook minder behoefte aan bestaan. &lt;/p&gt;</content><legacyfootnotes/><footnotes><footnote>1 Mr. W.J.E. van der Werf is partner bij Van der Feltz &lt;br/&gt;advocaten te Den Haag. Deze bijdrage is afgesloten op 11 april 2016.</footnote><footnote>2 W.J.E. van der Werf en C. Kuijvenhoven, ‘Actualiteiten Wet voorkeursrecht gemeenten 2009-2010’, &lt;span class="italic"&gt;Agr.r.&lt;/span&gt; 2010, nr. 11, p. 461-468.</footnote><footnote>3 Ibidem.</footnote><footnote>4 Het repeteer- of herhalingsverbod is neergelegd in art. 9c Wvg en bepaalt dat gronden die op een bepaalde grondslag zijn aangewezen, niet binnen twee jaar na intrekking of het van rechtswege vervallen van de aanwijzing opnieuw ingevolge een zodanig besluit worden aangewezen.</footnote><footnote>5 Wet van 22 februari 2012 tot herstel van wetstechnische gebreken alsmede andere wijzigingen van ondergeschikte aard in diverse wetten op of in verband met het terrein van infrastructuur en milieu’,&amp;nbsp;&lt;span class="italic"&gt;Stb. &lt;/span&gt;2012, 114. Tussendoor is de Wvg op enkele punten gewijzigd in verband met de inwerkingtreding van de Crisis- en herstelwet.</footnote><footnote>6 Zie hierover uitgebreid: B.F. Preller, ‘Herstelwet repareert onjuistheden en onduidelijkheden in wijzigingswet WVG’, &lt;span class="italic"&gt;JBN&lt;/span&gt; 2012, 26.</footnote><footnote>7 &lt;span class="italic"&gt;Handelingen I&lt;/span&gt; 2015/16, 24, p. n.n.b. Ook werd een viertal moties aangenomen: (i) de motie-Meijer (SP) c.s.&amp;nbsp;over de termijn van inwerkingtreding voor omgevingsvergunningen voor onomkeerbare activiteiten, &lt;span class="italic"&gt;Kamerstukken I &lt;/span&gt;2015/16, 33 962, letter K; (ii) de motie-Stienen (D66) c.s. over aandacht voor grensoverschrijdende aspecten en mondiale opgaven in de Nationale Omgevingsvisie, &lt;span class="italic"&gt;Kamerstukken I &lt;/span&gt;2015/16&lt;span class="italic"&gt; &lt;/span&gt;33 962&lt;span class="italic"&gt;, &lt;/span&gt;2015/16, letter L; de motie-Vos (GroenLinks) c.s. over het uit de huidige wet- en regelgeving overnemen van de beoordelingsregels voor omgevingsvergunningen, &lt;span class="italic"&gt;Kamerstukken I &lt;/span&gt;33 962&lt;span class="italic"&gt;, &lt;/span&gt;2015/16&lt;span class="italic"&gt;,&lt;/span&gt; letter M; de motie-Vos (GroenLinks) c.s. over het opnemen van instructieregels in de uitvoeringsregels, &lt;span class="italic"&gt;Kamerstukken I &lt;/span&gt;33 962&lt;span class="italic"&gt;, &lt;/span&gt;2015/16&lt;span class="italic"&gt;, &lt;/span&gt;letter N.</footnote><footnote>8 &lt;span class="italic"&gt;Kamerstukken II&lt;/span&gt; 2013/14, 33 962, nr. 3, p. 29.</footnote><footnote>9 &lt;span class="italic"&gt;Kamerstukken II&lt;/span&gt; 2013/14, 33 962, nr. 3, p. 190.</footnote><footnote>10 Radboud Universiteit Nijmegen, ‘&lt;span class="italic"&gt;Ten gronde beschouwd: een onderzoek naar alternatieven en verbeteringen voor het juridische instrumentarium op het gebied van het grondbeleid in het kader van de totstandkoming van de Omgevingswet en evaluatie van de Onteigeningswet’&lt;/span&gt;, oktober 2012. &lt;span class="italic"&gt;Kamerstukken II&lt;/span&gt; 2012/13, 33 118, nr. 7, bijlage.</footnote><footnote>11 &lt;span class="italic"&gt;Kamerstukken II &lt;/span&gt;2013/14, 33 962, nr. 3, p. 119.</footnote><footnote>12 &lt;span class="italic"&gt;Kamerstukken II &lt;/span&gt;2015/16, 27 581, nr. 53.</footnote><footnote>13 Ibidem, p. 2.</footnote><footnote>14 Evaluatie Wet voorkeursrecht gemeenten, Onderzoek naar, gebruik, effectiviteit en efficiency van de Wvg, Sira Consulting en Van der Heijden Grondbeleid, 2015. &lt;span class="italic"&gt;Kamerstukken II &lt;/span&gt;2015/16, 27 581, nr. 53, bijlage.</footnote><footnote>15 W.J.E. van der Werf, ‘&lt;span class="italic"&gt;Zelfrealisatie bij onteigening in Nederland’&lt;/span&gt;, in: E. Rentmeesters en W.J.E. van der Werf, ‘&lt;span class="italic"&gt;Zelfrealisatie bij onteigening in Vlaanderen en Nederland’&lt;/span&gt;, preadvies VvOR/CROW, Instituut voor Bouwrecht Den Haag/Intersentia Antwerpen 2015,&lt;span class="italic"&gt; &lt;/span&gt;p. 100-101.</footnote><footnote>16 Gewijzigd amendement Wiegman-Van Meppelen Scheppink, &lt;span class="italic"&gt;Kamerstukken II&lt;/span&gt; 2009/10, 31 285. nr. 15.</footnote><footnote>17 Brief van de Minister van VROM d.d. 16 februari 2010, &lt;span class="italic"&gt;Kamerstukken II &lt;/span&gt;2009/10, 31 285, nr. 18.</footnote><footnote>18 Brief van de Minister van Infrastructuur en Milieu d.d. 29 juni 2012, &lt;span class="italic"&gt;Kamerstukken II&lt;/span&gt; 2011/12, 33 323, nr. 1.</footnote><footnote>19 Sinds 2008 kunnen ook de provincie en het Rijk op grond van art. 9a leden 1 resp. 2 Wvg een voorkeursrecht vestigen. Waar hierna wordt gesproken van gemeente(n), kan veelal ook de provincie(s) of het Rijk worden gelezen.</footnote><footnote>20 ABRvS, 22 oktober 2014, ECLI:NL:RVS:2014:3786.</footnote><footnote>21 ABRvS 24 maart 2000, ECLI:NL:RVS:2000:AA5426, &lt;span class="italic"&gt;AB&lt;/span&gt; 2000, 228, m.nt. A.A.J. de Gier.</footnote><footnote>22 ABRvS 25 april 2012, ECLI:NL:RVS:2012:BW3871, &lt;span class="italic"&gt;TBR&lt;/span&gt; 2012, 170, m.nt. J.B. Mus.</footnote><footnote>23 ABRvS 15 december 2010, ECLI:NL:RVS:2010:BO7340.</footnote><footnote>24 ABRvS 22 november 2006, ECLI:NL:RVS:2006:AZ2785.</footnote><footnote>25 ABRvS 4 maart 2009, ECLI:NL:RVS:2009:BH4666.</footnote><footnote>26 Rechtbank Amsterdam 16 augustus 2013, ECLI:NL:RBAMS:2013:6532.</footnote><footnote>27 Wet van 22 mei 2008 tot aanpassing van een aantal wetten met het oog op de inwerkingtreding van de Wet ruimtelijke ordening alsmede regeling van overgangsrecht (Invoeringswet Wet ruimtelijke ordening), &lt;span class="italic"&gt;Stb&lt;/span&gt;. 2008, 180.</footnote><footnote>28 ABRvS 25 april 2012, ECLI:NL:RVS:2012:BW3871, &lt;span class="italic"&gt;TBR&lt;/span&gt; 2012, 170, m.nt. J.B. Mus.</footnote><footnote>29 ABRvS 26 september 2012, ECLI:NL:RVS:2012:BX8248, &lt;span class="italic"&gt;TBR &lt;/span&gt;2012, 219, m.nt. J.B. Mus.</footnote><footnote>30 Bijv. ABRvS 15 december 2010, ECLI:NL:RVS:2010:BO7340.</footnote><footnote>31 ABRvS 18 december 2013, ECLI:NL:RVS:2013:2445.</footnote><footnote>32 ABRvS 8 april 2015, ECLI:NL:RVS:2015:1089.</footnote><footnote>33 ABRvS 17 juli 2013, ECLI:NL:RVS:2013:304.</footnote><footnote>34 Hof Arnhem 2 maart 2010, ECLI:NL:GHARN:2010:BM8569, &lt;span class="italic"&gt;TBR &lt;/span&gt;2010, 183, m.nt. J.B. Mus.</footnote><footnote>35 Hof Den Haag, 17 april 2012, ECLI:NL:GHSGR:2012:BV9616.</footnote><footnote>36 Rechtbank Den Haag, 9 november 2011, ECLI:NL:RBSGR:2011:BU6719, &lt;span class="italic"&gt;TBR&lt;/span&gt; 2012, 14, m.nt. J.B. Mus.</footnote><footnote>37 J.B. Mus en P.C.E. van Wijmen, &lt;span class="italic"&gt;Wet voorkeursrecht &lt;br/&gt;gemeenten verklaard,&lt;/span&gt; 2012, vijfde druk, Kluwer, &lt;br/&gt;Alphen aan den Rijn, p. 238.</footnote><footnote>38 Hof Den Haag 8 december 2015, ECLI:NL:GHDHA:2015:3317.</footnote><footnote>39 Ibidem, p. 236-237 en de daar aangehaalde passages uit de parlementaire geschiedenis.</footnote><footnote>40 HR 13 november 2009, &lt;span class="italic"&gt;NJ&lt;/span&gt; 2010, 240 en 241, m.nt. P.C.E. van Wijmen.</footnote><footnote>41 Hof ‘s-Hertogenbosch 3 mei 2011, ECLI:NL:GHSHE:2011:BQ4111, &lt;span class="italic"&gt;TBR&lt;/span&gt; 2011, 155 m.nt. W.J.E. van der Werf.</footnote><footnote>42 ECLI:NL:PHR:2009:BI6289.</footnote><footnote>43 &lt;span class="italic"&gt;Kamerstukken&lt;/span&gt; &lt;span class="italic"&gt;I&lt;/span&gt; 2001/02, 27 750, nr. 227b, p. 10.</footnote><footnote>44 HR 23 maart 2012, ECLI:NL:HR:2012:BV0609, &lt;span class="italic"&gt;NJ&lt;/span&gt; 2012, 628 m.nt. P.C.E. van Wijmen.</footnote><footnote>45 ECLI:NL:PHR:2012:BV0609.</footnote></footnotes><auteurs>mr. W.J.E. van der Werf</auteurs><published>2016-05-06 13:46:46</published><modified>2016-05-06 13:46:46</modified><editiondate>2016-05-06</editiondate><htmlpath>https://denhollander.info/artikel/13035</htmlpath></article>
</articles></edition>