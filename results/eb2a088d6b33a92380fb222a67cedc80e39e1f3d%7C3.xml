<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2003</searchword><id>4467</id><udhid>UDH:TvAR/4467</udhid><titel>“Met onwillige honden ...” Over de implementatie van de EG-richtlijn biotechnologie</titel><searchwords><searchword>TvAR 4/2003</searchword><searchword>UDH:TvAR/4467</searchword></searchwords><attachments><attachment><name>2003_nr 4_Artikel_Kooij.pdf</name><extention>pdf</extention><url>https://denhollander.info/download/4412/ci</url></attachment></attachments><inleiding>1. Inleiding&#13;
Op 23 april 2002 ontving de Eerste Kamer het Gewijzigd voorstel van Rijkswet1 ter&#13;
uitvoering van de EG-richtlijn biotechnologie.2 Ten opzichte van het eerste Voorstel&#13;
van Rijkswet, dat op 28 mei 1999 bij Koninklijke Boodschap aan de Tweede Kamer&#13;
was aangeboden,3 bevat het Gewijzigd voorstel een aantal opmerkelijke verschillen.&#13;
Sommige toegevoegde bepalingen zijn naar mijn mening volkomen in strijd met tekst&#13;
en strekking van de richtlijn en zullen nog voor de nodige problemen gaan zorgen.&#13;
In deze bijdrage wordt eerst (sub 2) kort stilgestaan bij de totstandkoming en de&#13;
inhoud van de richtlijn, vervolgens (sub 3) komt de parlementaire behandeling van&#13;
het wetsvoorstel uit 1999 ter sprake, daarna (sub 4) besteed ik aandacht aan enkele&#13;
opvallende bepalingen van het Gewijzigd ontwerp, om te besluiten (sub 5) met een&#13;
conclusie en slotopmerkingen.</inleiding><content>2.	De EG-richtlijn biotechnologie&#13;
&#13;
De totstandkoming van Richtlijn nr. 98/44/EG betreffende de rechtsbescherming van biotechnologische uitvindingen heeft lang op zich laten wachten. Het voorstel dat de Europese Commissie in het najaar van 1988 indiende,  stuitte dermate op weerstand, dat de Commissie zich genoodzaakt zag eind 1992 met een gewijzigd ontwerp te komen.  Ook dit ontwerp ontmoette veel kritiek; het Europees Parlement verwierp het op 1 maart 1995 zelfs in zijn geheel, met name vanwege ethische bezwaren. Weer volgden nieuwe voorstellen;  uiteindelijk haalde het ontwerp dat de Commissie in augustus 1997 aan het Europees Parlement voorlegde, de eindstreep. &#13;
	Zoals bekend, neemt de richtlijn de octrooieerbaarheid van levende materie tot uitgangspunt. Niet alleen planten en delen daarvan, maar ook ander biologisch materiaal, zoals (delen van) dieren, en andere genetische informatie bevattende materie (maar met uitzondering onder andere van planten- en dierenrassen als zodanig) kunnen volgens de tekst van de richtlijn voorwerp van een octrooi-aanvrage zijn. Bijzondere aandacht besteedt de richtlijn aan de aan octrooiering van levende materie verbonden ethische aspecten, door onder meer een aantal werkwijzen van deze bescherming uit te sluiten vanwege strijd met de openbare orde of de goede zeden. Ik kom hierop straks (sub 3 en 4) terug.&#13;
	Ingevolge art. 15 lid 1 Rl. moest de wetgeving van de lidstaten uiterlijk op 30 juli 2000 aan de richtlijn aangepast zijn. Deze implementatie was op die datum echter pas in vier lidstaten (geheel of grotendeels) gerealiseerd, en wel in Denemarken, Finland, Ierland en het Verenigd Koninkrijk. Medio november 2002 was de situatie nog niet veel beter; alleen Griekenland kon inmiddels aan het rijtje worden toegevoegd, terwijl de overige lidstaten zich nog in uiteenlopende fasen van het wetgevingsproces bevonden.  Het zou te ver voeren op deze plaats nader in te gaan op de mogelijke oorzaken van deze grote vertraging in het merendeel van de lidstaten; maar ongetwijfeld speelt het in bepaalde opzichten controversiële karakter van de materie in veel, zo niet alle, lidstaten een belangrijke rol. Ik zal proberen dit, wat ons land betreft, aan de hand van de parlementaire behandeling van het wetsvoorstel uit 1999 te illustreren.&#13;
&#13;
3.	Parlementaire behandeling van het wetsvoorstel in Nederland&#13;
&#13;
	Vernietiging richtlijn; opschorting implementatieverplichting&#13;
&#13;
Zoals in de Inleiding opgemerkt, werd het bewuste Voorstel van Rijkswet in mei 1999 aan de Tweede Kamer aangeboden. Eerder al, namelijk op 19 oktober 1998, had de Nederlandse regering op aandringen van de Kamer bij het Hof van Justitie van de Europese Gemeenschappen een verzoekschrift ingediend, strekkende tot nietigverklaring van de richtlijn, op basis van een zestal middelen, dat grotendeels was afgeleid uit hetgeen de Tweede-Kamerfracties in eerdere debatten over de (ontwerp-)richtlijn te berde hadden gebracht. Vast stond toen al wel dat het bedoelde verzoekschrift niet als zodanig schorsende werking had (vgl. art. 242 eerste zin Verdrag) en dat dus, nu de uitspraak van het Hof geruime tijd op zich kon laten wachten, de implementatie van de richtlijn ondanks dit verzoekschrift in gang gezet moest worden. &#13;
	Gedurende de gehele behandeling van het wetsvoorstel hebben leden van de Kamer er bij diverse gelegenheden hun ongenoegen over uitgesproken dat de regering de implementatieprocedure, hangende het vernietigingsverzoek, niet op een laag pitje wenste te zetten.  Tijdens de algemene beraadslaging over het wetsvoorstel op 30 mei en 7 juni 2000 werd de regering echter alsnog gevraagd om bij de President van het Hof van Justitie een verzoek tot opschorting van de implementatieverplichting in te dienen, totdat het Hof op het Nederlandse verzoekschrift van 19 oktober 1998 zou hebben beslist. Op grond van artikel 36 van het Protocol betreffende het Statuut van het Hof kan namelijk de President van het Hof in een “summiere procedure” uitspraak doen op conclusies, onder andere strekkende ter verkrijging van de in artikel 242, tweede zin Verdrag bedoelde opschorting. Een dergelijke beschikking heeft, aldus artikel 36, slechts een voorlopig karakter en prejudicieert niet op de beslissing van het Hof ten principale. In de Nota naar aanleiding van het Verslag vatte de regering de geldende rechtspraak op dit gebied als volgt samen: voor het toekennen van een dergelijke schorsende werking moet worden aangetoond, dat het verzoek tot vernietiging van de handeling van de Gemeenschap (i.c. dus het vaststellen van de richtlijn) op het eerste gezicht gerechtvaardigd voorkomt, dat bij het achterwege blijven van de opschorting ernstige en onherstelbare schade dreigt te ontstaan en dat het belang van de verzoekende partij groter is dan het algemeen (communautair) belang dat met voortdurende gelding van de handeling is gemoeid. &#13;
	De regering (bij monde van de Staatssecretaris van Economische Zaken, de heer Ybema) was van oordeel dat het moeilijk, zo niet onmogelijk zou zijn om een en ander ten overstaan van de President van het Hof aannemelijk te maken, maar maakte ook duidelijk dat zij, indien de Kamer erop stond, bereid zou zijn een dergelijke procedure te starten.  Aldus geschiedde.&#13;
	Reeds op 25 juli 2000 wees de President het, door Italië ondersteunde, verzoek echter af.  Het wachten was dus toen nog op de uiteindelijke beslissing van het Hof van Justitie. In de, zoals gezegd enigszins tegen wil en dank, gehouden beraadslagingen over het wetsvoorstel werd de regering echter wel in een aantal moties opgeroepen een bepaalde gedragslijn te volgen. Ook kwamen diverse amendementen aan de orde. Zij komen aanstonds ter sprake. Ik laat in dit opstel andere moties en amendementen, die uiteindelijk zijn verworpen door een meerderheid van de Kamer, of ingetrokken, buiten beschouwing. &#13;
&#13;
	Moties&#13;
&#13;
Ik noem eerst de (aangenomen) moties. In de motie-Stellingwerf en Van den Berg  wordt geconstateerd dat de richtlijn een tegenstrijdigheid bevat, “... omdat er enerzijds een verbod geldt op het octrooieren van het menselijk lichaam, met inbegrip van een (partiële) sequentie van een gen (artikel 5.1), terwijl het tegelijkertijd wel mogelijk is een deel van het menselijk lichaam dat werd geïsoleerd of dat anderszins door een technische werkwijze werd verkregen, met inbegrip van een sequentie of een partiële sequentie van een gen, te octrooieren.” (zie art. 5 lid 2 Rl.) Ook de motie-De Haan c.s.  heeft betrekking op dit onderdeel van de richtlijn en constateert “een weeffout in de tekst”. Beide moties verzoeken de regering, kort gezegd, actie te ondernemen om de richtlijn op dit punt te veranderen.&#13;
	De Staatssecretaris heeft deze moties ontraden, onder verwijzing naar zijn op 21 november 2000 aan de Kamer verzonden brief, waarin hij onder andere uiteenzet hoe artikel 5 van de richtlijn naar zijn mening geïnterpreteerd moet worden.  Bij brief van 28 mei 2002 heeft de Staatssecretaris, nadat de moties toch waren aangenomen, de Kamer nogmaals op de betekenis van het bewuste artikel gewezen en medegedeeld, dat hij het raadzaam acht om, in het licht van deze moties, kennis te nemen van enkele toekomstige rapportages (resp. van de Europese Commissie en van een ambtelijke werkgroep met vertegenwoordigers van de drie meest betrokken ministeries) over onder andere de ontwikkeling van de bio- en gentechnologie en de implicaties van het octrooirecht op dat terrein. &#13;
	Ik acht het, mede gezien de hierna nog te vermelden ontwikkelingen, niet waarschijnlijk dat de regering tot uitvoering van de beide moties zal overgaan.&#13;
&#13;
	Amendementen&#13;
&#13;
Dan de (aangenomen) amendementen. Deze hadden voor het merendeel betrekking op de voorgestelde (gelijkluidende) artikelen 5 Rijksoctrooiwet (ROW) en 3 Rijksoctrooiwet 1995 (ROW 1995). Ik zal mij bij de bespreking beperken tot laatstgenoemde bepaling. Voor de overzichtelijkheid volgt hier eerst de tekst van artikel 3 ROW 1995 in het oorspronkelijke voorstel uit 1999:&#13;
&#13;
1.	Niet vatbaar voor octrooi zijn:&#13;
a.	uitvindingen waarvan de commerciële exploitatie in strijd zou zijn met de openbare orde of goede zeden,&#13;
b.	het menselijk lichaam in de verschillende stadia van zijn vorming en zijn ontwikkeling, alsmede de loutere ontdekking van een van de delen ervan, met inbegrip van een sequentie of partiële sequentie van een gen,&#13;
c.	planten- of dierenrassen,&#13;
d.	werkwijzen van wezenlijk biologische aard, geheel bestaand uit natuurlijke verschijnselen zoals kruisingen of selecties, voor de voortbrenging van planten of dieren alsmede de hierdoor verkregen voortbrengselen.&#13;
2.	Onder uitvindingen waarvan de commerciële exploitatie in strijd zou zijn met de openbare orde of goede zeden als bedoeld in het eerste lid, onderdeel a, worden in ieder geval verstaan:&#13;
a.	werkwijzen voor het klonen van mensen,&#13;
b.	werkwijzen tot wijziging van de germinale genetische identiteit van de mens,&#13;
c.	het gebruik van menselijke embryo’s voor industriële of commerciële doeleinden en&#13;
d.	werkwijzen tot wijziging van de genetische identiteit van dieren die geëigend zijn deze te doen lijden zonder aanzienlijk medisch nut voor mens of dier op te leveren, alsmede de hierdoor verkregen voortbrengselen.&#13;
3.	Commerciële exploitatie van een uitvinding is niet strijdig met de openbare orde of goede zeden op grond van het loutere feit dat de exploitatie bij of krachtens wettelijk voorschrift is verboden.&#13;
&#13;
De bepaling nam aldus vrijwel letterlijk de tekst over van artikel 2 lid 2, artikel 4 lid 1, artikel 5 lid 1 en artikel 6 van de richtlijn. Achtereenvolgens werden, verkort weergegeven, de volgende amendementen aan de Kamer voorgelegd: &#13;
-	Amendement op stuk nr. 11 (Witteveen-Hevinga c.s.): aan artikel 3 lid 2 wordt toegevoegd: “e. planten of dieren”. Hiermee wordt beoogd aan te sluiten bij de interpretatie die volgens de indieners van het amendement thans wordt gegeven aan het huidige artikel 3 onder b ROW 1995.&#13;
-	Amendement op stuk nr. 12 (Van der Hoeven en Witteveen-Hevinga): aan artikel 3 wordt een lid toegevoegd dat luidt: “4. Bij algemene maatregel van rijksbestuur kan de lijst, bedoeld in het tweede lid, worden aangevuld met andere uitvindingen waarvan de commerciële exploitatie in strijd wordt geacht met de openbare orde of de goede zeden”. De toelichting geeft aan, dat de mogelijkheid om de lijst met onethische uitvindingen die niet geoctrooieerd kunnen worden, verder uit te breiden, nuttig is omdat het biotechnologisch onderzoek en de discussie over de ethische toelaatbaarheid daarvan in ontwikkeling zijn.&#13;
-	Amendement op stuk nr. 14 (Stellingwerf): in artikel 3 lid 2 onder c vervalt de zinsnede “voor industriële of commerciële doeleinden”. Hierdoor wordt bewerkstelligd, aldus de toelichting, dat commerciële exploitatie van menselijke embryo’s onder alle omstandigheden in strijd is met de openbare orde of goede zeden. Volgens de opsteller laat de tekst van het oorspronkelijke voorstel de mogelijkheid van commerciële exploitatie anders dan voor industriële of commerciële doeleinden open.&#13;
-	Amendement op stuk nr. 23 (Poppe): aan artikel 3 lid 1 wordt een onderdeel toegevoegd dat als volgt luidt: “e. uitvindingen waardoor inbreuk wordt gemaakt op de artikelen 3, 8, onderdeel j, 15, vijfde lid, en 16, vijfde lid, van het Biodiversiteitsverdrag.”  Het amendement strekt ertoe om zg. biopiraterij te voorkomen, in de toelichting omschreven als “het gebruiken van (kennis van) natuurlijk aanwezige genetische materialen waarvan de werking al geruime tijd bekend en in gebruik is.”&#13;
-	Amendement op stuk nr. 37 (Stellingwerf): aan artikel 3 lid 2 wordt een onderdeel toegevoegd dat als volgt luidt: “e. werkwijzen die het leven of de gezondheid van mensen, dieren of planten in gevaar brengen of die ernstige schade voor het milieu veroorzaken.” De tekst sluit volgens de opsteller nauw aan bij artikel 27 lid 2 TRIPs. &#13;
&#13;
Ten slotte werd nog een amendement ingediend, dat betrekking had op een andere bepaling uit het wetsvoorstel, namelijk op artikel 25 lid 3 ROW 1995. Oorspronkelijk luidde dit lid als volgt: “3. Indien een uitvinding betrekking heeft op een sequentie of een partiële sequentie van een gen, bevat de beschrijving een concrete omschrijving van de industriële toepassing daarvan.”&#13;
-	Amendement op stuk nr. 38 (ter vervanging van nr. 13, Witteveen-Hevinga c.s.) vervangt dit lid door de volgende tekst: “Indien een uitvinding betrekking heeft op een sequentie of een partiële sequentie van een gen, bevat de beschrijving een concrete omschrijving van de functie en de industriële toepassing van deze sequentie of partiële sequentie. Ingeval voor de productie van een eiwit of partieel eiwit een sequentie of partiële sequentie van een gen is gebruikt, bevat de beschrijving van de industriële toepasbaarheid een precisering van het eiwit of partieel eiwit dat is geproduceerd en de functie daarvan.” Blijkens de toelichting is het amendement ingediend om te voorkomen, “... dat ruw DNA-materiaal geoctrooieerd kan worden waarmee een octrooihouder een zodanig breed monopolie zou verkrijgen op later gevonden functies dat het innovatieproces belemmerd zou worden en waardoor het octrooisysteem contraproductieve effecten met zich mee zou brengen.” De toevoegingen aan de tekst zijn ontleend aan de overwegingen 22-24 van de considerans van de richtlijn.&#13;
&#13;
De Staatssecretaris heeft tijdens de beraadslagingen over het wetsontwerp op 30 mei 2000 de aanvaarding van het merendeel van deze amendementen ontraden. Zeer in het kort kwam zijn argumentatie op het volgende neer: &#13;
-	Amendement nr. 11 is volstrekt in strijd met de richtlijn, die immers in artikel 4 lid 2 bepaalt, dat een uitvinding die betrekking heeft op planten en dieren octrooieerbaar is als de uitvoerbaarheid van die uitvinding zich technisch gezien niet beperkt tot een bepaald planten- of dierenras.&#13;
-	Amendement nr. 12 is aanvaardbaar; het biedt de mogelijkheid rekening te houden met relevante actuele omstandigheden, eventueel mede naar aanleiding van rechterlijke uitspraken.&#13;
-	Amendement nr. 14: aanvaarding wordt ontraden, nu in het wetsvoorstel het samenstel van de bepalingen van de richtlijn dat op octrooiering van menselijke embryo’s betrekking heeft letterlijk is overgenomen, zodat er “feitelijk geen enkele mogelijkheid bestaat van octrooiering van het gebruik van menselijke embryo’s.”&#13;
-	Amendement nr. 37: aanvaarding wordt ontraden, omdat de formulering veel te breed is, nu vele uitvindingen op zowel een goede als een kwade manier gebruikt kunnen worden: “Wat schadelijk is in het ene geval is juist uiterst nuttig in het andere geval. Springstoffen kunnen op een negatieve manier gebruikt worden maar ook heel positief, bijvoorbeeld in de mijnbouw.”&#13;
-	Amendement nr. 38: is in feite overbodig, nu de zg. nawerkbaarheid van de uitvinding ook al is geregeld in artikel 25 lid 1 ROW 1995, terwijl het voor het overige gaat om het benadrukken van de concrete industriële toepassing die ook al door de richtlijn wordt voorgeschreven.&#13;
&#13;
Het hiervoor genoemde amendement nr. 23 kwam pas tijdens de behandeling van het wetsvoorstel op 4 april 2002 expliciet ter sprake. De Staatssecretaris verzocht de indiener ervan het amendement in te trekken, omdat het een onderwerp betreft dat niet in de richtlijn past. Biopiraterij krijgt, aldus de bewindsman, internationale aandacht in WIPO-verband, en hierop zou Nederland niet via dit amendement vooruit moeten lopen. &#13;
&#13;
	Spoedadvies Raad van State&#13;
&#13;
Vanwege het grote verschil van inzicht tussen de Staatssecretaris en de meerderheid van de Kamer met betrekking tot de meeste hiervoor genoemde amendementen, in het bijzonder amendement nr. 11, berichtte de bewindsman de Kamer op 7 juni 2000 per brief, dat hij het wenselijk achtte zg. spoedadvies te vragen aan de Raad van State van het Koninkrijk. Diezelfde dag lichtte hij een en ander ten overstaan van de Kamer toe.  De adviesaanvrage werd vervolgens op 7 juli 2000 ter overweging aanhangig gemaakt. Op 21 november van dat jaar kon de bewindsman het advies en het nader rapport op het advies aan de Kamer aanbieden. &#13;
	Wederom kort samengevat luidde het advies van de Raad van State als volgt. Het karakter van de richtlijn is dusdanig, dat de nationale wetgever niet de vrijheid heeft om inzake het onderwerp van de richtlijn verdergaande regelingen vast te stellen dan de richtlijn voorschrijft. De totale harmonisatie waarvan i.c. sprake is, impliceert dat lidstaten slechts aanvullende regels mogen vaststellen indien de richtlijn daarin voorziet: “Geconcludeerd moet worden dat de richtlijn een gesloten systeem heeft gecreëerd voor de bescherming van biotechnologische uitvindingen voor de EG.”&#13;
	De term openbare orde en goede zeden vormt een onderdeel van de richtlijn (zie art. 6) en moet in de context van de richtlijn worden uitgelegd. Nationale regelgeving ter uitoefening van de uitzondering van openbare orde en goede zeden is dan ook alleen maar toegestaan binnen het zojuist genoemde kader. In dat licht bezien is amendement nr. 11 in strijd met de richtlijn: aangezien artikel 4 lid 2 van de richtlijn “... uitvindingen die betrekking hebben op planten en dieren in algemene zin expliciet octrooieerbaar acht, kan het niet zo zijn dat diezelfde uitvindingen op grond van artikel 6, eerste lid, in even algemene zin in strijd met de openbare orde of de goede zeden kunnen worden verklaard.”&#13;
	Amendement nr. 14 past niet in het stelsel van de richtlijn. De uitzonderingen die artikel 6 lid 2 noemt moeten restrictief geïnterpreteerd worden. Het uitbreiden van de uitzondering naar een verbod op het verlenen van octrooien op elke vorm van gebruik van menselijke embryo’s is hiermee niet te verenigen. Dit volgt ook uit overweging 42 van de considerans van de richtlijn, waaruit blijkt dat bepaalde uitvindingen met een therapeutisch of diagnostisch doel, die toegepast worden op en nuttig zijn voor het menselijk embryo octrooieerbaar zijn. Het amendement sluit echter ook dergelijke nuttige uitvindingen van octrooiering uit, en gaat daarmee verder dan de richtlijn toestaat.&#13;
	Ook amendement 23 past niet in het kader van de richtlijn. Uit het Biodiversiteitsverdrag vloeien geen directe verplichtingen voort. Op grond van dit verdrag kunnen dus geen beperkingen worden gesteld aan hetgeen uit de richtlijn voortvloeit. Bovendien is genoemd verdrag niet zonder meer in de octrooiwetgeving op te nemen, aangezien het een ander onderwerp regelt.&#13;
	Amendement nr. 16 (later in verband met de ondertekening vervangen door nr. 37) is niet verenigbaar met de richtlijn. Uit de TRIPs-overeenkomst vloeien geen directe verplichtingen terzake voort voor partijen;  ook hier geldt dus, dat op grond van deze overeenkomst geen beperkingen kunnen worden gesteld aan hetgeen in de richtlijn is bepaald. Het amendement zou slechts verenigbaar zijn met de richtlijn als zou kunnen worden aangetoond dat, wanneer de toepassing van een uitvinding bijvoorbeeld ernstige schade aan het milieu toebrengt, dit onder alle omstandigheden in strijd zou zijn met de openbare orde of de goede zeden; dit is echter niet het geval.&#13;
	Amendement nr. 13 ten slotte (later in verband met de ondertekening vervangen door nr. 38) biedt een overbodige toevoeging aan het wetsvoorstel en vormt tevens een aanvulling van de richtlijn die niet is toegestaan. De overwegingen 23 en 24 van de considerans van de richtlijn maken duidelijk, “... dat een louter DNA-fragment dat geen aanwijzing voor een functie bevat, geen technische informatie bevat en dus geen octrooieerbare uitvinding vormt.” In het licht van de hiervoor genoemde, door de richtlijn beoogde totale harmonisatie is een bepaling, die meer regelt dan de richtlijn voorschrijft, niet verenigbaar met het gemeenschapsrecht.&#13;
&#13;
Tot zover het advies van de Raad van State. De Staatssecretaris heeft in zijn nader rapport de overwegingen en conclusies van de Raad onderschreven. Hij heeft daarom zijn eerder tegen de amendementen ingebrachte bezwaren gehandhaafd.&#13;
&#13;
	Arrest Hof van Justitie; verdere behandeling van het voorstel&#13;
&#13;
De in de richtlijn genoemde termijn voor de implementatie was inmiddels ruimschoots verstreken. Het wachten was nog steeds op de uitspraak van het Hof van Justitie met betrekking tot het verzoek van de Nederlandse regering de richtlijn te vernietigen. Nadat de conclusie van Advocaat-Generaal Jacobs op 14 juni 2001 was gepubliceerd,  wees het Hof arrest op 9 oktober 2001. Conform de conclusie van de A-G oordeelde het Hof, dat het (door Italië en Noorwegen ondersteunde) beroep in zijn geheel verworpen diende te worden. &#13;
	Daardoor kwam ook voor de Kamerleden definitief vast te staan, dat de implementatie van de richtlijn moest worden doorgezet en afgerond. Op 4 april 2002 vergaderde de Kamer voor de derde maal over het wetsontwerp.  Om een lang verhaal kort te maken: de meerderheid der parlementariërs was nog altijd, ondanks de door de Staatssecretaris bij diverse gelegenheden geuite bezwaren tegen de hiervoor weergegeven moties en amendementen, en ondanks de uitkomst van de adviesaanvrage aan de Raad van State, van mening dat de lidstaten speelruimte hadden bij de implementatie van de richtlijn. Men baseerde zich hierbij onder meer op overwegingen 37 tot en met 39 van het arrest van het Hof van Justitie, waarin deze speelruimte aan de orde komt (maar naar mijn mening ook zodanig wordt ingeperkt dat voor de desbetreffende amendementen geen ruimte overblijft), op een vermeende mogelijkheid van relativering van het begrip “totale harmonisatie” waarover de regering en de Raad van State spraken, op het standpunt van enkele leden van het Europees Parlement en op principiële gronden.&#13;
	De Staatssecretaris nam de gelegenheid te baat de aanvaarding van de diverse amendementen andermaal krachtig te ontraden. Maar tijdens het debat werd hem wel duidelijk dat in ieder geval een aantal amendementen niet zou worden ingetrokken; in een brief aan de voorzitter van de Tweede Kamer d.d. 5 april 2002 spreekt hij dan ook van een impasse in de behandeling van het wetsvoorstel en verzoekt hij de stemmingen enige tijd uit te stellen, om overleg te kunnen voeren binnen het Kabinet. &#13;
	In zijn brief aan de Kamer van 12 april 2002 doet de bewindsman verslag van dit overleg.  Hij merkt op dat het Kabinet “zeer ernstige bedenkingen” blijft houden tegen een groot aantal amendementen en deze nogmaals (zelfs tot twee keer toe) “met de grootst mogelijke klem” wil ontraden. Verder deelt hij mede, dat de Europese Commissie zich naar verwachting genoodzaakt zal zien, indien de Kamer de bedoelde amendementen (in het bijzonder nrs. 11, 14 en 23) toch aanneemt, tegen de Nederlandse regering een zg. infractieprocedure aan te spannen bij het Hof van Justitie wegens onjuiste implementatie van de richtlijn, en dat de regering de kans op een veroordeling hoog inschat (vgl. artt. 227 en 228 Verdrag). Ten slotte stelt hij vast dat geen enkel voorschot kan worden genomen op eventuele wenselijk geachte wijzigingen van de richtlijn. Naar zijn mening heeft Nederland pas na een juiste implementatie van de richtlijn een overtuigender positie om op wijziging aan te dringen, dan wanneer de regering in gebreke zou blijven de richtlijn uit te voeren.&#13;
	Op 23 april 2002 werd over het wetsvoorstel, de moties en amendementen gestemd. Het wetsvoorstel werd (onderdeel voor onderdeel, en in zijn geheel) aangenomen. Maar zoals ik eerder al heb aangegeven, nam de Kamer ook de hiervoor besproken moties en amendementen aan. Tegen amendement nr. 11, dat misschien wel als het controversieelste amendement mag worden beschouwd, stemden slechts de fracties van D66 en de VVD. &#13;
	In het in de Inleiding genoemde Gewijzigd voorstel van Rijkswet van diezelfde datum zijn de amendementen verwerkt.&#13;
&#13;
	Naar de Eerste Kamer&#13;
&#13;
Op 14 mei 2002 werd het wetsontwerp door het zg. College van Senioren van de Eerste Kamer  politiek controversieel verklaard; hetzelfde geschiedde op 29 oktober 2002 tijdens de plenaire vergadering van de Eerste Kamer. Controversieel verklaard worden die wetsvoorstellen waarvan redelijkerwijs verwacht mag worden dat behandeling met een ander Kabinet tot een andere uitkomst zal leiden. Zodra de demissionaire status van de regering is vervallen, vervalt ook de controversiële status van een wetsvoorstel.  Het kan dus nog wel enige tijd duren, voordat de Eerste Kamer zich over het wetsvoorstel zal buigen.&#13;
&#13;
4.	Enkele bepalingen van het Gewijzigd ontwerp nader beschouwd&#13;
&#13;
Over de amendementen, waaromtrent de Staatssecretaris en de Raad van State zich in (zeer) negatieve bewoordingen hebben uitgelaten, maar die desondanks zijn aangenomen, wil ik hier nog een paar opmerkingen maken.&#13;
	Allereerst amendement nr. 38 (over de concrete functie-omschrijving van een gen). Zoals gezegd, is de tekst hiervan thans terug te vinden in het gewijzigde voorstel voor artikel 25 lid 3 ROW 1995. De Raad van State achtte deze toevoeging deels overbodig, deels een ongeoorloofde aanvulling op hetgeen de richtlijn bepaalt. Het komt mij voor dat hier inderdaad op zichzelf van een overbodige bepaling gesproken kan worden, nu datgene wat het amendement beoogde in wezen al in artikel 25 lid 1 ROW 1995 staat c.q. komt te staan. Of hier tevens sprake is van een ongeoorloofde aanvulling is echter, dunkt mij, voor discussie vatbaar. De argumenten die in het advies worden genoemd, te weten de tekst van artikel 1 lid 1 van de richtlijn (“(…) De lidstaten passen (…) hun nationale octrooirecht zo nodig aan.” (mijn curs.)), alsmede de overwegingen 5 en 6 van de considerans,  vind ik niet geheel overtuigend. Zelfs indien de door de Raad gebruikte term “totale harmonisatie” i.c. van toepassing is en een niet mis te verstane betekenis heeft, blijft mijns inziens de vraag gewettigd, of een lidstaat niet toch het recht zou (moeten) hebben bij de implementatie van een richtlijn nationale bepalingen in het leven te roepen die geen afbreuk doen aan doel en strekking van die richtlijn; dit klemt te meer indien, zoals in dit geval, slechts sprake is van letterlijke overname in de wet van in de overwegingen 23 en 24 van de considerans te vinden passages.&#13;
	Vervolgens amendement nr. 37 (over gevaarlijke en schadelijke werkwijzen), waarvan de tekst is terechtgekomen in het gewijzigde voorstel voor artikel 3 lid 2 onder f ROW 1995. Ik ben het met de tegenstanders van dit amendement eens dat deze tekst in zijn algemeenheid te ver gaat; het gaat in de opsomming in lid 2 inderdaad, zoals ook de Raad van State aangeeft, om uitvindingen waarvan de commerciële exploitatie te allen tijde in strijd zou zijn met de openbare orde of de goede zeden. Dit neemt niet weg dat een soortgelijke uitzondering (maar dan anders geredigeerd) in de toekomst wellicht een plaats zou kunnen krijgen in de in het nieuw voorgestelde artikel 3 lid 4 genoemde algemene maatregel van rijksbestuur (vgl. amendement nr. 12, zie hiervoor par. 3).&#13;
	De tekst van amendement nr. 23 (over het Biodiversiteitsverdrag) staat thans in het gewijzigde voorstel voor artikel 3 lid 1 onder e ROW 1995. De door de Staatssecretaris en de Raad van State hier tegenin gebrachte bezwaren onderschrijf ik. De richtlijn zegt weliswaar zelf in artikel 1 lid 2 dat zij de verplichtingen van de lidstaten uit hoofde van onder andere het genoemde verdrag onverlet laat, maar geeft in overweging 56 van de considerans ook aan dat de problematiek inzake biologische diversiteit, kort gezegd, nog volop ter discussie staat. Reeds nu een bepaling daarover opnemen in nationale wetgeving lijkt daarom wat al te kort door de bocht. &#13;
	Amendement nr. 14 (over het gebruik van menselijke embryo’s, zie het gewijzigde voorstel voor art. 3 lid 2 onder c ROW 1995) gaat, zo oordeelt de Raad van State, in zijn algemeenheid te ver. De verwijzing in het advies naar overweging 42 van de considerans lijkt ook mij in dit verband voldoende duidelijk: het gebruik van menselijke embryo’s met een therapeutisch of diagnostisch doel kan eveneens tot uitvindingen leiden, en deze zijn niet van octrooiering uitgesloten. Iets anders is, of de in de aanhef van artikel 3 lid 2 opgenomen zinsnede “uitvindingen waarvan de commerciële exploitatie in strijd zou zijn met” enz. (vgl. art. 6 lid 1 Rl.) eigenlijk niet al voldoende duidelijk maakt waar de grens in deze context ligt. Men kan zich met andere woorden afvragen of de oorspronkelijke passage in artikel 3 lid 2 onder c (“voor industriële en commerciële doeleinden”, vgl. art. 6 lid 2 onder c Rl.) niet al voldoende duidelijk in genoemde aanhef terug te vinden is. Hoe dit ook zij, de in de toelichting bij het amendement gemaakte opmerking, dat het oorspronkelijke voorstel de mogelijkheid openliet van commerciële exploitatie anders dan voor commerciële doeleinden, is mijns inziens innerlijk tegenstrijdig en daardoor onbegrijpelijk.&#13;
	Tot slot amendement nr. 11 (over planten of dieren als zodanig, thans te vinden in het gewijzigde voorstel voor art. 3 lid 2 onder e ROW 1995). De Staatssecretaris en de Raad van State hebben zich in hun resolute afwijzing van dit wijzigingsvoorstel vrijwel uitsluitend gericht op enkele onderdelen van de artikelen 4 en 6 van de richtlijn en de samenhang die tussen deze bepalingen bestaat. Ik ben het volledig met hen eens en zal ter ondersteuning van dat standpunt aanstonds nog enkele bijkomende argumenten noemen.&#13;
	Het amendement is kennelijk geïnspireerd door c.q. borduurt voort op bepaalde passages in al wat oudere kamerstukken. In de Memorie van Toelichting op het oorspronkelijke wetsvoorstel van 28 mei 1999 valt te lezen dat regering en Tweede Kamer het huidige artikel 3 onder b ROW 1995 aldus (wensen te) interpreteren dat planten en dieren als zodanig niet octrooieerbaar zijn. Daarbij wordt verwezen naar oudere kamerstukken, waaruit blijkt dat men destijds inderdaad kamerbreed voor deze interpretatie van het wetsartikel heeft gekozen. Het feit dat de richtlijn ervan uitgaat dat planten en dieren nu juist wel octrooieerbaar (zullen) zijn, was voor Nederland de belangrijkste aanleiding om tegen de totstandkoming van de richtlijn te stemmen. &#13;
	Men kan zich vooreerst heel wel de vraag stellen of de kennelijk gewenste uitleg wel duidelijk uit de tekst van het bewuste artikel voortvloeit. Artikel 3 onder b ROW 1995 verklaart niet vatbaar voor octrooi: “planten- of dierenrassen, alsmede werkwijzen van wezenlijk biologische aard voor de voortbrenging van planten of dieren en hierdoor verkregen voortbrengselen (...).” Het komt mij voor dat deze tekst alleen dan planten en dieren als zodanig van octrooiering uitsluit, indien deze het resultaat zijn van werkwijzen van wezenlijk biologische aard (zie voor een definitie reeds art. 3 lid 1 onder d ROW 1995 in het oorspronkelijke voorstel) en niet indien zij voortkomen uit bijvoorbeeld biotechnologische werkwijzen. In de toelichting op het amendement dat destijds aan de basis van dit artikel lag (zie voetnoot 37) werd gesteld dat dit amendement “…beoogt duidelijk te maken dat niet vatbaar zijn voor octrooi planten en dieren als zodanig…”. Mijns inziens moet echter worden geconstateerd dat men dit wel bedoeld kan hebben, maar dat het er eenvoudigweg niet staat. Duidelijke, principiële rechtspraak van de Nederlandse rechter bestaat overigens op dit punt, voor zover mij bekend, niet. &#13;
	Hoe men echter ook over deze interpretatiekwestie denkt, het staat mijns inziens als een paal boven water dat de uitsluiting van het octrooirecht voor planten en dieren als zodanig in strijd met de richtlijn is. De argumentatie daarvoor van de Staatssecretaris en de Raad van State kan, zo zou ik menen, zelfs nog op enkele punten worden aangevuld. Daarnaast kan ons land mijns inziens niet de ogen sluiten voor bepaalde andere internationale ontwikkelingen.&#13;
	In de eerste plaats laat het amendement zich niet verenigen met diverse (andere) passages in de richtlijn. Artikel 2 Rl. definieert “biologisch materiaal” als: materiaal dat genetische informatie bevat en zichzelf kan repliceren of in een biologisch systeem kan worden gerepliceerd. Dit is een zeer ruime omschrijving, die mede planten en dieren omvat. Het wetsvoorstel neemt deze definitie echter geheel over, alsook tal van andere passages waarin de term biologisch materiaal voorkomt, zoals bijvoorbeeld in de nieuwe artikelen 53a e.v. ROW 1995 met betrekking tot de inhoud van de bescherming. Het is niet aan twijfel onderhevig dat in laatstbedoelde bepalingen (vgl. artt. 8 e.v. Rl.) onder het aldaar genoemde biologisch materiaal eveneens planten resp. dieren vallen.  Los van de onverenigbaarheid van amendement nr. 11 met de richtlijn kan men dus stellen dat het niet indienen van amendementen ter “omzeiling” van de zojuist genoemde overige richtlijnbepalingen (ook al hebben die geen betrekking op de octrooieerbaarheid maar op de inhoud van de bescherming) niet erg consistent overkomt.&#13;
	Ook het eerder genoemde artikel 4 lid 2 Rl. was trouwens reeds vrijwel letterlijk in het oorspronkelijke wetsvoorstel opgenomen, en wel in artikel 2a lid 2 onder c ROW 1995. Krachtens deze bepaling worden onder octrooieerbare uitvindingen “…in ieder geval begrepen uitvindingen met betrekking tot: (…) c. planten of dieren, mits de uitvoerbaarheid van die uitvinding zich in technisch opzicht niet beperkt tot een bepaald planten- of dierenras…”. Eén van de argumenten van de Kamer om amendement nr. 11 zelfs na het spoedadvies van de Raad van State nog te handhaven was, dat de zojuist geciteerde woorden “met betrekking tot” nog voldoende ruimte laten voor de uitsluiting van planten en dieren als zodanig. Mijns inziens is dit, in het licht van tekst en strekking van de richtlijn en van het door het Hof van Justitie daaromtrent overwogene, geen reële optie meer. Wellicht ten overvloede wijs ik in dit verband op het (eveneens al in 1999) voorgestelde artikel 2a lid 2 onder d ROW 1995, dat in het voetspoor van art. 4 lid 3 Rl. bepaalt dat onder de octrooieerbare uitvindingen mede wordt begrepen “een microbiologische of andere technische werkwijze waarmee biologisch materiaal wordt verkregen, verwerkt of gebruikt, of een hierdoor verkregen voortbrengsel” (mijn curs.).&#13;
	Voorts zegt artikel 6 lid 2 onder d Rl. dat bepaalde, zeer specifiek gedefinieerde werkwijzen tot wijziging van de genetische identiteit van dieren niet-octrooieerbaar worden geacht (vgl. art. 3 lid 2 onder d ROW 1995 in het voorstel uit 1999); ook dit kan naar mijn mening slechts betekenen, a contrario, dat dieren die voortvloeien uit andersoortige werkwijzen wel octrooieerbaar (moeten) zijn. De categorische uitsluiting van planten en dieren in het amendement is (ook) hiermee in strijd.&#13;
	In de tweede plaats valt nog op recente ontwikkelingen in het kader van het Europees Octrooiverdrag (EOV) te wijzen. De Grote Kamer van Beroep van het Europees Octrooibureau (EOB) heeft in zijn beschikking van 20 december 1999 overwogen dat planten als zodanig octrooieerbaar zijn, zelfs als de desbetreffende octrooiconclusie, hoewel daarin geen specifiek plantenras wordt geïdentificeerd, wel een of meer plantenrassen omvat (vgl. art. 53b EOV).  Deze beslissing sluit nauw aan bij het zojuist genoemde artikel 4 lid 2 Rl.. Nu kan men natuurlijk tegenwerpen dat de EG en het EOB twee onafhankelijke organisaties zijn. Daar staat echter tegenover dat alle lidstaten van de EG tevens bij het EOV zijn aangesloten en dat de Raad van Bestuur van het EOB bij besluit van 16 juni 1999 een aantal bepalingen uit de EG-richtlijn biotechnologie (zoals de artt. 2, 4, 5 en 6) vrijwel integraal heeft opgenomen in het Uitvoeringsreglement bij het EOV.  Men kan mijns inziens volhouden dat ook deze ontwikkelingen, zij het indirect, aangeven dat Nederland met amendement nr. 11 op de verkeerde weg is en zich van de rest van de Europese octrooigemeenschap zou vervreemden door eraan te blijven vasthouden.&#13;
&#13;
5.	Conclusie en slotopmerkingen&#13;
&#13;
Ik kom tot een afronding. Uit het voorgaande moge duidelijk geworden zijn dat het Gewijzigd voorstel van Rijkswet van 23 april 2002 op een aantal punten in strijd moet worden geacht met de EG-richtlijn biotechnologie. De parlementaire behandeling in de Tweede Kamer heeft lang geduurd. Men zou kunnen zeggen dat dit door de aard van de materie gerechtvaardigd werd. En op zichzelf kan men begrip opbrengen voor de bezorgdheid die bij veel Kamerleden leeft en die mede de indiening van de besproken (en trouwens nog heel wat méér) moties en amendementen verklaart.  Dat neemt echter niet weg dat de Kamer in meerderheid bewust vóór met name amendement nr. 11 heeft gestemd, ondanks de zeer sterke politieke tegendruk van de kant van de regering en de vrijwel gelijkluidende argumentatie van Staatssecretaris en Raad van State in dit verband. Het heeft er daarom wel een beetje de schijn van dat de voorstemmers eigenlijk gewoon nog altijd tegen de richtlijn als zodanig zijn. Sommige amendementen werden tijdens de plenaire behandeling niet voor niets meermalen destructieve of ontoelaatbare amendementen genoemd.  Ziedaar de verklaring voor de wat provocerende titel van dit opstel.&#13;
	Het woord is nu aan de Eerste Kamer. Deze kan mijns inziens maar één ding doen, namelijk het voorstel verwerpen. Het wachten is daarna (of misschien zelfs al daarvóór) op een actie van de kant van de Europese Commissie. &#13;
&#13;
</content><legacyfootnotes>* Mr. P.A.C.E. van der Kooij is universitair hoofddocent aan de Universiteit Leiden, afdeling Ondernemingsrecht.&#13;
1. Kamerstukken I 2001/2002, 26 568 (R 1638), nr. 435 (Wijziging van de Rijksoctrooiwet, de Rijksoctrooiwet&#13;
1995 en de Zaaizaad- en Plantgoedwet ten behoeve van de rechtsbescherming van biotechnologische&#13;
uitvindingen).&#13;
2. Richtlijn nr. 98/44/EG van het Europees Parlement en de Raad van de Europese Unie van 6 juli 1998&#13;
betreffende de rechtsbescherming van biotechnologische uitvindingen, PbEG d.d. 30 juli 1998, L 213/13.&#13;
3. Kamerstukken II 1998/1999, 26 568 (R 1638), nrs. 1-2.&#13;
4. Doc.nr. COM (1988), 496 def./SYN 159; PbEG d.d. 13 januari 1989, C 10, p. 3. e.v.&#13;
5. Doc.nr. COM (92), 589 def. /SYN 159; PbEG d.d. 16 februari 1993, C 44, p. 36 e.v.&#13;
6. Zie met betrekking tot de achtereenvolgende ontwerpen onder meer Ebbink, IER 1989, p. 61 e.v.;&#13;
Thurston, EIPR 1993, p. 187 e.v.; Moufang, GRUR Int. 1993, p. 439 e.v.; Van der Kooij, Agrarisch recht&#13;
1993, p. 487 e.v.; Nott, EIPR 1994, p. 191 e.v.; Van Overwalle, Octrooieerbaarheid van plantenbiotechnologische&#13;
uitvindingen. Een rechtsvergelijkend onderzoek naar een rechtvaardiging van een uitbreiding&#13;
van het octrooirecht tot planten, Brussel 1996, p. 146 e.v.; Jones, EIPR 1996, p. 363 e.v. en Raven,&#13;
NTER 1997, p. 16 e.v., met verdere literatuurverwijzingen.&#13;
7. Doc.nr. COM (97) 446 def. d.d. 29 augustus 1997.&#13;
8. Vgl. Van Overwalle, RW 2002-2003, p. 403.&#13;
9. Zie voor de in het verzoekschrift aangevoerde middelen en de algemene achtergrond van het verzoekschrift&#13;
Kamerstukken II 1998/1999, 26 568 (R 1638), nr. 3 (MvT), p. 2, 8-9; Raven, NTER 1999, p. 44&#13;
e.v. Zie voor ‘oudere’ debatten voorts de kamerstukken onder nrs. 19 744 en 22 604 (R 1435).&#13;
10. Aldus reeds in Kamerstukken II 1998/1999, 26 568 (R 1638), nr. 4 (Verslag), p. 1.&#13;
11. Kamerstukken II 1999/2000, 26 568 (R 1638), nr. 5, p. 2.&#13;
12. Handelingen II 1999/2000, p. 5237-5238 resp. 5424-5430.&#13;
13. Zaak C-377/98R, Jur. 2000, p. I-6229; verkorte weergave door Brinkhof in BIE 2000, p. 299-300. Zie&#13;
over deze uitspraak voorts Speyart, NTER 2000, p.275 e.v. en – in breder verband – over de rechtspraak&#13;
van het Hof van Justitie in kort geding Pijnacker Hordijk en Geurts, SEW 1997, p. 254 e.v.&#13;
14. Zie Kamerstukken II 1999/2000, 26 568 (R 1638), nrs. 15, 17, 18 en 19 (amendementen), 34 en 36 (moties).&#13;
15. Kamerstukken II 2001/2002, 26 568 (R 1638), nr. 33.&#13;
16. Kamerstukken II 2001/2002, 26 568 (R 1638), nr. 35.&#13;
17. Handelingen II 2001/2002, p. 4325-4326; Kamerstukken II 2000/2001, 26 568 (R 1638), nr. 28.&#13;
18. Kamerstukken II 2001/2002, 26 568 (R 1638), nr. 40.&#13;
19. Kamerstukken II 1999/2000, 26 568 (R 1638), resp. nrs. 11, 12, 14, 23 en 37 (ter vervanging van nr. 16).&#13;
20. Verdrag inzake biologische diversiteit, Rio de Janeiro 5 juni 1992; Trb. 1992, 164, Nederlandse tekst in&#13;
Trb. 1993, 54. De genoemde bepalingen hebben resp. betrekking op: het soevereine recht van staten hun&#13;
eigen hulpbronnen te exploiteren overeenkomstig hun eigen milieubeleid; het eerbiedigen, beschermen&#13;
en in stand houden van de kennis, vernieuwingen en gebruiken van autochtone en plaatselijke gemeenschappen;&#13;
de toegang tot genetische rijkdommen; en de samenwerking tussen de Verdragsluitende Partijen,&#13;
teneinde te waarborgen dat intellectuele eigendomsrechten bevorderlijk zijn voor en niet indruisen&#13;
tegen de doelstellingen van het Verdrag.&#13;
21. Overeenkomst inzake de handelsaspecten van de intellectuele eigendom, bijlage 1c bij het Wereldhandelsverdrag,&#13;
Trb. 1995, 130.&#13;
22. Handelingen II 1999/2000, p. 5245-5248.&#13;
23. Handelingen II 2001/2002, p. 4323.&#13;
24. Kamerstukken II 1999/2000, 26 568 (R 1638), nr. 26; Handelingen II 1999/2000, p. 5424-5430.&#13;
25. Kamerstukken II 2000/2001, 26 568 (R 1638), C (advies en nader rapport); idem, nr. 29 (adviesaanvrage).&#13;
26. Zie overigens voor de rechtstreekse werking van de TRIPs-overeenkomst HvJ 14 december 2000, Jur.&#13;
2000, p. I-11307, NJ 2001, 403, IER 2001, p.82, zaken C-300/98 en C-392/98 (Dior/Tuk en Assco/&#13;
Layher), kort besproken door Verkade in BIE 2001, p. 3.&#13;
27. Zie voor een samenvatting van deze conclusie Kamerstukken II 2000/2001, 26 568 (R 1638), nr. 31. De&#13;
staatssecretaris bepleit in deze brief opschorting van het overleg over het wetsvoorstel totdat het Hof&#13;
uitspraak zal hebben gedaan.&#13;
28. HvJ 9 oktober 2001, Jur. 2001, p. I-7079, NJ 2002, 161, zaak C-377/98. Zie voor besprekingen van het&#13;
arrest Bostyn, BIE 2001, p. 392 e.v. en Somsen, NTER 2002, p. 41 e.v.&#13;
29. Handelingen II 2001/2002, p. 4313-4326.&#13;
30. Doc.nr. ez02000220.&#13;
31. Kamerstukken II 2001/2002, 26 568 (R 1638), nr. 39.&#13;
32. Handelingen II 2001/2002, p. 4603-4605.&#13;
33. Dit College wordt gevormd door de fractievoorzitters en de ondervoorzitters van de Kamer.&#13;
34. Zie www.eerstekamer.nl.&#13;
35. Deze luiden als volgt: 5. Overwegende dat er op het gebied van de rechtsbescherming van biotechnologische&#13;
uitvindingen verschillen bestaan in de wetgeving en in de praktijk van de verschillende lidstaten;&#13;
dat dergelijke verschillen belemmeringen voor het handelsverkeer kunnen vormen en daarmee de goede&#13;
werking van de interne markt in de weg staan; 6. Overwegende dat deze verschillen, naargelang de lidstaten&#13;
nieuwe en van elkaar verschillende wetten en administratieve procedures aannemen en naargelang&#13;
hun nationale rechtspraak zich op uiteenlopende wijze ontwikkelt, scherpere vormen dreigen aan te nemen.&#13;
36. Onze zuiderburen zijn ons op dit gebied overigens wel tot op zekere hoogte voorgegaan; zie Van Overwalle,&#13;
RW 2002-2003, p. 406 e.v. Zie voorts over de relatie tussen de richtlijn en het Biodiversiteitsverdrag&#13;
het in voetnoot 28 genoemde arrest, r.o. 63 e.v.&#13;
37. Kamerstukken II 1998/1999, 26 568 (R 1638), nr. 3, p. 8 en 10; zie ook nr. 5 (Nota naar aanleiding van&#13;
het verslag), p. 9; voorts Handelingen II 1999/2000, p. 5241. Zie wat de oudere bronnen betreft in het&#13;
bijzonder Kamerstukken II 1993/1994, 22 604 (R 1435), nrs. 33 en 38 (amendementen); Kamerstukken II&#13;
1995/1996, 19 744, nrs. 17 en 18 (moties).&#13;
38. Zie in dezelfde zin onder meer Kokke, BIE 1990, p. 271 e.v.; Perizonius, BIE 1990, p. 283 e.v.; Van&#13;
Overwalle, a.w. (voetnoot 6), p. 167. Zie voorts over de betekenis van art. 4 Rl. het in voetnoot 28&#13;
genoemde arrest, r.o. 43 e.v. en over de relatie tussen de richtlijn en het TRIPs-Verdrag hetzelfde arrest,&#13;
r.o. 57 e.v.&#13;
39. Ook de Nederlandse regering gaat daar zonder meer vanuit, vgl. Kamerstukken II 1998/1999, 26 568&#13;
(R 1638), nr. 3 (MvT), p. 10.&#13;
40. Zaak nr. G 0001/98 (Transgenic plant/Novartis II), OJ EPO 2000, p. 111 e.v.; Plant Variety Protection&#13;
(UPOV) 2000, nr. 87. Zie voor een bespreking Bostyn, BIE 2000, p. 201 e.v.&#13;
41. Zie Rules 23b e.v., i.w.tr. 1 september 1999, OJ EPO 1999, p. 437 e.v. Zie over (Europese) octrooien&#13;
voor planten voorts Van Overwalle, Agrarisch recht 1999, p. 111 e.v.&#13;
42. Deze bezorgdheid klinkt ook door in de vragen waarmee bewindslieden op dit terrein met enige regelmaat&#13;
worden bestookt. Het afgelopen jaar werden bijv. vragen gesteld over genetisch gemanipuleerde&#13;
soja, over patentering van genen, over dierproeven, over een via genetische manipulatie gecreëerde kip&#13;
zonder veren en over het klonen van mensen. Zie achtereenvolgens Handelingen II 2001/2002, Aanhangsel,&#13;
pp. 611, 1315, 1655, 2781 en 2849 e.v.&#13;
43. Zie bijv. Handelingen II 1999/2000, p. 5247-5248, 5428; idem, 2001/2002, p. 4320, 4326. Ingevolge art. 97&#13;
lid 1 Reglement van Orde van de Tweede Kamer der Staten-Generaal is een amendement o.m. ontoelaatbaar&#13;
indien het een strekking heeft die tegengesteld is aan die van het wetsvoorstel.&#13;
44. Vgl. Kamerstukken II 1999/2000, 26 568 (R 1638), nr. 5, p. 5-7 voor een overzicht van mogelijke consequenties&#13;
in EG-verband.</legacyfootnotes><footnotes><footnote/></footnotes><auteurs>mr. P.A.C.E. van der Kooij</auteurs><published>2003-04-01 00:00:00</published><modified>2003-04-01 00:00:00</modified><editiondate>2003-04-01</editiondate><htmlpath>https://denhollander.info/artikel/4467</htmlpath></article>
</articles></edition>