<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2001</searchword><id>4729</id><udhid>UDH:TvAR/4729</udhid><titel>Holding Van Eekelen B.V. / Broos-Hendrickx (TvAR 2001/5077)</titel><searchwords><searchword>TvAR 7/8/2001</searchword><searchword>TvAR 2001/5077</searchword><searchword>UDH:TvAR/4729</searchword></searchwords><attachments><attachment><name>2001_nr 78_Rechtspraak_5077.pdf</name><extention>pdf</extention><url>https://denhollander.info/download/4671/ci</url></attachment></attachments><inleiding>[Pachtwet art. 25, lid 2, 26; BW art. 6:83&#13;
onder c]&#13;
&#13;
Tussenarrest: Vordering tot vergoeding van&#13;
schade wegens beweerdelijk ter beschikking&#13;
stellen van varkensstal in onvoldoende&#13;
staat van onderhoud aan het einde van de&#13;
pacht. Noch uit art. 25, lid 2, van de Pachtwet,&#13;
noch uit enige andere bepaling van die&#13;
wet of uit de billijkheid vloeit voort dat aan&#13;
toewijzing van een vordering als de onderhavige&#13;
in de weg staat, dat geen vooropname&#13;
heeft plaatsgevonden. Wel verdient&#13;
vooropname aanbeveling, mede gelet op&#13;
bewijspositie van de verpachter. Pachter is&#13;
in verzuim gebracht op wijze als genoemd&#13;
in art. 6:83 onder “c” BW. Niet tussentijds&#13;
klagen door de verpachter over naleving&#13;
onderhoudsverplichting door de pachter&#13;
ontslaat die pachter niet van deze verplichting,&#13;
hetgeen mede tot uiting komt in&#13;
art. 25, lid 2 Pw, dat een zelfstandige verplichting&#13;
voor de pachter schept. Bewijsopdracht&#13;
aan verpachter, onder meer van&#13;
diens stelling dat de stal, mede gelet op de&#13;
staat waarin zij ter beschikking is gesteld,&#13;
door de pachter onvoldoende is onderhouden&#13;
alsmede van de hoogte van de&#13;
schade.&#13;
Eindarrest: pachtcontract verplicht tot&#13;
verrichten van onderhoud en brengt niet&#13;
gevolgen van normaal te achten slijtage&#13;
voor rekening van pachter. Het hof acht de&#13;
verpachter niet in de bewijslevering&#13;
geslaagd.</inleiding><content>ARREST VAN 3 NOVEMBER 1998 IN&#13;
DE ZAAK VAN:&#13;
de besloten vennootschap met beperkte aansprakelijkheid&#13;
Holding C.J. van Eekelen B.V.,&#13;
gevestigd te Chaam,&#13;
appellante,&#13;
procureur: mr. B. Peek,&#13;
tegen&#13;
A.L.M. Broos-Hendrickx, wonende te Ulicoten,&#13;
gemeente Baarle-Nassau,&#13;
geïntimeerde&#13;
procureur: mr. P.C. Plochg.&#13;
1 Het geding in eerste aanleg&#13;
De pachtkamer van het kantongerecht te&#13;
Breda heeft bij vonnissen van 19 september&#13;
1996 en 14 november 1996 uitspraak gedaan&#13;
in het tussen partijen bestaande geschil. Beide&#13;
vonnissen zijn in fotokopie aan dit arrest&#13;
gehecht. Voor de rechtsgang, beslissingen en&#13;
motivering in eerste aanleg wordt daarnaar&#13;
verwezen.&#13;
2 Het geding in hoger beroep&#13;
2.1 Bij exploot van 13 december 1996 is appellante&#13;
– Van Eekelen – in hoger beroep gekomen&#13;
van bovengenoemd vonnis van 14 november&#13;
1996 met dagvaarding van geïntimeerde&#13;
– Broos – voor dit hof&#13;
2.2 Bij memorie van grieven heeft Van Eekelen&#13;
tegen dit vonnis twee grieven aangevoerd en&#13;
toegelicht, haar eis verminderd en (voorwaardelijk)&#13;
gewijzigd, bewijs aangeboden, twee&#13;
producties overgelegd en geconcludeerd dat&#13;
het hof het vonnis zal vernietigen en opnieuw&#13;
rechtdoende, bij arrest, voor zover mogelijk&#13;
uitvoerbaar bij voorraad, Broos zal veroordelen&#13;
om aan Van Eekelen tegen behoorlijk&#13;
bewijs van kwijting te voldoen de somma van&#13;
ƒ 65.800,–, vermeerderd met de wettelijke&#13;
rente daarover vanaf de dag der dagvaarding&#13;
in eerste aanleg tot aan de dag der algehele&#13;
voldoening, met veroordeling van Broos in de&#13;
kosten van beide instanties.&#13;
2.3 Broos heeft bij memorie van antwoord&#13;
onder overlegging van enige producties en aanbieding&#13;
van bewijs verweer gevoerd met conclusie&#13;
dat het hof het vonnis zal bekrachtigen,&#13;
dit, waar nodig, met verbetering van gronden&#13;
en Van Eekelen zal veroordelen in de kosten&#13;
van (het hof leest:) het hoger beroep.&#13;
2.4 Partijen hebben hun zaak doen bepleiten,&#13;
Van Eekelen door mr. J.O.M. Höhner, advocaat&#13;
te Tilburg en Broos door haar procureur.&#13;
Van beide zijden zijn pleitnotities overgelegd.&#13;
2.5 Vervolgens hebben partijen de stukken aan&#13;
het hof overgelegd voor het wijzen van arrest.&#13;
2.6 Naar aanleiding van de pleidooien heeft&#13;
Van Eekelen met instemming van Broos bij&#13;
brief van 7 september 1998 nog de volgende&#13;
stukken in het geding gebracht:&#13;
– afschriften van de koopakte en het concept&#13;
van een akte van levering van de varkensstal&#13;
aan de Schaanstraat te Chaam;&#13;
– kopie van een brief van de gemeente Alphen-&#13;
Chaam d.d. 3 september 1998 aan mr Höhner&#13;
met daarbij gevoegd een op 18 oktober 1978&#13;
door Van Eekelen ingediende aanvrage voor&#13;
een Hinderwetvergunning alsmede een beschikking&#13;
van de gemeente Chaam van 13 juni&#13;
1979, waarbij deze vergunning werd verleend.&#13;
Bij brief van 8 september 1998 heeft Van&#13;
Eekelen een kopie van de originele akte van&#13;
levering van de varkensstal d.d. 18 december&#13;
1995 aan het hof en aan Broos toegezonden.&#13;
3 De grieven&#13;
De grieven luiden:&#13;
I. Ten onrechte heeft de pachtkamer van het&#13;
kantongerecht geoordeeld dat Broos niet in&#13;
verzuim is, zodat Van Eekelen niet in haar&#13;
vordering kan worden ontvangen.&#13;
II. Ten onrechte heeft de pachtkamer van het&#13;
kantongerecht de vordering van Van Eekelen&#13;
niet toegewezen.&#13;
4 De vaststaande feiten&#13;
4.1 Op grond van hetgeen in eerste aanleg is&#13;
vastgesteld alsmede op grond van hetgeen in&#13;
hoger beroep is gesteld en erkend dan wel niet&#13;
(voldoende) betwist en mede op grond van de&#13;
niet betwiste inhoud van overgelegde producties,&#13;
staat in hoger beroep het volgende vast.&#13;
4.2 Met ingang van 31 mei 1989 heeft Van&#13;
Eekelen een mestvarkensstal, gelegen aan de&#13;
Schaanstraat 2 te Chaam, aan Broos verpacht.&#13;
Deze overeenkomst is geëindigd op 1 juli 1995.&#13;
Na verkregen toestemming van Van Eekelen&#13;
heeft Broos het gepachte op 15 juli 1996 daadwerkelijk&#13;
ontruimd. Enige tijd later heeft Van&#13;
Eekelen eigen biggen in de stal geplaatst.&#13;
4.3 Omstreeks het tijdstip waarop de pacht zou&#13;
eindigen heeft Van Eekelen onderhandeld met&#13;
aspirant-kopers van het pachtobject. Een van&#13;
deze aspirant-kopers heeft door W. Janssen&#13;
van het bedrijf “Agra-matic” een “renovatieplan”&#13;
(met als onderschrift “globale opzet van&#13;
direkt uit te voeren onderhoud”) doen opmaken.&#13;
In dit plan worden investeringen ten&#13;
bedrage van ƒ 56.000,– (ƒ 65.800,– incl. BTW)&#13;
aangeraden.&#13;
4.4 Van Eekelen heeft aan Broos op 26 juli&#13;
1995 een factuur gezonden ten bedrage van&#13;
ƒ 70.694,– wegens “nog uit te voeren reparatiewerkzaamheden&#13;
volgens artikel 7 van de huurovereenkomst”.&#13;
Naar aanleiding van deze factuur&#13;
heeft op 27 juli 1995 een gesprek tussen&#13;
Van Eekelen en de schoonvader van Broos&#13;
plaatsgevonden.&#13;
4.5 Op 28 september en 23 oktober 1995 zijn&#13;
namens Broos brieven aan (de advocaat van)&#13;
Van Eekelen gezonden. In de als laatste genoemde&#13;
brief, waarin wordt verwezen naar de brief&#13;
van 28 september, wordt ingegaan op de&#13;
klachten van Van Eekelen en worden deze&#13;
tegengesproken. Aan het slot van de brief is&#13;
vermeld: “Uit het vorenstaande moge blijken&#13;
dat cliënt aan uw vordering niet zal voldoen.&#13;
Cliënt ziet een eventuele procedure met vertrouwen&#13;
tegemoet. (..) Mocht u besluiten een&#13;
procedure te starten dan wil ik er wel op wijzen,&#13;
dat daarvoor geen grond aanwezig is.&#13;
Cliënt zal alsdan alle kosten die hij moet&#13;
maken op u verhalen.”&#13;
4.6 Op 2 november 1995 heeft de advocaat&#13;
van Van Eekelen aan de advocaat van Broos&#13;
onder meer geschreven: “Uit uw brief van 23&#13;
oktober jl. maak ik op dat uw cliënte niet bereid&#13;
is het achterstallig onderhoud alsnog uit te&#13;
voeren c.q. tot herstel van een en ander over&#13;
te gaan en evenmin bereid is de kosten die&#13;
cliënte moet maken om een en ander weer in&#13;
de oude staat te herstellen, wenst te betalen.”&#13;
en “Onder verwijzing naar de huurovereenkomst&#13;
(...) sommeer ik uw cliënte thans mij&#13;
binnen vijf dagen na heden te laten weten&#13;
(enz.)”.&#13;
4.7 Op of omstreeks 10 november 1995 heeft&#13;
Van Eekelen de stal verkocht aan J.A.M. van&#13;
Aert (de gegadigde die het onder 4.3 genoemde&#13;
renovatieplan had laten maken). Op 18 december&#13;
1995 heeft levering plaatsgevonden.&#13;
4.8 De koper heeft geen uitvoering gegeven&#13;
aan het “renovatieplan”, maar heeft de stal&#13;
volledig gerenoveerd. De hiermee gemoeide&#13;
kosten waren aanzienlijk hoger dan de in het&#13;
“renovatieplan” geraamde kosten.&#13;
5 Beoordeling van het geschil in&#13;
hoger beroep&#13;
5.1 Met de eerste grief wordt geklaagd over het&#13;
oordeel van de pachtkamer van het kantongerecht,&#13;
dat een vooropname had dienen plaats&#13;
te vinden en dat Broos niet in verzuim is&#13;
geraakt. Deze grief is terecht opgeworpen. In&#13;
de eerste plaats staat, anders dan in het vonnis&#13;
waarvan beroep is overwogen, aan het instellen&#13;
van een vordering als de onderhavige niet&#13;
in de weg dat geen vooropname heeft plaatsgevonden.&#13;
Noch uit art. 25, lid 2 van de Pachtwet,&#13;
noch uit enige andere bepaling van die&#13;
wet of uit de billijkheid vloeit een dergelijke&#13;
beperking voort. Wel verdient het aanbeveling&#13;
een vooropname te doen plaatsvinden. Zo kan&#13;
het achterwege laten daarvan gevolgen hebben&#13;
voor de bewijspositie van de verpachter. Het&#13;
gemis van een vooropname belemmert hem&#13;
echter niet in zijn mogelijkheden tot het&#13;
instellen van een vordering wegens achterstallig&#13;
onderhoud als zodanig.&#13;
In de tweede plaats is het hof van oordeel dat&#13;
Broos in verzuim is geraakt. Broos stelt in haar&#13;
memorie van antwoord (blz. 5 onder) dat de&#13;
sommatiebrief van 2 november 1995 zinledig&#13;
was omdat de stal toen reeds was verkocht.&#13;
Het hof deelt dit standpunt in zoverre, dat&#13;
– hoewel uit de nagezonden akte lijkt te volgen&#13;
dat verkoop van de stal op 10 november&#13;
1995 heeft plaatsgevonden – de mondelinge&#13;
koopovereenkomst, naar uit mededelingen&#13;
van Van Eekelen ter zitting moet worden&#13;
afgeleid, ongeveer een week tevoren is gesloten.&#13;
Dat is een tijdstip waarop herstel van de&#13;
gebreken door Broos ten behoeve van Van&#13;
Eekelen niet of nauwelijks meer aan de orde&#13;
kon zijn. Dit neemt echter niet weg, dat Van&#13;
Eekelen uit de onder 4.5 aangehaalde passages&#13;
uit de brief van 23 oktober 1995 niet anders&#13;
kon afleiden dan dat Broos – hoewel bekend&#13;
met de klachten van Van Eekelen – niet bereid&#13;
was enig onderhoud te verrichten of enige aansprakelijkheid&#13;
te erkennen. Het hof beschouwt&#13;
de brief van 23 oktober 1995 dan ook als een&#13;
mededeling in de zin van art. 6:83 onder “c”&#13;
van het Burgerlijk Wetboek, welke het uitbrengen&#13;
van een ingebrekestelling overbodig&#13;
maakt. Het verzuim is dus in ieder geval ingetreden&#13;
op of omstreeks 24 oktober 1995, toen&#13;
deze brief Van Eekelen bereikte.&#13;
5.3 Naar het oordeel van het hof kan uit het&#13;
enkele feit dat Van Eekelen zelf de stal in&#13;
gebruik heeft genomen niet worden afgeleid&#13;
dat zij de stal heeft aanvaard in de staat waarin&#13;
deze haar is opgeleverd (conclusie van antwoord,&#13;
nr. 4). Niet is immers gebleken van&#13;
enige verklaring of gedraging Van Eekelen naar&#13;
Broos toe waaruit een dergelijke aanvaarding&#13;
zou kunnen worden afgeleid. Uit de toezending&#13;
van de onder 4.4 vermelde factuur – verzonden&#13;
binnen twee weken na de oplevering&#13;
van de stal door Broos – blijkt veeleer, dat&#13;
Van Eekelen met de staat van onderhoud niet&#13;
accoord ging.&#13;
5.4 Evenmin geeft de doorslag ten gunste van&#13;
Broos dat Van Eekelen gedurende de looptijd&#13;
van de pachtovereenkomst niet over het achterwege&#13;
blijven van onderhoud heeft geklaagd&#13;
(indien dit juist zou zijn). Het niet tussentijds&#13;
klagen door de verpachter ontslaat de pachter&#13;
niet van zijn wettelijke of contractuele verplichting&#13;
tot het verrichten van onderhoud, hetgeen&#13;
mede tot uiting komt in het tweede lid&#13;
van art. 25 Pw, dat een zelfstandige verplichting&#13;
voor de pachter schept. Wel geldt ook&#13;
hier, dat de houding van de verpachter gedurende&#13;
de looptijd van de overeenkomst mede&#13;
een rol kan spelen bij de beoordeling van de&#13;
mate waarin pachter in de naleving van die&#13;
verplichting is tekortgeschoten, respectievelijk&#13;
de verpachter daarop (nog) een beroep kan&#13;
doen.&#13;
5.5 Van Eekelen heeft haar vordering in hoger&#13;
beroep gegrond op de stelling, dat zij een verminderde&#13;
koopsom heeft ontvangen omdat de&#13;
stal onvoldoende door Broos was onderhouden.&#13;
Haar schade, de verminderde opbrengst,&#13;
zou ƒ 65.800,– bedragen (het bedrag genoemd&#13;
in het “renovatieplan”). Broos heeft hiertegen&#13;
aangevoerd dat reeds bij het ingaan van de&#13;
pachtduur de stal (weliswaar bruikbaar was,&#13;
maar) bepaald niet in optimale staat van&#13;
onderhoud verkeerde, dat zij onderhoud heeft&#13;
gepleegd en dat zij het gepachte in correcte&#13;
staat heeft achtergelaten. Zij heeft gemotiveerd&#13;
verweer gevoerd tegen de concrete gebreken&#13;
die door Van Eekelen zijn genoemd.&#13;
5.6 Het hof is van oordeel dat het op de weg&#13;
van Van Eekelen ligt, overeenkomstig haar&#13;
daartoe strekkend aanbod bewijs te leveren&#13;
van feiten en omstandigheden waaruit blijkt&#13;
dat Broos in de nakoming van haar onderhoudsverplichting&#13;
is tekortgeschoten en dat&#13;
ten gevolge daarvan het gepachte aan het einde&#13;
van de pachtduur niet in goede staat van&#13;
onderhoud aan Van Eekelen ter beschikking is&#13;
gesteld. De overgelegde foto’s geven geen aanleiding&#13;
tot een ander oordeel, ook al niet omdat&#13;
daaruit niet blijkt in welke staat het verpachte&#13;
aan Broos ter beschikking is gesteld. De aanduiding&#13;
in art. 6 van de pachtovereenkomst is&#13;
onvoldoende voor een duidelijk oordeel omtrent&#13;
dit laatste. Vast staat immers dat het verpachte&#13;
ook tevoren gedurende meerdere jaren&#13;
als varkensstal in gebruik is geweest. De door&#13;
Van Eekelen nagezonden stukken maken zo’n&#13;
gebruik gedurende bijna 10 jaar aannemelijk.&#13;
5.7 Van Eekelen zal tevens in de gelegenheid&#13;
worden gesteld haar schade te bewijzen. Zij&#13;
zal daarbij niet alleen dienen aannemelijk te&#13;
maken dat de kosten van herstel een bedrag&#13;
van (tenminste) ƒ 65.800,– zouden hebben&#13;
belopen, maar tevens dat de aanvankelijk&#13;
overeengekomen koopsom met dit bedrag is&#13;
verlaagd.&#13;
5.8 Broos zal in contra-enquête mede het&#13;
bewijs kunnen leveren van haar stellingen omtrent&#13;
de staat waarin de stal haar ter beschikking&#13;
is gesteld.&#13;
5.9 In overeenstemming met het boven overwogene&#13;
zal Van Eekelen worden opgedragen&#13;
te bewijzen, dat:&#13;
a) de stal, mede gelet op de staat van onderhoud&#13;
waarin zij ter beschikking is gesteld,&#13;
door Broos gedurende de pachttermijn onvoldoende&#13;
is onderhouden;&#13;
b) de kosten van herstel ten gevolge van dit&#13;
onvoldoende onderhoud ten minste ƒ 65.800,–&#13;
zouden hebben bedragen;&#13;
c) Van Eekelen ten gevolge van het gebrekkige&#13;
onderhoud een bedrag van ƒ 65.800,– op de&#13;
koopsom heeft gederfd.&#13;
5.10 In afwachting van de bewijslevering zal&#13;
iedere nadere beslissing worden aangehouden.&#13;
6 Beslissing&#13;
Het hof, rechtdoende in hoger beroep:&#13;
laat Van Eekelen toe tot bewijslevering als&#13;
onder 5.9 overwogen;&#13;
bepaalt dat het verhoor van eventuele getuigen&#13;
zal plaatsvinden ten overstaan van het te&#13;
dezen tot raadsheer-commissaris benoemd lid&#13;
van het hof mr. A.H.T. Heisterkamp en de&#13;
plaatsvervangende raad ing. L.L.M. de Lorijn,&#13;
die daartoe zitting zullen houden in een der&#13;
vertrekken van het Paleis van Justitie aan de&#13;
Walburgstraat 2-4 te Arnhem op een nader&#13;
vast te stellen dag en tijdstip;&#13;
bepaalt dat de verhinderdagen van partijen,&#13;
van hun advocaten en van de getuigen in de&#13;
maanden januari en februari 1998 zullen worden&#13;
opgegeven ter rolle, waarna dag en uur van&#13;
het verhoor (ook indien voormelde opgave van&#13;
een of meer der partijen ontbreekt) door de&#13;
raadsheer-commissaris zal worden vastgesteld&#13;
en in beginsel geen uitstel in verband met verhinderdagen&#13;
zal worden verleend;&#13;
verwijst de zaak naar de rolzitting van 24&#13;
november 1998 voor het opgeven van verhinderdata&#13;
als voormeld, ambtshalve peremptoir.&#13;
houdt iedere verdere beslissing aan.&#13;
ARREST VAN 30 NOVEMBER 1999&#13;
1 Voortzetting van het geding in&#13;
hoger beroep&#13;
1.1 Naar aanleiding van het tussenarrest van dit&#13;
hof van 3 november 1998 hebben op 11 februari&#13;
1999 en 16 april 1999 getuigenverhoren&#13;
plaatsgevonden.&#13;
1.2 Van Eekelen heeft een conclusie na enquête&#13;
genomen, waarbij zij tevens enige (kopieën&#13;
van) foto’s en producties in het geding heeft&#13;
gebracht.&#13;
1.3 Broos heeft vervolgens een conclusie na&#13;
enquête en contra-enquête genomen, eveneens&#13;
onder overlegging van producties en (kopieën&#13;
van) foto’s.&#13;
1.4 Ten slotte hebben partijen wederom de&#13;
stukken overgelegd voor het wijzen van&#13;
arrest.&#13;
2 Voortzetting van de beoordeling&#13;
van het geschil in hoger beroep&#13;
2.1 In genoemd tussenarrest van 3 november&#13;
1998 is Van Eekelen toegelaten tot het bewijs&#13;
van feiten en omstandigheden waaruit blijkt,&#13;
dat:&#13;
a) de stal, mede gelet op de staat van onderhoud&#13;
waarin zij ter beschikking is gesteld,&#13;
door Broos gedurende de pachttermijn onvoldoende&#13;
is onderhouden;&#13;
b) de kosten van herstel ten gevolge van dit onvoldoende&#13;
onderhoud ten minste ƒ 65.800,–&#13;
zouden hebben bedragen;&#13;
c) Van Eekelen ten gevolge van het gebrekkige&#13;
onderhoud een bedrag van ƒ 65.800,– op de&#13;
koopsom heeft gederfd.&#13;
2.2 Ter voldoening aan deze bewijsopdracht&#13;
heeft van Eekelen vier getuigen doen horen:&#13;
haar directeur C.J. van Eekelen alsmede A.S.M.&#13;
Leyten, W.H.L. Janssen en H.M.M. Swinkels.&#13;
Broos heeft in contra-enquête doen horen&#13;
zichzelf, haar echtgenoot J.F. Broos, P. Dirven&#13;
en haar schoonvader F.A. Broos.&#13;
2.3 Met betrekking tot de staat waarin de varkensstal&#13;
aan Broos ter beschikking is gesteld&#13;
verwijst het hof in de eerste plaats naar zijn&#13;
tussenarrest, waar onder 5.6 is overwogen dat&#13;
de door Van Eekelen nagezonden stukken&#13;
aannemelijk maken, dat het verpachte voorafgaande&#13;
aan de verpachting aan Broos gedurende&#13;
bijna 10 jaar als varkensstal in gebruik&#13;
was geweest. Het hof ziet in de getuigenverklaringen&#13;
van C.J. van Eekelen (die een iets&#13;
kortere duur noemt) en F.A. Broos (die een&#13;
langere duur aanneemt), die beiden op dit&#13;
punt een slechts globale schatting geven, geen&#13;
aanleiding om dit oordeel te herzien. Het aangedragen&#13;
bewijs omtrent de toestand van de&#13;
stal bij het aangaan van de pachtovereenkomst&#13;
zal tegen deze achtergrond worden bezien.&#13;
2.4 Ter zake van de staat waarin de stal ter&#13;
beschikking is gesteld hebben diverse getuigen&#13;
verklaringen afgelegd. Hun verklaringen&#13;
op dit punt luiden als volgt:&#13;
– (C.J. van Eekelen:) “Alles lag er goed bij en&#13;
Broos vond dat ook. Dit blijkt ook uit het&#13;
huurcontract. (..) Met betrekking tot de dakgoten&#13;
verklaar ik tenslotte dat deze, anders&#13;
dan door mijn tegenpartij beweerd, er wel&#13;
degelijk waren bij het aangaan van de huurovereenkomst.”&#13;
– (A.S.M. Leyten:) “Voor mijn werkzaamheden&#13;
kwam ik daadwerkelijk in die stal (voor&#13;
het sorteren en bij het laden), dus ik kan wel&#13;
iets over de algemene staat van die stal verklaren.&#13;
De stal werd door Van Eekelen goed&#13;
onderhouden; als er in mijn aanwezigheid iets&#13;
brak en ik dat bij hem meldde werd het snel&#13;
gemaakt. Over de bouwkundige staat van de&#13;
stal kan ik niets verklaren, aangezien ik beroepsmatig&#13;
nooit iets te maken heb gehad met de&#13;
bouw of het onderhoud van stallen. (..) Op&#13;
een vraag over de dakgoten verklaar ik dat ik&#13;
me daarover niets kan herinneren.”&#13;
– (A.L.M. Broos-Hendrickx:) “Voor de aanvang&#13;
van de pacht hebben wij de stal bekeken.&#13;
Er was duidelijk reeds meerdere jaren in gemest.&#13;
De hekken waren omgedraaid omdat de spijlen&#13;
reeds ten dele waren verroest; dat is ons&#13;
ook door Van Eekelen verteld. Aan de kleur&#13;
van de spijlen was ook goed te zien dat het&#13;
wegrottingsproces reeds was begonnen. (…)&#13;
Voor wat betreft de voerbakken en ondertroggen&#13;
verklaar ik dat deze destijds ook reeds&#13;
tekenen van slijtage vertoonden, hoewel ze&#13;
niet kapot waren. Ze waren gewoon enige tijd&#13;
gebruikt. Met tien varkens in een hok verkrijgt&#13;
men dan uiteraard slijtage. De zinklaag&#13;
was eraf en de bakken waren ook niet zichtbaar&#13;
onderhouden. (…) Een bak is niet voor&#13;
niets na tien jaren afgeschreven. Destijds waren&#13;
de ondertroggen nog niet weggerot – zo oud&#13;
waren de bakken ook weer niet – en er was&#13;
goed in te mesten. Voor een gebruikte stal&#13;
verkeerde deze van binnen in goede staat (de&#13;
buitenkant was minder). Van de betonroosters&#13;
waren de randjes reeds afgesleten. Ze zagen er&#13;
niet zo erg uit als foto IV – die voor een brijbak&#13;
is genomen, waar de zuren invreten -,&#13;
maar wel waren ze aangetast. (…) Wat betreft&#13;
de dakgoot verklaar ik dat er slechts aan een&#13;
kant een stuk dakgoot was bevestigd, dat naar&#13;
beneden hing. Voor wat dat betreft geven de&#13;
foto’s X en XI de situatie van toen aan.”&#13;
– (J.F. Broos:) “Toen wij de stal in gebruik&#13;
namen hadden er reeds enkele jaren varkens&#13;
in gezeten met de bijbehorende slijtage. In de&#13;
stal konden echter goed varkens worden gehouden.&#13;
De afscheidingen waren deels omgedraaid;&#13;
je kon zien dat de bovenkant reeds&#13;
was verroest en dunner was geworden. Aan&#13;
de betonroosters was ook te zien dat er circa&#13;
tien jaren varkens op waren gehouden, maar&#13;
de toestand ervan was redelijk. (…) De voerbakken&#13;
hadden destijds ook al iets geleden: ze&#13;
waren niet van roestvrij staal of verzinkt,&#13;
maar van aluminium, en aluminium kan de&#13;
inwerking van zuren uiteindelijk niet verdragen.&#13;
Toen wij in de stal kwamen had deze aan&#13;
de ene kant helemaal geen dakgoot en aan de&#13;
andere kant hing een stuk.”&#13;
– (P. Dirven:) “Kort gezegd is er voor wat&#13;
betreft de algemene toestand van de stal tussen&#13;
1989 en nu weinig veranderd, afgezien van&#13;
de normale slijtage. (…) Op een vraag over de&#13;
aanwezigheid van dakgoten in 1989 verklaar&#13;
ik dat ik me daarover niets meer kan herinneren.”&#13;
– (F.A. Broos:) “Ik ben toen niet in de stal&#13;
geweest en eerder bij Van Eekelen ook niet.&#13;
Wel ben ik in de stal geweest toen mijn zoon&#13;
en schoondochter er bedrijf hielden. Ik herinner&#13;
me dat het geen nieuwe stal was, maar ik&#13;
kan me er nu weinig specifieks van herinneren.”&#13;
Uit deze verklaringen volgt dat de stal goed&#13;
bruikbaar was voor het doel waarvoor hij&#13;
werd verpacht. De verklaringen geven geen&#13;
aanleiding te veronderstellen, dat bij de kernonderdelen&#13;
van de stal niet kan worden uitgegaan&#13;
van de onder 2.3 aangenomen slijtage&#13;
wegens normaal gebruik gedurende circa tien&#13;
jaren. Wat betreft de dakgoten staat de verkla-&#13;
ring van C.J. van Eekelen lijnrecht tegenover&#13;
die van A.L.M. Broos-Hendrickx en J.F. Broos,&#13;
terwijl de overige gehoorde getuigen zich hierover&#13;
niets meer weten te herinneren. Gelet&#13;
hierop kan er niet van worden uitgegaan dat&#13;
Broos jegens Van Eekelen aansprakelijk is in&#13;
verband met het gedeeltelijk ontbreken van&#13;
dakgoten aan het einde van de pachtverhouding.&#13;
2.5 Met betrekking tot de vraag of de stal&#13;
door Broos gedurende de pachttermijn onvoldoende&#13;
is onderhouden is door de diverse&#13;
getuigen, voor zover van belang, als volgt verklaard:&#13;
– (C.J. van Eekelen:) “(…) Ik schrok van de&#13;
staat van onderhoud ervan. Omdat ik eigen&#13;
varkens in de stal wilde zetten heb ik enige&#13;
noodreparaties uitgevoerd; gedurende die tijd&#13;
heb ik de foto’s gemaakt die bij repliek zijn&#13;
overgelegd. Bij die noodreparaties is het&#13;
grootste gedeelte van de drinknippels vernieuwd,&#13;
is nieuw ijzerdraad bij het plafond&#13;
gespannen (..), zijn de ondertroggen van een&#13;
groot aantal brijbakken vernieuwd omdat ze&#13;
waren doorgerot, zijn de ergste brede spleten&#13;
in de roosters middels betontegels dichtgemaakt&#13;
en zijn spijlen en dergelijke gelast.”&#13;
– (A.S.M. Leyten:) “Terwijl wij biggen losten&#13;
was men in andere afdelingen bezig met het&#13;
verrichten van reparaties. Daaruit kon ik wel&#13;
afleiden dat er wel sprake was van achterstallig&#13;
onderhoud. Ik kon ook zien dat er gaten in&#13;
de vloer waren bijgewerkt en dat men had&#13;
gelast. Op de afdelingen waar we biggen in&#13;
plaatsten was alles al in orde gemaakt. Ik kon&#13;
zien dat men in de andere afdelingen bezig&#13;
was met de bakken, de vloer, het plafond en&#13;
het hekwerk. Op een vraag van mr Höhner, of&#13;
de onderhoudstoestand gedurende de huurperiode&#13;
was verslechterd antwoord ik dat dit&#13;
volgens mij wel het geval is geweest.”&#13;
– (W.H.L. Janssen:) “Ik herinner mij de stal&#13;
niet echt goed meer. Ik heb van die stal voornamelijk&#13;
de binnenkant bekeken en die was,&#13;
zo herinner ik mij, slecht. Het was op dat&#13;
moment niet verantwoord om daar dieren in te&#13;
huisvesten. Ik heb niet de gehele stal bezichtigd,&#13;
maar op basis van hetgeen ik wel heb&#13;
geconstateerd een schatting gemaakt. Meestal&#13;
doe ik dat op basis van een bezichtiging van&#13;
circa de helft van het object. Het hekwerk was&#13;
niet meer volledig aanwezig. Van de voerinstallatie&#13;
herinner ik me wel het merk (…), maar&#13;
niet meer de staat van onderhoud. Met betrekking&#13;
tot het plafond twijfel ik enigszins: volgens&#13;
mij was er een plafond van PVC-folie met&#13;
perforeringen erin. Ik herinner me nog dat dat&#13;
plafond een niet onderhouden indruk maakte.&#13;
De roostervloer was gedeeltelijk ongeschikt&#13;
om er dieren op te laten lopen aangezien de&#13;
gleufbreedtes zo groot waren dat de dieren er&#13;
met de hakken in bekneld konden raken. Op&#13;
een vraag naar de staat van de silo’s verklaar ik&#13;
mij niet meer te kunnen herinneren wat daar&#13;
aan mankeerde. (..) Op een vraag (…) verklaar&#13;
ik dat de wanden – die glad afgewerkt moeten&#13;
zijn – ernstige gebreken zullen hebben vertoond&#13;
(..) Als aan de onderhavige stal gedurende&#13;
een periode van 12 à 13 jaar normaal&#13;
onderhoud had plaatsgevonden, denk ik dat&#13;
het in mijn renovatieplan genoemde herstelbedrag&#13;
nihil zou zijn geweest. Het plan heeft&#13;
immers betrekking op “direct uit te voeren&#13;
onderhoud”. Het onderhoud aan deze stal&#13;
had veel beter kunnen zijn.”&#13;
– (H.M.M. Swinkels:) “Ik ben een keer in de&#13;
stal zelf geweest, dat zal in mei of zoiets zijn&#13;
geweest (…) Bij deze stal ben ik slechts in een&#13;
paar afdelingen geweest (circa 30 procent van&#13;
het totaal). Ik vond de onderhoudstoestand&#13;
van de inrichting en brijbakken van het onderdeel&#13;
dat ik heb gezien slecht. Er waren bakken&#13;
kapot en stukken weggerotte stalinrichting&#13;
waren provisorisch hersteld. Ik heb me niet in&#13;
detail met de onderhoudstoestand bemoeid&#13;
omdat al snel door een derde werd bekeken&#13;
wat het op peil brengen zou gaan kosten.”&#13;
– (A.L.M. Broos-Hendrickx:) “Over het onderhoud&#13;
verklaar ik het volgende. Aan de schalen&#13;
van de brijbakken is eigenlijk niets te doen&#13;
en daar moet zeker geen silolak op worden&#13;
geverfd, want daarvan gaan de varkens dood.&#13;
De nippels bij de voerbakken heb ik altijd&#13;
vernieuwd; daarbij had ik ook belang. Tegen&#13;
het wegrotten van de ondertroggen is uiteindelijk&#13;
niets te doen. We hebben kapotte hekwerken&#13;
gerepareerd en ook spijlen tussengevoegd.&#13;
Foto III bij repliek toont de slechtste&#13;
stukken hekwerk. We hebben altijd de dwarsstukken&#13;
gerepareerd zodat de varkens er niet&#13;
onder door konden. Overigens is de toestand&#13;
van de hekken nu nog grotendeels dezelfde als&#13;
die toen wij de stal verlieten. Ik heb vorige&#13;
week foto’s mogen maken die ik u toon. Wij&#13;
zullen die eventueel nog in de procedure&#13;
brengen. (…) Wij hadden geen behoefte aan&#13;
silolak (…) voor de silo’s – die gegalvaniseerd&#13;
waren – had die lak ook geen zin. Op betonroosters&#13;
wordt soms wel coating gesmeerd,&#13;
maar het was bij deze roosters nooit gedaan&#13;
en wij hebben het dus ook niet gedaan. Ik ga&#13;
er overigens van uit dat in een huurprijs ook&#13;
de normale slijtage zal zijn inbegrepen.&#13;
U vraagt mij of de foto’s bij repliek een representatief&#13;
beeld geven van de staat van de stal&#13;
bij ons vertrek. Dat is niet zo: de slechtste&#13;
onderdelen zijn eruit gepikt. Uiteraard is er&#13;
altijd wel iets niet helemaal in orde, maar de&#13;
stal zag er als geheel acceptabel uit toen wij&#13;
hem achterlieten. (…) De nieuwe eigenaar heeft&#13;
het plafond vernieuwd in verband met het&#13;
gelijktijdig aangebrachte nieuwe ventilatiesysteem&#13;
en heeft andere bakken aangebracht in&#13;
verband met het nieuwe automatische voedersysteem.&#13;
Voor de rest is de stal hetzelfde gebleven.&#13;
(…) Na zes jaren varkens in een kooi zag&#13;
alles er uiteraard minder uit dan toen wij erin&#13;
kwamen, maar met inachtneming daarvan&#13;
hebben wij de stal netjes achtergelaten.”&#13;
(J.F. Broos:) “Wij verrichten de nodige reparaties;&#13;
zo eisen mankementen aan de ventilatoren&#13;
en de nippels direct ingrijpen. Aan het hekwerk&#13;
hebben wij tijdens de pachtduur gelast&#13;
en reparaties uitgevoerd, maar we hebben het&#13;
niet met enig onderhoudsmiddel behandeld.&#13;
We konden er zeker geen silolak op doen,&#13;
want dat is niet goed voor de varkens. Dat likken&#13;
ze er waarschijnlijk ook af. Voor wat&#13;
betreft de voerbakken zou ik niet weten wat&#13;
men tegen het wegrotten zou kunnen doen. Ik&#13;
heb wel de twee reservebakken die ons ter&#13;
beschikking waren gesteld gebruikt en ook&#13;
wel een keer zelf een van huis meegenomen.&#13;
U toont mij de foto’s (…). De foto’s III zijn&#13;
hekken die niet zijn omgedraaid omdat de&#13;
onderbuis in beton was gestort. Uiteindelijk&#13;
zijn ze van de buis losgerot en daar is niets&#13;
aan te doen. De foto’s tonen de ergste exemplaren&#13;
van de hekken die niet zijn omgedraaid;&#13;
de hekken die wel zijn omgedraaid&#13;
zagen er allemaal veel beter uit. De foto’s van de&#13;
betonroosters zijn genomen vlakbij de voerbakken;&#13;
het morsen van voer – dat veel zuren&#13;
bevat – vreet in het beton. (…) Foto IX van&#13;
het plafond toont een plek waar een reparatie&#13;
aan de vijzel heeft plaatsgevonden. Aangezien&#13;
die vijzel boven het plafond hing, moest men&#13;
het plafond opensnijden om bij de vijzel te&#13;
komen. Evenals Van Eekelen eerder had gedaan&#13;
heb ik het gat opgevuld met een tempexplaat.&#13;
Op de foto zijn geen loshangende draden van&#13;
het plafond te zien. Wel zichtbaar zijn de voeler&#13;
van de temperatuurmeter, een draad met&#13;
daaraan bevestigd de mini-maxi-thermometer&#13;
en twee draden voor bediening van het voedermechanisme.&#13;
(…) We hebben geen reparaties&#13;
uitgevoerd omdat de stal al op alle essentiële&#13;
onderdelen was bijgehouden, hetgeen&#13;
voor onze bedrijfsvoering ook noodzakelijk&#13;
was. Hoogstens kan het zijn dat hier en daar&#13;
een aluminium trog aan vervanging toe was,&#13;
maar wij hadden er geen meer liggen.”&#13;
– (P. Dirven:) “Ik kom in deze stal vanaf 1989,&#13;
toen de familie Broos hem in gebruik nam, tot&#13;
nu onder Van Aert. (…) Kort gezegd is er&#13;
voor wat betreft de algemene toestand van de&#13;
stal tussen 1989 en nu weinig veranderd, afgezien&#13;
van de normale slijtage. Wel heeft Van&#13;
Aert er een nieuw computergestuurd voedersysteem&#13;
ingezet, een modern ventilatiesysteem&#13;
aangebracht en een beter geïsoleerd plafond&#13;
gemonteerd, maar dat is eerder modernisatie&#13;
dan het verrichten van achterstallig onderhoud.&#13;
Ik kom in veel stallen en zie de verschillen,&#13;
dus ik heb wel enig verstand van de onderhoudstoestand.&#13;
(…) U toont mij een serie&#13;
foto’s (…). De betonroosters liggen er nu nog&#13;
net zo in, zij het dat ze bij de voederbakken&#13;
zijn afgedekt door een betonplaat met tegeltjes.&#13;
Bij bijna alle hekken zit en zat het verroeste&#13;
gedeelte aan de bovenkant; de onderkant&#13;
zag en ziet er redelijk uit. Van Aert heeft&#13;
aan die hekken niets gedaan, ze zien er nog&#13;
precies hetzelfde uit. Over de foto’s van de&#13;
voederbakken zonder ondertroggen verklaar&#13;
ik, dat ze in deze toestand in het geheel niet&#13;
kunnen worden gebruikt. Ik kan me dus niet&#13;
voorstellen dat Broos de bakken in die toestand&#13;
heeft achtergelaten. Verder is niets zo&#13;
onderhevig aan corrosie als voederbakken. De&#13;
wanden, de waterleiding en de vloeren van de&#13;
voergangen zijn nog precies zo als voorheen&#13;
en, voor zover ik me kan herinneren, als het&#13;
moment dat Broos in de stal begon. Foto IX&#13;
komt op mij heel extreem over, ik heb het plafond&#13;
nooit zo gezien. Op een vraag naar in&#13;
dergelijke stallen te gebruiken onderhoudsmiddelen&#13;
verklaar ik (…) dat ik silolak nooit&#13;
in dit verband ben tegengekomen. (..Ik) zou&#13;
bedenkingen hebben tegen het werken met&#13;
silolak omdat dit middel toxisch is.”&#13;
2.6 Bij de waardering van het geleverde bewijs&#13;
stelt het hof voorop, dat het tussen partijen&#13;
gesloten pachtcontract de pachter verplicht&#13;
tot het verrichten van onderhoud (art. 5) terwijl&#13;
art. 7 – gelet op de tekst van deze bepaling&#13;
en de samenhang met de overige genoemde&#13;
bepalingen alsmede het ontbreken van iedere&#13;
aanwijzing in een andere richting – aldus&#13;
dient te worden begrepen, dat gebreken ten&#13;
gevolge van het verwaarlozen van dat onderhoud&#13;
op diens kosten worden hersteld. De&#13;
verplichting tot het verrichten van onderhoud&#13;
brengt nog niet mee dat ook de gevolgen van&#13;
normaal te achten slijtage voor rekening van&#13;
de pachter komen. Daarbij is voor het onderhavige&#13;
geval van belang, dat de – intensieve –&#13;
varkenshouderij de binnenkant van een stal&#13;
blootstelt aan een sterk corrosieproces, dat&#13;
ook bij normaal te achten onderhoud tot achteruitgang&#13;
zal leiden. De door Van Eekelen&#13;
voorgebrachte getuige Janssen heeft (onweersproken)&#13;
verklaard dat voor brijvoerbakken&#13;
een afschrijvingstermijn van 15 jaar wordt&#13;
gehanteerd, dat betonroosters bij deugdelijk&#13;
repareren van de afgebroken stukken wel 20&#13;
jaren meekunnen, dat de bevestiging van&#13;
gegalvaniseerde hekken wel 10 jaar meegaat&#13;
en dat het door hem beschreven ventilatiesysteem&#13;
ongeveer 10 jaar meegaat. Uitgaande van&#13;
de juistheid hiervan – ook de getuigenverklaringen&#13;
van Broos en haar echtgenoot wijzen&#13;
in deze richting – alsmede van hetgeen onder&#13;
2.3 en 2.4 is overwogen omtrent de duur van&#13;
het gebruik door Van Eekelen en de staat waarin&#13;
de stal aan Broos ter beschikking zal zijn&#13;
gesteld, kan worden aangenomen dat medio&#13;
1995 het einde van de door Janssen genoemde&#13;
gemiddelde levensduur bij sommige onderdelen&#13;
van de stalinrichting was genaderd en bij&#13;
andere delen zelfs was overschreden. Daarbij&#13;
hecht het hof geen betekenis aan het feit dat&#13;
Janssen tevens heeft verklaard “Als aan de&#13;
onderhavige stal gedurende een periode van&#13;
12 à 13 jaar normaal onderhoud had plaatsgevonden,&#13;
denk ik dat het in mijn renovatieplan&#13;
genoemde herstelbedrag nihil zou zijn geweest”.&#13;
Uitgegaan moet immers worden van&#13;
een gebruik (door Broos én door Van Eekelen)&#13;
gedurende ongeveer 16 jaren, terwijl de verklaring&#13;
van Janssen tevens niet is te rijmen met&#13;
hetgeen hij heeft verklaard omtrent de geschatte&#13;
levensduur van sommige onderdelen.&#13;
C.J. van Eekelen heeft nog verklaard dat in&#13;
1987 de brijvoerinstallatie is verwijderd en er&#13;
droogvoerbakken zijn geplaatst, maar hij heeft&#13;
geen bewijsstukken ter zake in het geding&#13;
gebracht, terwijl uit de in zoverre niet weersproken&#13;
verklaringen van A.L. Broos-Hendrickx&#13;
en J.F. Broos moet worden afgeleid dat&#13;
de voerbakken bij de aanvang van de pacht&#13;
duidelijke tekenen van slijtage vertoonden.&#13;
Bovendien wordt in het rapport van Agra-&#13;
Matic melding gemaakt van de noodzaak van&#13;
vervanging van de troggen van brijvoerbakken.&#13;
Van de juistheid van het door C.J. van&#13;
Eekelen verklaarde kan in dit verband dan&#13;
ook niet worden uitgegaan.&#13;
2.7 De boven onder 2.5 weergegeven passages&#13;
uit de diverse getuigenverklaringen spreken&#13;
elkaar op het kernpunt tegen. Gelet op het&#13;
door Broos geleverde tegenbewijs kan het&#13;
bewijs niet op grond van de verklaringen van&#13;
de door Van Eekelen voorgebrachte getuigen&#13;
geleverd worden geacht. Daarbij overweegt&#13;
het hof, dat de verklaringen van alle door Van&#13;
Eekelen voorgebrachte getuigen nogal algemeen&#13;
zijn, terwijl geïntimeerde Broos-Hendrickx&#13;
en haar echtgenoot in contra-enquête&#13;
gedetailleerd over de verschillende stalonderdelen&#13;
hebben verklaard en ook commentaar&#13;
hebben geleverd op de door Van Eekelen bij&#13;
conclusie van repliek in het geding gebrachte&#13;
foto’s. Hun standpunt, dat de foto’s geen&#13;
representatief beeld geven van de algemene&#13;
toestand van de gehele stal bij oplevering aan&#13;
Van Eekelen, wordt om de volgende redenen&#13;
door het hof aannemelijk geacht:&#13;
– Van Eekelen heeft geen foto’s in het geding&#13;
gebracht waarop de gehele binnenzijde van de&#13;
stal te zien is;&#13;
– door de getuigen Broos-Hendrickx en Dirven&#13;
is verklaard dat Van Aert de bestaande&#13;
betonroosters heeft laten liggen en ook de&#13;
hekken heeft gehandhaafd, hetgeen door Broos&#13;
met enige foto’s is onderbouwd;&#13;
– Van Eekelen heeft bij conclusie na enquête&#13;
foto’s overgelegd van voederhekken en waterleidingen&#13;
die kennelijk door Van Aert zijn verwijderd,&#13;
maar uit deze foto’s blijkt niet, althans&#13;
niet afdoende, dat – zoals Van Eekelen stelt –&#13;
deze onderdelen in slechte staat verkeren. De&#13;
hekken op deze foto’s ogen integendeel duidelijk&#13;
minder aangetast dan die welke zijn&#13;
getoond op de foto’s bij conclusie van repliek.&#13;
2.8 Van Eekelen heeft gesteld dat niet getwijfeld&#13;
behoeft te worden aan de geloofwaardigheid&#13;
van de door haar voorgebrachte getuigen&#13;
Janssen en Swinkels, met wie Van Eekelen immers&#13;
geen enkele persoonlijke of zakelijke relatie&#13;
heeft, terwijl wel twijfel op zijn plaats is ter&#13;
zake van de verklaring van getuige Dirven.&#13;
Het hof merkt te dezer zake op, dat uit de&#13;
verklaringen van Janssen en Swinkels – wat er&#13;
zij van de betrouwbaarheid daarvan – niet&#13;
meer dan een globale indruk van een gedeelte&#13;
van de stal kan worden afgeleid. Het hof verwijst&#13;
in dit verband bovendien naar hetgeen&#13;
onder 2.6 is overwogen: die verklaringen dienen&#13;
te worden gewogen met inachtneming&#13;
van het eerdere gebruik van de stal door Van&#13;
Eekelen. Wat betreft de bewijskracht van de&#13;
verklaring van Dirven dient erop te worden&#13;
gewezen, dat deze vooral heeft verklaard&#13;
omtrent het gebruik van de stal door Van Aert&#13;
omstreeks april 1999. De inhoud van Dirvens&#13;
verklaring was in zoverre voor Van Eekelen&#13;
volledig verifieerbaar. Als deugdelijke tegenspraak&#13;
van Dirvens verklaring kan niet gelden&#13;
het enkele door Van Eekelen bij conclusie na&#13;
enquête van eind juni 1999 overleggen van&#13;
foto’s van – kennelijk uit de stal verwijderde&#13;
hekken en leidingen, ook al omdat niets is&#13;
gebleken omtrent de redenen van het verwijderen&#13;
van die onderdelen.&#13;
2.9 Van Eekelen heeft in dit verband bij conclusie&#13;
na enquête stukken overgelegd waaruit&#13;
zou blijken dat de door haar als onderhoudsmiddel&#13;
aangeprezen silolak geschikt zou zijn&#13;
voor het onderhoud van de binnenzijde van&#13;
varkensstallen en niet schadelijk zou zijn voor&#13;
de gezondheid van varkens. Het hof is van&#13;
oordeel, dat voor de juistheid van dit standpunt&#13;
weliswaar steun is te vinden in de brief&#13;
van de fabrikant, maar dat daarentegen de&#13;
eveneens overgelegde wikkel en het overgelegde&#13;
“veiligheidsinformatieblad” weer twijfels&#13;
oproepen. Daaruit blijkt immers, dat het middel&#13;
in de eerste plaats voor silo’s is bestemd en&#13;
in ieder geval in vloeibare vorm een gezondheidsrisico&#13;
voor mens en dier oplevert. Verder&#13;
wijst het door Broos overgelegde artikel in&#13;
een andere richting dan de door Van Eekelen&#13;
overgelegde brief van de fabrikant van de silolak.&#13;
Al met al is er geen aanleiding de verklaring&#13;
van Dirven onbetrouwbaar te achten&#13;
omdat hij heeft gewezen op de gevaren van&#13;
het gebruik van silolak voor de gezondheid&#13;
van de varkens. Ook Broos en haar echtgenoot&#13;
hebben in deze zin verklaard en het&#13;
standpunt, dat varkens de silolak zullen binnen&#13;
krijgen met risico’s voor hun gezondheid,&#13;
komt aannemelijk voor. Een en ander geeft&#13;
aanleiding het standpunt van Van Eekelen, dat&#13;
van Broos kon worden gevergd dat zij de&#13;
levensduur van de hekken en betonroosters&#13;
zou verlengen door ze te behandelen met silolak,&#13;
niet te volgen.&#13;
2.10 De vordering van Van Eekelen is gegrond&#13;
op schade die zij heeft geleden in verband met&#13;
een verminderde verkoopopbrengst van de stal.&#13;
Die gestelde verminderde verkoopopbrengst&#13;
is rechtstreeks terug te voeren op het rapport&#13;
van Agra-Matic. Van Eekelen heeft met dit&#13;
rapport genoegen genomen, maar de getuigenverklaringen&#13;
bieden aanknopingspunten voor&#13;
de aanname dat over de bevindingen van Agra-&#13;
Matic bij de onderhandelingen niet serieus is&#13;
gesproken:&#13;
– (C.J. van Eekelen:) “Die prijs van ƒ 65.000,–&#13;
heb ik als prijs voor herstel aanvaard zonder&#13;
echt in te gaan op het realiteitsgehalte van het&#13;
rapport van Agra-Matic. Ik was uiteindelijk het&#13;
gehannes ten aanzien van de stal zat en het&#13;
kon me niet zoveel schelen of de renovatie nu&#13;
een bedrag van ƒ 55.000,– of een bedrag van&#13;
ƒ 70.000,– zou kosten.”&#13;
– (H.M.M. Swinkels:) “Het rapport van Agra-&#13;
Matic zal zijn gekomen ongeveer een maand&#13;
nadat ik de stal had bezichtigd. Ik neem aan&#13;
dat ik het meteen in handen heb gekregen.&#13;
Voor partijen was de inhoud van dat rapport&#13;
eigenlijk geen echt discussiepunt meer, want&#13;
men was het al eens over twee koopprijzen:&#13;
een als de pachter zelf het onderhoud zou uitvoeren&#13;
en een ander als Van Aert het onderhoud&#13;
zou uitvoeren en Van Eekelen verhaal&#13;
zou nemen op de pachter. Men was het (er) al&#13;
tevoren over eens dat een derde een rapport&#13;
zou uitbrengen dat – indien het realistisch&#13;
oogde – als grondslag zou dienen. (…) Ik verklaar&#13;
nog (…) dat ik denk dat Van Aert er&#13;
geen voorstander van was dat de stal voor de&#13;
verkoop opgeknapt zou worden, want hij had&#13;
met die stal verdergaande plannen. Dat heeft&#13;
hij althans wel naar mijn kant laten doorschemeren.&#13;
Ik neem niet aan dat hij dat tegen Van&#13;
Eekelen zal hebben gezegd.”&#13;
Uit de verklaring van W.H.L. Janssen blijkt&#13;
dat hij in opdracht van de koper Van Aert heeft&#13;
gehandeld, terwijl noch Van Eekelen, noch&#13;
Broos bij Janssens bezichtiging van de stal&#13;
aanwezig is geweest. Deze factoren zullen&#13;
eerder aanleiding geven tot ruime schattingen&#13;
dan tot behoudende schattingen.&#13;
2.11 Aangaande het rapport van Agra-Matic&#13;
overweegt het hof bovendien het volgende.&#13;
Een aantal in het rapport opgenomen posten&#13;
is bij het verhoor van W.H.L. Janssen – de&#13;
opsteller van het rapport – aan de orde&#13;
geweest. Janssen heeft over de relatief grote&#13;
posten 3.2, “diversen” en silo’s alsmede over&#13;
het plafond niets wezenlijks kunnen verklaren.&#13;
Zijn bevindingen over brijvoerbakken,&#13;
betonroosters, bevestiging hekken en ventilatiesysteem&#13;
worden sterk gerelativeerd door&#13;
hetgeen boven onder 2.6 is overwogen. De&#13;
drinknippels, die volgens de getuigenverklaring&#13;
Van Eekelen alle moesten worden vervangen,&#13;
worden in het rapport voor een&#13;
bedrag van slechts ƒ 250,– opgevoerd, in welk&#13;
bedrag ook de afstelling van nippels is begrepen.&#13;
Op een relevant tekortschieten in het&#13;
onderhoud op dit punt wijst dit niet. Voor de&#13;
dakgoot wordt verwezen naar hetgeen onder&#13;
2.4 is overwogen. Achterstallig onderhoud aan&#13;
de silo’s vindt geen steun in enige getuigenverklaring&#13;
en evenmin in de bij conclusie van&#13;
repliek overgelegde foto’s. Hetzelfde geldt&#13;
voor de (relatief kleine) posten “water” en&#13;
“verwarming”. Bij het rapport kan bovendien&#13;
worden aangetekend dat, gelet op de verklaring&#13;
van Janssen, niet valt uit te sluiten dat&#13;
specifieke eisen die de koper Van Aert aan de&#13;
stal stelde nog een rol hebben gespeeld bij het&#13;
opstellen van het “renovatieplan”.&#13;
2.12 Op grond van al het bovenoverwogene is&#13;
het hof van oordeel, dat Van Eekelen niet is&#13;
geslaagd in de bewijslevering ter zake van de&#13;
onderdelen “a” en “b” van de bewijsopdracht.&#13;
Het bewijs van onderdeel “c” is dan niet meer&#13;
van belang.&#13;
2.13 De slotsom luidt, dat de in het tussenarrest&#13;
van 3 november 1998 vastgestelde gegrondheid&#13;
van grief I Van Eekelen niet kan baten en&#13;
dat grief II faalt. Het vonnis waarvan beroep&#13;
zal met verbetering van gronden worden&#13;
bekrachtigd.&#13;
2.14 Van Eekelen zal als de – uiteindelijk in&#13;
hoger beroep in het ongelijk gestelde partij&#13;
worden veroordeeld in de kosten van deze&#13;
instantie.&#13;
3 Beslissing&#13;
Het hof, rechtdoende in hoger beroep:&#13;
bekrachtigt het vonnis van de pachtkamer van&#13;
14 november 1996, waarvan beroep;&#13;
veroordeelt Van Eekelen in de kosten van het&#13;
hoger beroep, aan de zijde van Broos tot&#13;
op heden begroot op ƒ 1.590,– wegens griffierecht,&#13;
ƒ 1.944,– wegens getuigentaxe en ƒ 8.800,–&#13;
wegens salaris.</content><legacyfootnotes/><footnotes><footnote/></footnotes><auteurs/><published>2001-07-01 00:00:00</published><modified>1999-09-07 00:00:00</modified><editiondate>2001-07-01</editiondate><htmlpath>https://denhollander.info/artikel/4729</htmlpath></article>
</articles></edition>