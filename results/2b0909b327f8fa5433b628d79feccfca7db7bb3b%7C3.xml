<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2013</searchword><id>10312</id><udhid>UDH:TvAR/10312</udhid><titel>Rechtspraak 5712. Avezaat / Kolland (TvAR 2013/5712)</titel><searchwords><searchword>TvAR 1/2013</searchword><searchword>TvAR 2013/5712</searchword><searchword>UDH:TvAR/10312</searchword></searchwords><attachments><attachment><name>TvAR2013_01_05_5712.pdf</name><extention>pdf</extention><url>https://denhollander.info/download/8864/ci</url></attachment></attachments><inleiding>Tegen de ongewijzigde goedkeuring van een pachtovereen­komst staat geen appel open. Een herzieningsverzoek dat wordt beoordeeld als een poging om toch in appel te komen, moet worden afgewezen.&#13;
</inleiding><content>Het geding in eerste aanleg&#13;
De grondkamer Noordwest heeft bij beschikking van 22 maart 2012, waarvan afschrift aan partijen is verzonden op 18 april 2012, afgewezen het op 30 augustus 2010 bij haar ter goedkeuring ingekomen verzoek van pachters om her­ziening van de pachtprijs van de door hen van verpachtster gepachte boerderij, kadastraal bekend gemeente Ameron­gen, sectie F, nr. 512 ged., 605 ged., 606 ged., 625 ged., 659 ged., 660 en 661 ged., totaal groot 22.70.00 ha. Voormelde beschikking is in fotokopie aan deze beschikking gehecht. Daarnaar wordt verwezen voor de procesgang in eerste aan­leg en de bij de beschikking gegeven motivering.&#13;
Het geding in hoger beroep&#13;
Pachters zijn bij een op 16 mei 2012 ter griffie ingekomen en bij brief van 5 juni 2012 (ter griffie ingekomen op 11 juni 2012) aangevuld beroepschrift in beroep gekomen van voor­melde beschikking, met verzoek om een onderbouwde taxa­tie van de vrije verkeerswaarde per perceel van het gepach­te. Verpachtster heeft hiertegen verweer gevoerd bij een op 9 juli 2012 ter griffie ingekomen verweerschrift.&#13;
De grieven&#13;
Pachters hebben aangevoerd dat zij vraagtekens plaatsen bij de door de grondkamer getaxeerde vrije verkeerswaarde van € 37.500,00 per ha; dat hun inleidend verzoek niet een aan­vraag tot beoordeling van het hoogst toelaatbare pachtprijs betreft maar een herziening van de pachtprijs naar aanlei­ding van de wettelijke doorwerking van het Pachtprijzenbe­sluit, waarbij rekening moet worden gehouden met de his­torie van de pachtprijzen en met name het verschil in de te betalen pachtsom en de regionorm bij aanvraag van de pacht.&#13;
Beoordeling van het geschil in hoger beroep&#13;
1.Uit de stukken, waaronder die in eerste aanleg, blijkt dat op 17 juni 2010 door verpachter bij de grondkamer ter goed­keuring is ingezonden een pachtwijzigingsovereenkomst tussen partijen d.d. 16 juni 2010 waarin zij zijn overeenge­komen:&#13;
––“dat de oppervlakte van het verpachte ingaande 1 ja­nuari 2010 wordt vastgesteld op 22.70 ha, omvattende de percelen, kadastraal bekend, gemeente Amerongen, sectie F, nrs. 512-ged., 605-ged., 606-ged., 625-ged., 659-ged., 660 en 661-ged., in welke oppervlakte de thans aanwezige landschappelijke beplantingen (sin­gels, houtwallen e.d.) niet zijn begrepen;&#13;
––dat de pachtprijs ingaande 1 januari 2010 € 21.334,- per jaar bedraagt, zegge EENENTWINTIGDUI­ZENDDRIEHONDERDVIERENDERTIG Euro per jaar, te voldoen in twee termijn(en), vervallende per 1 mei en 1 november, voor het eerst op 1 mei 2010.&#13;
––dat de overige bepalingen en bedingen van de oor­spronkelijke overeenkomst en de wijzigingsovereen­komsten onverminderd van kracht blijven”.&#13;
Onder deze tekst is met de pen geschreven toegevoegd: “Be­houdens een andere uitkomst van pachtprijs na uitspraak op herzieningsverzoek”. Deze toevoeging is niet voorzien van een paraaf van partijen.&#13;
2. In het voorlopig oordeel van de grondkamer d.d. 29 maart 2011 heeft de secretaris aan partijen het volgende medege­deeld:&#13;
“De grondkamer is voorlopig van oordeel dat de overeen­komst niet ongewijzigd kan worden goedgekeurd. Bijgaand ontvangt u een taxatierapport waarin de hoogsttoelaatba­re pachtprijs is vermeld. De grondkamer stelt u voor de jaar­lijkse pachtprijs te wijzigen in € 19.251,-”. Beide partijen hebben bezwaar gemaakt tegen voornoemd voorlopig oor­deel.&#13;
3. In haar beschikking van 19 juli 2011, aan partijen verzon­den op 22 juli 2011, overweegt de grondkamer dat de jaar­lijkse pachtprijs voor land als gevolg van de omstandigheid dat Amerongen niet, zoals ten onrechte vermeld in het taxa­tierapport van deskundigen, is gelegen in regio 6 maar in re­gio 4, nader dient te worden gesteld op € 16.566,23, zodat de totale jaarlijkse pachtprijs uitkomt op een bedrag van (af­gerond) € 21.239,-, welk bedrag slechts weinig lager is dan de overeengekomen jaarlijkse pachtprijs van € 21.334,-. De grondkamer ziet hierin aanleiding om de onderhavige pacht­wijzigingsovereenkomst alsnog ongewijzigd goed te keuren en beslist vervolgens dienovereenkomstig. &#13;
4. Op 30 augustus 2010 is bij de grondkamer ingekomen het verzoek van pachters om herziening van de pachtprijs van de onderhavige hoeve. In dit verzoek is als huidige totale pachtprijs vermeld: “€ 21.334,-“, waaronder -kennelijk door pachters- met de pen geschreven is toegevoegd: “Huidige prijs is nog in behandeling bij de grondkamer onder verzoe­knr. 328173. Hopelijk kan dit verzoek tegelijkertijd worden behandeld”. Pachters hebben in het pachtprijsherzienings­formulier als nieuwe gewenste pachtprijs € 15.871,50 in to­taal vermeld met bijbehorende specificatie. Als reden voor de herziening van de pachtprijs hebben pachters in genoemd formulier aangekruist: ‘Wijziging van het pachtprijzenbe­sluit”, waarbij zij, onder verwijzing naar een bijlage, voorts hebben aangekruist dat pachter en verpachtster het niet eens zijn over de nieuwe gewenste pachtprijs. &#13;
5. In het voorlopig oordeel van de grondkamer d.d. 29 au­gustus 2011 heeft de secretaris aan &#13;
partijen het volgende medegedeeld: “De grondkamer is voorlopig van oordeel dat het verzoek tot herziening van de pachtprijs in bovenvermelde pachtverhouding moet worden afgewezen. Pachters hebben verzocht om verlaging van de pachtprijs tot € 15.871,50. Er is naar het voorlopige oordeel van de grondkamer geen aanleiding om af te wijken van het taxatierapport dat is uitgebracht bij de toetsing van de pacht­wijzigingsovereenkomst met verzoeknummer 328173. Een afschrift van dat rapport is ter informatie bijgevoegd”. Pach­ters hebben hiertegen bezwaar gemaakt, terwijl verpacht­ster de grondkamer heeft doen weten dat ook zij van mening is dat er geen aanleiding bestaat om de onderhavige pacht­prijs naar aanleiding van het inleidend verzoek van pachters te herzien. &#13;
6. De grondkamer heeft vervolgens in haar bestreden be­schikking overeenkomstig haar voormeld voorlopig oordeel beslist. Pachters hebben tegen deze beschikking tijdig be­roep als voormeld ingesteld. Dienaangaande overweegt de Centrale Grondkamer het navolgende. &#13;
7. Blijkens haar beschikking van 19 juli 2011 en het daaraan ten grondslag liggende taxatierapport van deskundigen d.d. 20 januari 2011 heeft de grondkamer in het kader van de toetsing van de op 17 juni 2010 bij haar ter goedkeuring in­gezonden pachtwijzigingsovereenkomst tussen partijen on­derzocht of de daarin overeengekomen pachtprijs niet hoger was dan de ingevolge de op 1 september 2009 in werking getreden wijziging van het Pachtprijzenbesluit 2007 hoogst toelaatbare pachtprijs. Na correctie van het desbetreffende taxatierapport heeft de grondkamer genoemde pachtwijzi­gingsovereenkomst, daarin begrepen de door partijen over­eengekomen pachtprijs, ongewijzigd goedgekeurd. Ingevol­ge het bepaalde in artikel 36, lid 3 van de Uitvoeringswet grondkamers kon door geen van beide partijen tegen voor­melde beschikking beroep bij de Centrale Grondkamer wor­den ingesteld. &#13;
8. Blijkens de stukken in de eerste aanleg is het onderhavige inleidende verzoek van pachters door de grondkamer aan­gemerkt als een verzoek om herziening van de eerder door haar na toetsing aan de op 1 september 2009 in werking ge­treden wijziging van het Pachtprijzenbesluit 2007 ongewij­zigd goedgekeurde door partijen overeengekomen pacht­prijs. De Centrale Grondkamer kan de grondkamer volgen in deze zienswijze. Zij leidt voorts uit een en ander af dat pachters door indiening van voormeld verzoek kennelijk getracht hebben een voor beroep vatbare beschikking van de grondkamer betreffende de toetsing met toepassing van de pachtnormen van 2009 van de eerder door hen met ver­pachtster overeengekomen pachtprijs in voormelde pacht­wijzigingsovereenkomst te verkrijgen. De Centrale Grond­kamer acht deze veronderstelling des te meer aannemelijk nu pachters in genoemd inleidend verzoek enkel als reden hebben vermeld de “wijziging van het pachtprijzenbesluit” waarmee zij in de gegeven omstandigheden enkel gedoeld kunnen hebben op de op 1 september 2009 in werking ge­treden wijziging van het Pachtprijzenbesluit 2007. Van an­dere gewijzigde omstandigheden dan wel enigerlei aanlei­ding voor toepassing van de redelijkheid en billijkheid als bedoeld in artikel 7:333, lid 2 BW wordt door hen in hun in­leidend verzoek noch anderszins melding gemaakt. De Cen­trale Grondkamer ziet in deze handelwijze van pachters die kennelijk ten doel heeft om het appelverbod zoals neerge­legd in artikel 36, lid 3 van de Uitvoeringswet grondkamers te ontgaan, grond voor afwijzing van hun desbetreffende in­leidend verzoek. &#13;
9. Het hiervoor overwogene brengt mede dat de door pach­ters in beroep aangevoerde grieven hier geen bespreking meer behoeven. &#13;
10. De Centrale Grondkamer overweegt nog ten overvloe­de dat het niet vanzelfsprekend is dat gedurende de eerste pachttermijn van een pachtovereenkomst de redelijkheid en billijkheid een herziening van de pachtprijs verlangen dan wel dat deze door gewijzigde &#13;
omstandigheden wordt gerechtvaardigd. &#13;
Slotsom &#13;
De beschikking, waarvan beroep, moet worden bevestigd, zulks evenwel met verbetering van gronden zoals hiervoor overwogen. &#13;
Beslissing &#13;
De Centrale Grondkamer, beschikkende in hoger beroep: &#13;
Bevestigt de beschikking, waarvan beroep, zulks evenwel met verbetering van gronden zoals hiervoor overwogen. &#13;
Noot &#13;
Naast elkaar, en min of meer gelijktijdig, waren twee pro­cedures aanhangig gemaakt bij de grondkamer. In de eerste procedure had verpachter een wijzigingsovereenkomst ter goedkeuring ingezonden, waarbij tussen partijen een pacht­prijs was vastgelegd van € 21.334. Nadat het er even naar had uitgezien dat deze prijs zou worden verlaagd, werd de overeenkomst uiteindelijk ongewijzigd goedgekeurd. Tegen de desbetreffende beschikking stond gelet op het bepaalde in art. 36 lid 3 Uitvoeringswet grondkamers geen hoger be­roep open. &#13;
Nadat de wijzigingsovereenkomst aan de grondkamer was verzonden, maar ruim voordat een inhoudelijke beoordeling ervan had plaatsgevonden, wendden ook de pachters zich tot de grondkamer. Zij vroegen de pachtprijs te herzien, gelet op ‘Wijziging van het pachtprijzenbesluit’. Hiermee wens­ten zij kennelijk gebruik te maken van de in art. 7:333 lid lid 2 BW geboden mogelijkheid om binnen een jaar na het wij­zigen van de pachtnormen herziening van een tegenprestatie te verkrijgen. De pachtnormen waren aangepast met ingang van 1 september 2009; het verzoek van pachters was bij de grondkamer ingekomen op 30 augustus 2010. &#13;
Pachters wensten dat de pachtprijs werd verlaagd naar € 15.871,50. Bij hun verzoek hadden zij er melding van ge­maakte dat reeds een procedure over de prijs aanhangig was. &#13;
De grondkamer had op 19 juli 2011 in de eerste procedure beslist. Ruim een maand nadien volgde een voorlopig oor­deel in de tweede procedure: de grondkamer zag geen aan­leiding om tot verlaging over te gaan, in verband waarmee werd verwezen naar het in de eerste procedure uitgebrachte taxatierapport. Nadat beide partijen er bezwaar tegen hadden gemaakt, werd conform het voorlopig oordeel beslist. Tegen deze beschikking stond wel hoger beroep open; de situatie waar art. 36 Uitvoeringswet grondkamers voor is geschre­ven, deed zich niet voor. &#13;
In hoger beroep overwoog de Centrale Grondkamer dat de grondkamer in de eerste procedure reeds had onderzocht of de in de wijzigingsovereenkomst vastgelegde pachtprijs niet hoger was dan de per 1 september 2009 gewijzigde pacht­normen toelieten. Met de tweede procedure hadden de pach­ters kennelijk getracht een voor beroep vatbare beschikking van de grondkamer te verkrijgen betreffende de toetsing van de bij de wijzigingsovereenkomst vastgelegde pachtprijs, met toepassing van de gewijzigde pachtnormen. Het verzoek werd afgewezen, omdat deze handelwijze volgens de Cen­trale Grondkamer kennelijk ten doel had om het appelver­bod van art. 36 te ontgaan. &#13;
Op deze beslissing valt wel wat af te dingen. Toen de pach­ters hun verzoek aan de grondkamer voorlegden bestond er – althans voor zover ik uit de hier afgedrukte uitspraak kan opmaken – voor hen immers nog geen aanleiding om te ver­moeden dat de eerste procedure in een niet-apellabele uit­spraak zou eindigen. Het voorlopig oordeel van de grond­kamer in de eerste procedure dateert immers van 29 maart 2011; dat wil zeggen: van ruim een half jaar na de inzending van het verzoek van pachters in de tweede procedure. &#13;
Ik kan mij niet aan de indruk onttrekken dat de pachters moeten worden beschouwd als niet meer of minder dan spijtoptanten; achteraf gezien waren zij kennelijk niet ge­lukkig met de pachtprijs die zij blijkens de wijzigingsover­eenkomst met hun verpachter hadden afgesproken. Het mag in een dergelijk geval niet sjiek zijn om herziening van de pachtprijs te vragen, toch rijst de vraag of de Cen­trale Grondkamer niet tot een inhoudelijke toetsing van de pachtprijs had moeten overgaan. Stel nu eens dat de bij wij­zigingsovereenkomst vastgelegde prijs volgens de Centra­le Grondkamer niet met de gewijzigde pachtnormen was te verenigen? &#13;
G.M.F. Snijders &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, Th.C.M. Willemse en F.J.P. Lock en de deskundige leden ir. H.B.M. Duenk en baron F.J.A. van Verschuer</auteurs><published>2013-01-01 00:00:00</published><modified>2013-01-01 00:00:00</modified><editiondate>2013-01-01</editiondate><htmlpath>https://denhollander.info/artikel/10312</htmlpath></article>
</articles></edition>