<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1993</searchword><id>6083</id><udhid>UDH:TvAR/6083</udhid><titel>Agrarisch familierecht in België, Duitsland en Nederland</titel><searchwords><searchword>TvAR 6/1993</searchword><searchword>UDH:TvAR/6083</searchword></searchwords><attachments><attachment><name>1993_nr 6_Artikel_Mertens.pdf</name><extention>pdf</extention><url>https://denhollander.info/download/5892/ci</url></attachment></attachments><inleiding>Op 6 en 7 november 1992 vond in Wassenberg (BRD) het jaarlijkse 'Drielanderagrarrechtseminar'&#13;
plaats met als onderwerp 'Das landswirtschaftliche Ehe- und Familienrecht'.&#13;
De voordrachten werden gehouden in het Duits en de discussies vonden meestal&#13;
ook in die taal plaats. Er waren 4 Belgen, 1 Luxemburger, 17 Duitsers en 12 Nederlanders,&#13;
die zich allen naar vermogen wetenschappelijk en culinair te goed deden en de 22&#13;
uur van het symposium aldus zeer nuttig besteedden.&#13;
Dr. J. Lukanov opende de bijeenkomst en prof.dr. F. Gerckens leidde de discussies&#13;
waarvan de uitkomsten in dit verslag zoveel mogelijk onder het hoofdstuk van het desbetreffende&#13;
land worden behandeld.&#13;
Nederland mocht beginnen en daarom begin ik daar ook mee.</inleiding><content>NEDERLAND&#13;
Prof.mr. M.J.A. van Mourik sprak over ons familierecht.&#13;
Nederland kent geen specifiek agrarische privaatrechtelijke wetgeving op het gebied&#13;
van huwelijks- en familierecht. Wel vindt men in het Burgerlijk Wetboek bepalingen betreffende&#13;
beroeps- of bedrijfsuitoefening en in de Pachtwet enige regelingen van agrarisch-&#13;
familierechtelijke aard. In de praktijk speelt de agrarische-familierechtelijke&#13;
problematiek zich vooral af rond het thema bedrijfsopvolging.&#13;
Huwelijks- en echtscheidingsvermogensrecht&#13;
Nederland kent als een van de weinige landen ter wereld als wettelijk stelsel van huwelijksvermogensrecht&#13;
de algehele gemeenschap van goederen. In 1990 werden 23% van de&#13;
huwelijken onder huwelijkse voorwaarden gesloten1, waaronder zich de laatste jaren een&#13;
grote groep landbouwers bevindt.&#13;
Het meest populaire stelsel van huwelijkse voorwaarden (in 1990 66%) is het verrekenstelsel,&#13;
hetgeen inhoudt uitsluiting van iedere gemeenschap van goederen, met daaraan&#13;
toegevoegd bedingen die tot gevolg hebben dat periodiek of aan het einde van het&#13;
huwelijk tussen de echtgenoten zodanig wordt afgerekend dat hetgeen tijdens het huwelijk&#13;
is verdiend, wordt gedeeld. Waardeverandering van grond wordt bijna nooit gedeeld. Het is vergelijkbaar met de Duitse Zugewinngemeinschaft, met dien verstande dat daarin&#13;
slechts finaal wordt afgerekend.&#13;
Met het aangaan van huwelijkse voorwaarden beoogt de landbouwer het ondernemingsvermogen&#13;
te beschermen tegen de gevolgen van een eventuele echtscheiding. In de&#13;
akte kunnen betalingsregelingen worden getroffen om het ondernemingsvermogen bij&#13;
echtscheiding veilig te stellen.&#13;
De toestemming voor de volgende rechtshandelingen is door de andere echtgenoot vereist&#13;
(art. 1 : 88):&#13;
- vervreemding en bezwaring van de echtelijke woning;&#13;
- schenkingen, behalve de gebruikelijke; en&#13;
- overeenkomsten die er toe strekken dat een echtgenoot zich als borg of op andere&#13;
wijze verbindt tot zekerheidsstelling voor de schuld van een derde; derhalve ook het&#13;
zich borg stellen voor een zoon die in het bedrijf opvolgt.&#13;
De goederen der gemeenschap staan in beginsel onder het bestuur van de echtgenoot van&#13;
wiens zijde zij in de gemeenschap zijn gevallen (art. 1 : 97 lid 1). Indien echter een goed&#13;
met toestemming van degene onder wiens bestuur het stond, is dienstbaar gemaakt aan&#13;
een beroep of bedrijf van de andere echtgenoot, berust het bestuur bij deze laatste echtgenoot,&#13;
voor zover het betreft de normale uitoefening van het beroep of bedrijf.&#13;
In geval van echtscheiding gebieden de eisen van redelijkheid en billijkheid het ondernemingsvermogen&#13;
toe te delen aan degene die daarop het meeste aanspraak kan maken,&#13;
bijv. op grond van zijn of haar ondernemerschap. De rechter heeft in dit verband een ruime&#13;
bevoegdheid. Hij kan de verdeling zelf vaststellen en ook bepalen dat een uitkering&#13;
wegens overbedeling op een bepaalde wijze zal dienen te geschieden. Gedacht kan hier&#13;
worden aan een betalingsregeling. Vgl. art. 3 : 185.&#13;
Erfrecht&#13;
Het wettelijk erfrecht plaatst de echtgenoot tesamen met de kinderen in de eerste groep&#13;
van erfgenamen. Eenieder is het er over eens dat de positie van de langstlevende echtgenoot&#13;
versterkt moet worden maar de wijze waarop dat dient te geschieden houdt de geesten&#13;
zeer verdeeld.&#13;
Nederland kent geen 'agrarisch erfrecht'.2 Het agrarisch belang van bescherming van&#13;
de continuïteit van de onderneming wordt gediend door ruim toepassing te geven aan de&#13;
beginselen van redelijkheid en billijkheid. Deze verhinderen een willekeurige verdeling&#13;
van landbouwgrond en verzekeren de bedrijfsopvolging door de best gekwalificeerde erfgenaam.&#13;
Bij de waardering van landbouwgrond wordt rekening gehouden met het feit dat&#13;
de grond de opvolger niet tot belegging of voor de handel dient maar tot bron van inkomen.&#13;
In het kader van een verdeling kunnen de broers en zusters aanspraak maken op opneming&#13;
van bedingen die moeten voorkomen dat de opvolger door spoedige staking van&#13;
het bedrijf de marktwaarde realiseert. Vervolgens bespreekt hij zijn voorstellen om het erfrecht ten gunste van de langstlevende&#13;
echtgenoot te wijzigen.3&#13;
De man/vrouw maatschap&#13;
In Nederland werken, naar schatting ongeveer 250.000 vrouwen mee in de onderneming&#13;
van hun man. Het aangaan van een vennootschapscontract is sterk bevorderd doordat per&#13;
1 januari 1990 de mogelijkheid werd geschapen het ondernemingsvermogen in de vennootschap&#13;
in te brengen zonder dat dit leidde tot de heffing van inkomstenbelasting wegens&#13;
staking van de onderneming. Civielrechtelijk is voor het aangaan van een&#13;
personenvennootschap vereist dat op voet van gelijkwaardigheid in het economisch verkeer&#13;
wordt samengewerkt. De fiscus is uiteraard bevreesd dat door het aangaan van een&#13;
vennootschap een verschuiving van belastingdruk optreedt die door de feiten niet gerechtvaardigd&#13;
wordt. Verlangd wordt dan ook dat voldaan wordt aan de vereisten die in het algemeen&#13;
voor het ondernemerschap gesteld worden. De winstverdeling dient door&#13;
zakelijke overwegingen bepaald te worden. Het bestaan van een algehele gemeenschap&#13;
van goederen vormt geen bezwaar tegen het bestaan van een vennootschap tussen de&#13;
echtgenoten.&#13;
Pachtwet&#13;
De Pachtwet bevat een aantal bepalingen met een familierechtelijke inslag. Zo wijst de&#13;
pachtkamer in beginsel een verzoek om verlenging van de pachtovereenkomst af indien&#13;
de verpachter of de echtgenoot, een bloed- of aanverwant in de rechte lijn of een pleegkind&#13;
van de verpachter het verpachte persoonlijk voor een tot de landbouw betrekkelijk&#13;
doel in gebruik wil nemen (zie art. 41, 43 en 44 Pachtwet).&#13;
Voorts is van belang dat de pachter zich tot de pachtkamer kan wenden met de vordering&#13;
zijn echtgenoot, een of meer zijner bloed- of aanverwanten in de rechte lijn of een of&#13;
meer van zijn pleegkinderen (gezamenlijk) in zijn plaats als pachter of medepachter te&#13;
stellen (vgl. art. 49 en 49a Pachtwet).&#13;
Binnen zes maanden na het overlijden van de pachter kunnen dienst echtgenoot, ieder&#13;
van diens bloed- en aanverwanten in de rechte lijn en ieder van diens pleegkinderen zich&#13;
tot de pachtkamer wenden met de vordering dat een of meer van hen in de plaats van de&#13;
overleden pachter de pachtovereenkomst zal mogen voortzetten en de overige uit de&#13;
pacht zullen worden ontslagen, of dat de pachtovereenkomst zal worden ontbonden (vgl.&#13;
art. 54 Pachtwet).&#13;
Ten slotte wijst hij op de regeling van het voorkeursrecht van de pachter. De aanbiedingsverplichting&#13;
van de verpachter bestaat niet wanneer de verpachter overgaat tot vervreemding&#13;
aan zijn echtgenoot, aan een bloed- of aanverwant in de rechte lijn of in de&#13;
zijlijn tot in de tweede graad of aan een pleegkind en evenmin in geval van een rechtshandeling&#13;
die als een verdeling van een gemeenschap is aan te merken (art. 56e lid 1&#13;
Pachtwet). Ongehuwd samenleven&#13;
In toenemende mate wordt ook door agrarische ondernemers op ongehuwde basis samengeleefd.&#13;
Dergelijke samenlevingsverbanden vinden ook in Nederland geen wettelijke regeling.&#13;
Niettemin wordt in talrijke wetten rekening gehouden met het verschijnsel. Veelal&#13;
leidt dat voor het ongehuwde koppel tot een behandeling die gelijk is aan die van gehuwden.&#13;
In het bijzonder geldt dat op het gebied van de belastingen en het sociale zekerheidsrecht.&#13;
Het feit dat tussen ongehuwd samenlevenden geen onderhoudsplicht bestaat, wordt&#13;
voor de toepassing van laatstbedoelde wetgeving genegeerd.&#13;
Indien de samenlevers samenwerken in de landbouwonderneming zou daaruit het bestaan&#13;
van een vennootschap kunnen worden afgeleid. In notariële samenlevingscontracten&#13;
kunnen afspraken worden gemaakt omtrent de samenwerking in ondernemingsverband.&#13;
Discussie&#13;
Bij verdeling van de nalatenschap wordt voor de boerderij de agrarische waarde (= Ertragswert)&#13;
gerekend. Benadrukt wordt nog eens dat bij echtscheiding iedere echtgenoot&#13;
diens inbreng terugkrijgt maar dat er wel 50/50 over de waarde van de gehele boedel&#13;
wordt afgerekend bij algehele gemeenschap van goederen.&#13;
Ook wordt nog eens gezegd dat men bij testament of schenking kan bepalen dat hetgeen&#13;
waarover wordt beschikt bij de ontvanger buiten elke gemeenschap van goederen,&#13;
waarin hij is gehuwd of huwt, blijft. Over het algemeen wordt een gezamenlijke huishouding&#13;
eerst bij een langere duur dan zes maanden als zodanig aangemerkt.&#13;
BELGIË&#13;
Vervolgens spreekt mr. R. Gotzen het referaat uit dat is voorbereid door mr. P. Thomas,&#13;
die onmogelijk aanwezig kon zijn.&#13;
Het huwelijksvermogensrecht, dat in 1976 is herzien, kent drie vermogens, dat van de&#13;
echtgenoot, dat van de echtgenote en het gezamenlijke.&#13;
Voor zover niet uitgesloten behoort tot de gemeenschap van goederen alles wat de&#13;
echtgenoten bij het huwelijk in eigendom hebben, vermeerderd met alles wat daarna tijdens&#13;
het huwelijk verkregen wordt door erfrechtelijke verkrijging en inkomen en vruchten&#13;
uit vermogen.&#13;
Tot het eigen vermogen behoren steeds goederen die eigen goederen vervangen, werktuigen&#13;
en instrumenten die tot uitoefening van een beroep dienen, kleding en voorwerpen&#13;
dienende tot persoonlijk gebruik, aandelen en rechten op naam.&#13;
Schulden gemaakt voor de gemeenschappelijke huishouding of de opvoeding van de&#13;
kinderen, schulden gemaakt in het belang van het gemene vermogen en alle belastingen,&#13;
zijn gemene schulden.&#13;
Een echtgenoot mag tijdens het leven niet om niet over goederen, die tot het gemene&#13;
vermogen behoren, beschikken tenzij op rechterlijk bevel.&#13;
Iedere echtgenoot vertegenwoordigt sinds 1976 zijn eigen vermogen en de echtgenoot&#13;
die een beroep uitoefent vertegenwoordigt het gemene vermogen. Hebben beide echtgenoten een beroep dan is gemeenschappelijk handelen nodig voor handelingen die de dagelijkse&#13;
gang van zaken overtreffen.&#13;
De wettelijke gemeenschap van goederen wordt opgeheven:&#13;
- bij overlijden van een der echtgenoten;&#13;
- door echtscheiding of scheiding van tafel en bed;&#13;
- door gerechtelijke boedelscheiding;&#13;
- door overgang naar een ander regime van huwelijksgoederenrecht.&#13;
Behalve in het laatste geval moet na de opheffing binnen drie maanden een beschrijving&#13;
worden gemaakt van de inventaris, de roerende goederen en de gemene schulden, waarna&#13;
dan scheiding en deling volgt. Wanneer de echtgenoten van regime veranderen moet de&#13;
akte een lijst van goederen en een regeling van de bestaande rechten van de echtgenoten&#13;
bevatten, terwijl de verandering geen nadeel mag opleveren voor de kinderen of voor derden.&#13;
Bij huwelijkse voorwaarden kan men regelen dat alle vermogen wordt toegedeeld aan&#13;
de langstlevende echtgenoot.&#13;
Afwijking van de regels&#13;
Echtgenoten mogen de regels van vertegenwoordiging van het eigen of gemene vermogen&#13;
niet opzij zetten, tenzij ze overeenkomen dat:&#13;
- het gemene vermogen geheel of gedeeltelijk wordt gevormd door hun huidige of later&#13;
te verwerven goederen;&#13;
- er gemeenschap van goederen bestaat;&#13;
- de langstlevende het recht heeft vóór de deling van het gemene vermogen daaruit een&#13;
bepaald bedrag of bepaalde goederen te nemen;&#13;
- wanneer het huwelijk door de dood van een der echtgenoten eindigt, het gemene&#13;
vermogen ongelijk wordt verdeeld of geheel aan één van hen wordt toegedeeld.&#13;
Eigen boerderij in beperkte gemeenschap&#13;
Het bedrijf of de goederen daaruit zijn eigendom van die echtgenoot die ze voor het huwelijk&#13;
bezat of pachtte of later heeft verkregen door erfstelling of schenking of ze zich&#13;
heeft voorbehouden bij het maken van huwelijkse voorwaarden.&#13;
Goederen die in de plaats treden van eigen goederen in het bedrijf zijn eigen goederen,&#13;
terwijl toegevoegde goederen gemeen zijn.&#13;
Omdat de landbouwonderneming een collectiviteit is maken de gerealiseerde winsten&#13;
er onlosmakelijk deel van uit.&#13;
De werktuigen en instrumenten tot uitoefening van het beroep zijn persoonlijk bezit.&#13;
Inkomsten uit het bedrijf vloeien in de gemeenschap.&#13;
Vervangende goederen zijn gemeen eigendom. Een der echtgenoten of zij samen kunnen het bedrijf voeren en zij kunnen ook samen bevoegd&#13;
zijn rechtshandelingen ter zake te stellen.&#13;
Het pachtrecht is vererfbaar en de wet regelt het voorrecht op de pacht bij meerdere&#13;
erfgenamen. Volgens de jurisprudentie valt pacht buiten de gemeenschap van goederen&#13;
wanneer het bedrijf er buiten valt en in de gemeenschap als het bedrijf gemeen is. Probleem&#13;
blijkt steeds weer of de vrouw nu wel of niet meewerkte op het bedrijf; de rechter&#13;
let meestal op de eventuele gesloten huwelijkse voorwaarden en kijkt of de vrouw ook&#13;
een ander beroep uitoefent.&#13;
Wanneer de ene echtgenoot eigenaar is van het bedrijf en de andere daarin gewichtige&#13;
activiteiten uitoefent behoren de werktuigen en instrumenten tot de gemeenschap, evenals&#13;
het kortelings verworven vee.&#13;
De meeste boeren in België brengen de roerende goederen in de gemeenschap en houden&#13;
het onroerend goed erbuiten; er is dus meestal sprake van een beperkte gemeenschap&#13;
van goederen bij boeren.&#13;
Sinds 1981 is het mogelijk te testeren op de langstlevende en dat heeft een ruime&#13;
vlucht genomen bij de boeren.&#13;
Vanwege de vele mogelijkheden in de bedrijfssituatie en de huwelijksvermogenssituatie&#13;
is het aan te raden huwelijkse voorwaarden te maken, hetgeen steeds meer jonge boeren&#13;
doen.&#13;
Uitsluiting&#13;
Zij die met uitsluiting van iedere gemeenschap van goederen trouwen besparen zich een&#13;
hoop rompslomp, zowel tijdens het huwelijk als bij scheiding en deling. Helaas komt het&#13;
toch veel voor dat deze groep desondanks samen goederen verwerft en zich vrijwillig&#13;
mede-eigendom verschaft. Roerende goederen ten aanzien waarvan geen der echtgenoten&#13;
zijn eigendomsrecht kan bewijzen worden geacht gemeen te zijn. Deze groep kent slechts&#13;
gemene schulden voor zover het betreft schulden aangegaan wegens de huishouding en&#13;
de opvoeding van de kinderen. Elke echtgenoot vertegenwoordigt zijn eigen vermogen.&#13;
Bij uitsluiting van gemeenschap van goederen kan men toch een gemeenschap van&#13;
vruchten en inkomsten sluiten.&#13;
Het enige goede huwelijksgoederenregime is het regime dat door de echtgenoten te&#13;
goeder trouw wordt uitgevoerd tot meerdere eer en glorie van het door hen gevoerde bedrijf&#13;
met behoud van ieders waardigheid, zo eindigt spreker.&#13;
In de discussie blijkt dat maatschappen en besloten vennootschappen weinig voorkomen&#13;
in de landbouw; de meeste bedrijfsoverdrachten worden geregeld via pacht.&#13;
Bij echtscheiding wordt de waarde van melkquotum tegen de verkeerswaarde van ongeveer&#13;
2 1/2 gulden afgerekend.&#13;
De grond wordt alsdan verrekend tegen vrije waarde. LUXEMBURG&#13;
Mr. Fr. Jacques spreekt spontaan omtrent het Hertogdom en meent dat alles hetzelfde is&#13;
geregeld als in België via dezelfde Code Civil. Bijzonderheid is dat bij echtscheiding de&#13;
voortzetter van de boerderij een wettelijk voorrecht heeft op toedeling van alle goederen&#13;
van de boerderij, en wel de grond tegen agrarische waarde (5.000 DM per hectare) en de&#13;
rest tegen verkeerswaarde.&#13;
DUITSLAND&#13;
Voor Duitsland spreekt dr. U. Hörsting.&#13;
Boeren scheiden minder dan de overige bevolking; een echtscheiding stelt de bedrijfsleider&#13;
dan ook voor grote problemen. Niet alleen een echtgenoot valt uit maar ook meestal&#13;
een volle arbeidskracht en het bedrijf moet na verdeling van het vermogen ook nog&#13;
alimentatie opbrengen.&#13;
Het Burgerlijk Wetboek kent drie huwelijksvermogensregimes, namelijk de wettelijke&#13;
Zugewinngemeinschaft, hierna te noemen Zg., de overeen te komen uitsluiting van gemeenschap&#13;
van goederen en de overeen te komen algehele gemeenschap van goederen.&#13;
Gemeenschap van goederen&#13;
De gemeenschap van goederen moet aangegaan worden bij akte. Het vermogen van de&#13;
echtgenoten wordt gemeen evenals alles wat daar later bij komt. Uitzonderingen zijn&#13;
slechts vermogensbestanddelen die niet kunnen worden overgedragen (Sondergut), zoals&#13;
bijvoorbeeld niet overdraagbare vorderingen als smartegeld, en de door een echtgenoot&#13;
voorbehouden vermogensbestanddelen (Vorbehaltsgut). Beide soorten worden nooit gemeen.&#13;
Bij scheiding en delen van de gemeenschap van goederen worden eerst de schulden&#13;
betaald, waarna de deling in natura volgt voorzover dat zonder waardevermindering mogelijk&#13;
is, anders wordt het goed verkocht en de opbrengst bij helfte verdeeld.&#13;
Volgens de jurisprudentie (BGH 84,333) kan echter een boer, wiens boerderij van zijn&#13;
zijde in de gemeenschap is gebracht, eisen dat deze aan hem wordt toegescheiden, en wel&#13;
voor de vrije waarde minus de waarde van inbreng in de gemeenschap (zie voetnoot 2).&#13;
Uitsluiting&#13;
De uitsluiting van iedere gemeenschap van goederen houdt in dat de echtgenoten zich&#13;
verhouden alsof ze niet gehuwd waren. Dit geldt ook bij echtscheiding. Beide voormelde&#13;
uitzonderingen op de wettelijke regeling van Zg. bevatten geen extra regels voor boeren. Zugewinngemeinschaft&#13;
Dit wettelijk systeem is wijd verbreid onder boeren, behalve in Zuid-Duitsland, waar de&#13;
gemeenschap van goederen veel voorkomt.&#13;
De Zg. is geen gemeenschap van goederen, ofschoon het woord dat zou doen vermoeden.&#13;
Iedere echtgenoot behoudt zijn eigen vermogen dat hij zelf vertegenwoordigt, tenzij&#13;
het om het huishouden gaat. Wanneer een echtgenoot een verplichting aangaat waarvoor&#13;
hij over zijn gehele vermogen moet beschikken of moet beschikken over goederen, de gemene&#13;
huishouding betreffende, dan moet hij toestemming van de andere echtgenoot hebben.&#13;
W&#13;
anneer de Zg. eindigt krijgt ieder zijn inbreng terug en moet de aanwas gedeeld worden.&#13;
De aanwas is het positieve verschil tussen het eindvermogen en het beginvermogen&#13;
van een echtgenoot, waarbij inflatiecorrectie, tenzij anders overeengekomen, wordt toegepast.&#13;
De berekening van goederen geschiedt tegen vrije verkeerswaarde.&#13;
Ertragswert&#13;
De Einheitswert van een hectare grond is 2.000 DM; deze geldt voor de fiscus en soms in&#13;
het erfrecht. De ertragswert is 25 x de jaaropbrengst en wordt veel toegepast bij waardering&#13;
na echtscheiding; meestal is deze het dubbele van de Einheitswert.&#13;
De Verkaufswert van een hectare grond is thans ongeveer 7.000 DM.&#13;
De Wet op het Grondverkeer is inmiddels in de ijskast gezet.&#13;
Voor boerderijen geldt een in de wet geregelde berekening voor onroerend goed volgens&#13;
ertragswert (agrarische waarde) zowel voor het begin- als voor het eindvermogen.&#13;
Een echtgenoot heeft recht op deling van aanwas wanneer de aanwas van de andere&#13;
echtgenoot groter is dan de zijne; alsdan heeft hij recht op de helft van het overschot. In&#13;
de praktijk blijkt de van de kleine en middelgrote boerderij afwijkende echtgenoot meestal&#13;
af te zien van het toch al lage recht op aanwas om het gezamenlijke kind de gelegenheid&#13;
te geven op te volgen.&#13;
Het Bundesverfassungsgericht (67,348, Agrar.R. 85, 12, het ging om het recht van de&#13;
boerin op ruim 156.000 DM) heeft uitgesproken dat het berekenen van de Ertragswert bij&#13;
scheiding en deling van een boerderij niet in strijd met de Grondwet is omdat deze waardeberekening&#13;
de enige mogelijkheid is om een landbouwbedrijf voort te zetten, hetgeen&#13;
vanwege een gezonde agrarische structuur van algemeen belang is. Spreker meent dat ondanks&#13;
de overschotsituatie aan landbouwproducten in de EG en voormalig Oost-Duitsland&#13;
de jurisprudentie nog steeds geldt. De vraag is wel hoever de wijkende echtgenoot in&#13;
'offerbereidheid' moet gaan, waarbij in een procedure vragen aan de orde zullen komen&#13;
als reëel bedrijf of hobby, goede trouw, investeringen in het woonhuis en wordt het bedrijf&#13;
langdurig voortgezet.&#13;
Een uitspraak van voormeld hof staat haaks op de vorige. Een boer van 50 scheidde&#13;
van zijn vrouw die 20 jaar op de boerderij had meegewerkt en kon haar geen alimentatie&#13;
betalen vanwege het verlies van deze gratis arbeidskracht.&#13;
Het Hof verplichtte hem het bedrijf te verkopen omdat het belang van de onderhoudsgerechtigde&#13;
voorging op het belang van de landbouwonderneming. Erfrecht&#13;
Spreker meent dat bij overlijden van een ouder-boer, die gehuwd was in het (vrijwillig&#13;
gekozen, tussenvoegsel van mij, LM) regime van gemeenschap van goederen, deze&#13;
gemeenschap tussen langstlevende en kinderen zou behoren te blijven voortbestaan. Hij&#13;
vindt, in het licht van voormelde jurisprudentie bij echtscheiding, een testamentair legaat&#13;
van de boerderij en de daarbij behorende roerende goederen en vee aan het kind-bedrijfsopvolger&#13;
tegen inbreng van Ertragswert, zeer wel verdedigbaar (zie laatste voetnoot). Dit&#13;
vloeit volgens spreker eerder voort uit een gevoel van gerechtigheid dan uit het belang&#13;
van de landbouwstructuur, temeer omdat de alimentatieregeling geen bijzondere regeling&#13;
voor landbouwers kent.&#13;
Dit probleem werd in 1989 wetenschappelijk besproken in Passau, waar de opvatting&#13;
heerste dat men bij afweging van belangen tussen het recht op toescheiding van goederen&#13;
en de aanspraak op alimentatie niet moet letten op de algemene agrarische structuur maar&#13;
op het overeind houden van het sociale leven van de boer.&#13;
Spreker kan een dergelijk verschil tussen een boer en een middenstander na echtscheiding&#13;
niet volgen; vooral niet omdat het sociale leven van een boer dikwijls niet belangrijker&#13;
kan zijn dan dat van zijn wijkende alimentatiegerechtigde deelgenote.&#13;
Dit soort rechterlijke beslissingen is onmogelijk wanneer echtgenoten bij het maken&#13;
van huwelijkse voorwaarden de gevolgen van een eventuele scheiding regelen.&#13;
Discussie&#13;
Maatschappen tussen echtgenoten komen nauwelijks voor; ze worden wel gemaakt wanneer&#13;
de vrouw, die al een bedrijf heeft, introuwt op de boerderij van de man.&#13;
Meestal zijn de boerinnen in loondienst bij hun man, die hun loon werkelijk betaalt inclusief&#13;
sociale lasten; zo sparen de vrouwen soms een Zugewinn voor hun eventuele echtscheiding,&#13;
dat ze dan weer gedeeltelijk kwijtraken wanneer de man de boerderij krijgt&#13;
toegedeeld tegen Ertragswert. De meeste boeren maken huwelijkse voorwaarden met&#13;
daarin erfrechtelijke bedingen.&#13;
Men schat het aantal boeren dat huwelijkse voorwaarden maakt op 12%.&#13;
In de praktijk houdt de Zg. vooral een regeling in om alles na te laten aan de langstlevende.&#13;
Omdat melkquotum grondgebonden is, wordt het niet gewaardeerd bij echtscheiding;&#13;
oplossing daarvoor zou kunnen zijn het voortaan op te nemen in de huwelijkse voorwaarden.&#13;
SLUITING&#13;
Vervolgens sluit de voorzitter het symposium onder dankzegging voor ieders bijdrage aan&#13;
de boeiende rechtsvergelijkende discussie, waaruit onder andere bleek dat in alle deelnemende&#13;
landen fiscalisten nogal eens de vraagstukken anders bezien dan civilisten.&#13;
De deelnemers bedanken voor de goede organisatie.&#13;
De volgende bijeenkomst wordt gehouden te Maastricht op 12 en 13 november 1993.</content><legacyfootnotes>1. Prof.mr. M.J.A. Van Mourik; De ontwikkelingen in de praktijk der huwelijkse voorwaarden, WPNR&#13;
1992, blz. 813-819.&#13;
2. Vgl. L. Mertens en M.J. van Mourik, Agrarisch erfrecht in Nederland, Agr.R. 1990 (50) blz. 128 e.v. en L.&#13;
Mertens, Bijzonder Agrarisch erfrecht in de Benelux en BRD, idem blz. 141 e.v.&#13;
3. Zie WPNR (1992) nr. 6034 en de talrijke discussiebijdragen die daarop zijn gevolgd.</legacyfootnotes><footnotes><footnote/></footnotes><auteurs>Mr. L.P.J. Mertens</auteurs><published>1993-06-01 00:00:00</published><modified>1992-02-03 00:00:00</modified><editiondate>1993-06-01</editiondate><htmlpath>https://denhollander.info/artikel/6083</htmlpath></article>
</articles></edition>