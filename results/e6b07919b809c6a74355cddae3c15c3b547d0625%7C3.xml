<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2008</searchword><id>7378</id><udhid>UDH:TvAR/7378</udhid><titel>Wie is de beheerder?</titel><searchwords><searchword>TvAR 7/8/2008</searchword><searchword>UDH:TvAR/7378</searchword></searchwords><attachments><attachment><name>TvAR-7_8-2008Art1Wieisdebeheerder.pdf</name><extention>pdf</extention><url>https://denhollander.info/download/6923/ci</url></attachment></attachments><inleiding>Bij brief van 11 juni 2008 gaf de Minister van Landbouw, Natuur en Voedselkwaliteit antwoord&#13;
op vragen van het Eerste Kamerlid Ten Hoeve over de afwikkeling van het Programma&#13;
Beheer (TRCJZ 2008/1729). Sinds de inwerkingtreding van de Wet inrichting landelijk&#13;
gebied (WILG) op 1 januari 2007 zijn de provincies primair verantwoordelijk voor de&#13;
uitvoering van het Programma Beheer, inclusief de afhandeling van oude zaken. Het Kamerlid&#13;
vroeg de minister of de inspanningen er voldoende op gericht waren om tijdig overeenstemming&#13;
te bereiken over een nieuwe Regeling voor het Programma Beheer, zodat er voor&#13;
2009 perspectief is op een duidelijker regelgeving en dus op minder (administratieve) problemen&#13;
in het kader van het natuur- en landschapsbeheer. De minister kon dat niet beloven.&#13;
Het Interprovinciaal Overleg (IPO) heeft aangegeven dat een nieuw Programma Beheer niet&#13;
per 1 januari 2009, maar ten minste een jaar later in werking zal treden.&#13;
Een van de problemen waar de praktijk op dit moment mee wordt geconfronteerd, is de uitleg&#13;
van het begrip ‘beheerder’ in de Subsidieregeling agrarisch natuurbeheer (SAN). Beheerder&#13;
is blijkens de definitie, voor zover hier van belang, een ondernemer, dan wel enig andere&#13;
natuurlijke persoon of rechtspersoon die krachtens zakelijk of duurzaam persoonlijk recht&#13;
beschikt over het recht tot gebruik en beheer van een terrein. De vraag is, als gronden verpacht&#13;
zijn, of dit betekent dat de grondeigenaar geen beheerder meer kan zijn. De Afdeling&#13;
bestuursrechtspraak van de Raad van State heeft op 12 september 2007 (nr. 200700799/1)&#13;
in een hoger beroepszaak van It fryske Gea tegen intrekkingsbesluiten op grond van de Subsidieregeling&#13;
Natuurbeheer (SN) uitspraak gedaan over de uitleg van de woorden ‘het recht&#13;
tot gebruik en beheer van een terrein’. It fryske Gea had de gronden verpacht op basis van&#13;
een art. 70b Pachtwet natuurpachtovereenkomst. De minister was van oordeel dat de verpachter&#13;
niet kon bewerkstelligen dat de beheersverplichtingen in het kader van de SNregeling&#13;
worden nageleefd. De Afdeling oordeelde, met de rechtbank Leeuwarden, dat voor de&#13;
vraag of de eigenaar van de terreinen over het recht tot gebruik en beheer beschikt, relevant&#13;
is of de eigenaar daadwerkelijk zeggenschap heeft met betrekking tot de beheerstaken, die&#13;
van belang zijn voor de doelstelling van de SN regeling, te weten de instandhouding van natuurgebieden.&#13;
In dit geval werd tot het oordeel gekomen dat, ondanks het feit dat de gronden&#13;
verpacht waren, door de grondeigenaar aangetoond was dat er voldoende zeggenschap&#13;
was met betrekking tot de beheerstaken.&#13;
Ook bij de SANregeling speelt deze problematiek. Grondeigenaren hebben SANsubsidies&#13;
aangevraagd en verkregen en zijn daarmee zelf verantwoordelijk voor het behalen van de&#13;
doelstellingen. Voor de uitvoering van de werkzaamheden zijn derden ingeschakeld. Om te&#13;
voorkomen dat er ooit aanspraak gemaakt zou kunnen worden op een reguliere pachtovereenkomst&#13;
zijn daartoe vaak art. 70 f lid 5 pachtovereenkomsten gesloten. De pachters hebben&#13;
tegenover de verplichting tot naleving van de op het gepachte rustende beheersovereenkomst&#13;
een aanzienlijke korting op de pachtprijs gekregen. Voorts is contractueel bepaald dat&#13;
de verpachter de mogelijkheid heeft om in te grijpen als blijkt dat de doelstellingen niet gehaald&#13;
worden. Grondeigenaren worden nu geconfronteerd met intrekkingsbesluiten.</inleiding><content>Ondanks bovengenoemde uitspraak van de Afdeling blijven de provincies en de minister van&#13;
oordeel dat bij een verpachting niet voldaan wordt aan de definitie van het begrip ‘beheerder’.&#13;
Wel wordt door de minister samen met de provincies gezocht naar een praktische oplossing&#13;
voor dit soort gevallen, omdat de beheersvoorschriften wel worden nageleefd en het&#13;
natuurdoel naar alle waarschijnlijkheid wel wordt gehaald. Er is besloten voor dergelijke situaties eenmalig een afwijkend beleid te bepalen, waarbij van belang is dat het beleid voldoet&#13;
aan de Europese voorschriften. De subsidieregeling wordt deels betaald uit het Europees&#13;
Oriëntatie- en Garantiefonds voor de Landbouw, gebaseerd op Verordening&#13;
1257/1999. Uitvoeringsbepalingen zijn neergelegd in Verordening 817/2004. In art. 44 van&#13;
deze Verordening is bepaald dat betalingen op grond van de maatregelen voor plattelandsontwikkeling&#13;
in hun geheel aan de begunstigden worden overgemaakt. De begunstigde in&#13;
het kader van het Europees recht is degene die daadwerkelijk de tegenprestatie levert dan&#13;
wel daadwerkelijk de beheersmaatregelen op eigen verantwoordelijkheid uitvoert. De Dienst&#13;
Regelingen heeft betrokkenen nu aangeschreven om aan te tonen dat de subsidiebedragen&#13;
volledig terecht zijn gekomen bij de pachters. Als er een verklaring wordt getekend die inhoudt&#13;
dat de bedragen volledig bij de grondgebruikers terecht zijn gekomen, de grondgebruikers&#13;
verklaren te voldoen aan de eisen die de regeling stelt en de aanvrager daarvoor&#13;
eindverantwoordelijk blijft, worden de intrekkingsbesluiten herroepen.&#13;
De vraag is nu of dit de oplossing moet zijn. Is het niet veel eenvoudiger om tot de conclusie&#13;
te komen dat als de grondeigenaar zelf verantwoordelijk is voor de beheersdoelstellingen&#13;
en over de uitvoering van de maatregelen afspraken met een pachter maakt, er sprake is van&#13;
een situatie dat de beheersmaatregelen op eigen verantwoordelijkheid worden uitgevoerd en&#13;
de grondeigenaar daarmee beheerder is en blijft? Ook op deze wijze blijft de Nederlandse&#13;
uitvoeringspraktijk aan de Europese regelgeving voldoen en wordt het poldermodel niet om&#13;
zeep geholpen.</content><legacyfootnotes/><footnotes><footnote/></footnotes><auteurs>mr. E.H.M. Harbers</auteurs><published>2008-07-01 00:00:00</published><modified>2008-07-01 00:00:00</modified><editiondate>2008-07-01</editiondate><htmlpath>https://denhollander.info/artikel/7378</htmlpath></article>
</articles></edition>