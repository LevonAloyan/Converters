<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2017</searchword><id>14404</id><udhid>UDH:TvAR/14404</udhid><titel>Twee handboeken op het terrein van eigendom en beperkte rechten</titel><searchwords><searchword>TvAR 7/8/2017</searchword><searchword>UDH:TvAR/14404</searchword></searchwords><attachments><attachment><name>19281.pdf</name><extention>pdf</extention><url>https://denhollander.info/download/19281/ci</url></attachment></attachments><inleiding>&lt;p&gt;Bespreking van:&lt;br/&gt;S.E. Bartels &amp; A.A. van Velten, ‘Mr. C. Assers Handleiding tot de beoefening van het Nederlands Burgerlijk Recht. 5. Zakenrecht, eigendom en beperkte rechten, 16e druk, Deventer: Wolters Kluwer 2017, LVII+697 pp.&lt;br/&gt;D.L. Rodrigues Lopes, ‘Eigendom en beperkte rechten’, Serie Recht en Praktijk: Vastgoedrecht VG5, &lt;br/&gt;2e druk, Deventer: Wolters Kluwer 2017, XLVI+611 pp.&lt;br/&gt;Toezending aan de redactie van dit tijdschrift van de nieuwe druk van ‘Eigendom en beperkte rechten’ van mr. D.L. Rodrigues Lopes is de aanleiding voor deze boekbespreking. Het leek me goed om in die bespreking ook de nieuwe druk te betrekken van het deel ‘Zakenrecht’ in de Asserserie, welk deel de ondertitel ‘Eigendom en beperkte rechten’ draagt. Laatstbedoeld werk is van de hand van prof. mr. S.E. Bartels en prof. mr. A.A. van Velten. Niet alleen uit de titel maar ook uit de inhoudsopgave van beide werken volgt dat ze (grotendeels, zie hierna) hetzelfde terrein bestrijken. Zo men wil, gaat het om concurrerende uitgaven (hoewel van dezelfde uitgever, namelijk van Wolters Kluwer).&lt;/p&gt;</inleiding><content>&lt;h3&gt;1. Inleiding&lt;/h3&gt;&lt;p&gt;Dé agrarische jurist bestaat niet, agrarische juristen wel. Ik bedoel hiermee dat de praktijk van agrarische juristen onderling sterk zal kunnen verschillen. De een houdt zich met pacht en landinrichting bezig, een ander vooral met kwesties rond overheidsvergunningen of productierechten. Vaak zal de behoefte van cliënten geheel of gedeeltelijk leidend zijn. Ook onderwerpen die niet typisch agrarisch zijn, zullen gemakkelijk op het bordje van de agrarische jurist kunnen belanden. Tot deze onderwerpen behoren ongetwijfeld ook allerlei kwesties van goederenrecht, met name uit Boek 5 BW. Daarmee is gegeven het belang van de vraag welk handboek de agrarische jurist het beste binnen handbereik kan houden.&lt;/p&gt;&lt;p&gt;Het deel uit de Asserserie kan bogen op een lange traditie. Het gaat terug op de bewerkingen door de bekende Paul Scholten in de periode 1905-1945. De huidige bewerking (2017) is van de hand van de Nijmeegse hoogleraar prof. mr. S.E. Bartels en de Amsterdamse emeritus (Vrije Universiteit) prof. mr. A.A. van Velten. Beide zijn auteurs van groot gezag, Bartels in de volle breedte van het goederenrecht en Van Velten in het bijzonder op het terrein van het vastgoedrecht. Bartels is nog betrekkelijk jong en Van Velten is een oude rot. Wat men van dit boek mag verwachten is een theoretisch loepzuivere behandeling van alle belangrijke kwesties, uiteraard met gepaste aandacht voor de praktijk van alledag. Vooral Van Velten kent die praktijk als oud-notaris uitstekend. Van Velten heeft zich echter beperkt tot het hoofdstuk over appartementsrechten (hoofdstuk 10), voor de agrarische praktijk mijns inziens van weinig belang. Maar mogelijk hebben beide auteurs elkaars bijdragen wel vooraf gelezen en elkaar over en weer suggesties gedaan.&lt;/p&gt;&lt;p&gt;Van het boek van Rodrigues Lopes verscheen de eerste druk in 2011 en nu in 2017 de tweede druk. Rodrigues Lopes is in de wereld van het agrarisch recht geen onbekende. Reeds in de jaargang 1965 van De Pacht (voorloper van dit tijdschrift) trof ik twee bijdragen van hem aan, namelijk een verslag van de jaarvergadering van de Vereniging voor Agrarisch Recht (over schadevergoeding bij rechtmatige overheidsdaad) en een verslag van een studiedag van de Nederlandse Landmeetkundige Federatie. Ook in opvolgend jaren zijn in hetzelfde tijdschrift bijdragen van de hand van Rodrigues Lopes verschenen. Jarenlang was hij zeer actief in de genoemde vereniging en een uiterst productief auteur in genoemd tijdschrift (en de opvolger ervan: Agrarisch Recht). Ook is hij vanaf 1980 bewerker van een handboek over pacht.[2] &lt;/p&gt;&lt;p&gt;Voor deze boekbespreking mij beperkt tot de vergelijking van enkele leerstukken die voor de agrarische praktijk van belang kunnen zijn. Ik heb daarbij gelet op de diepgang van de bespreking van dat vraagpunt en de aandacht voor kwesties die voor de agrarische praktijk van belang zijn. Hierna zal ik aan drie van die vraagpunten uitdrukkelijke aandacht besteden. &lt;/p&gt;&lt;h3&gt;2. Betrouwbare gids?&lt;/h3&gt;&lt;p&gt;Gelet op de achtergrond en statuur van de schrijvers mag worden verwacht dat de theorie het meest nauwkeurig wordt uiteengezet door Bartels en Van Velten, maar dat voor de agrarisch jurist het boek van Rodrigues Lopes een duidelijke meerwaarde heeft, omdat het met grote affiniteit voor het agrarisch recht is geschreven en daarom voor de agrarische praktijk veel extra’s bevat. Deze verwachting komt slechts gedeeltelijk uit.&lt;/p&gt;&lt;p&gt;Inderdaad vindt men bij Bartels en Van Velten een nauwkeurige uiteenzetting van de theorie van het zakenrecht. Maar het agrarisch perspectief is bij hen zeker niet geheel afwezig. Vergelijk bijvoorbeeld de aandacht die de auteurs besteden aan agrarische erfpacht (nr. 213), pacht (diverse nummers) en landinrichting (nr. 24). Bartels en Van Velten hebben zich meer dan Rodrigues Lopes beperkt tot Boek 5 BW. Bij Rodrigues Lopes vinden we bijvoorbeeld ook een behandeling van de onderwerpen onteigening en landinrichting en grondregistratie. Laatstbedoeld onderwerp komt in de Asserserie aan de orde in het negende hoofdstuk van een ander Asserdeel, namelijk deel 3-IV van de hand van (opnieuw) Bartels, samen met A.I.M. van Mierlo en H.D. Ploeger. Het boek van Rodrigues Lopes bestrijkt dus een enigszins breder terrein. Ook vindt men bij Rodrigues Lopes meer aandacht voor oude zakelijke rechten en de buurweg, figuren die in verband met het overgangsrecht nog steeds van praktisch belang zijn. Dat zijn dus voordelen van het boek van Rodrigues Lopes. Ook komt de verwachting dat deze auteur ruime aandacht heeft voor onderwerpen die voor de agrarische praktijk van belang zijn, op allerlei plaatsen uit. Maar helaas is hiermee niet alles gezegd. Al lezende heb ik twijfels gekregen of Rodrigues Lopes steeds een betrouwbare gids is. &lt;/p&gt;&lt;p&gt;Het minst belangrijk nog is dat de keuze van besproken rechtspraak een literatuur in het boek van Rodrigues Lopes veelal een nogal willekeurige indruk maakt. Rechtspraak van rechtbanken en hoven lijkt voor Rodrigues Lopes soms even belangrijk als arresten van de Hoge Raad. Mijn perspectief is in dit opzicht mogelijk niet geheel onbevooroordeeld. Tegelijk weet ik uit ervaring dat ook in de praktijk van de lagere rechtspraak het gezag van arresten van de Hoge Raad groot is, veel groter dan die van collega-feitenrechters. Wat betreft de vermelde literatuur lijken tijdschriftartikelen veel ruimer vertegenwoordigd dan de handboeken (behalve aan de Asserserie is te denken aan Pitlo/Reehuis &amp; Heisterkamp[3] en Snijders/Rank-Berenschot[4] en de serie Monografieën BW). &lt;/p&gt;&lt;p&gt;Belangrijker is dat bij Rodrigues Lopes soms belangrijke nuances lijken te ontbreken, dat de indeling van de stof niet steeds doorzichtig en zo nu en dan zelfs ronduit verwarrend is. Daarnaast meen ik dat de tekst niet op alle punten aansluit bij wat naar mijn mening rechtens juist is. Zoals aangekondigd zal ik nu bij wijze van voorbeeld enkele van de onderwerpen die ik in beide boeken nazocht, bespreken. &lt;/p&gt;&lt;h3&gt;3. Burenrecht en niet-eigenaars&lt;/h3&gt;&lt;p&gt;Ik stelde mij voor dat een agrarisch jurist zich de vraag stelt in hoeverre regels van burenrecht mede gelden voor gebruikers, niet-eigenaars. Dat ook gebruikers die geen eigenaar zijn zich hebben te houden aan de verplichtingen die het burenrecht oplegt, ligt, denk ik, voor de hand. Men kan het burenrecht zien als een nadere invulling van de bescherming die het burgerlijk recht aan de eigenaar biedt, toegespitst op kwesties zoals die zich tussen naburen voordoen. Welnu, het zou ongerijmd zijn wanneer naburige eigenaren zich bijvoorbeeld van (een bepaalde vorm van) hinder dienen te onthouden, maar gebruikers die geen eigenaars zijn dezelfde hinder ongestraft zouden mogen veroorzaken. Aldus zou de bescherming die het burenrecht de eigenaar biedt, uiteraard schade oplopen. Het spreekt daarom min of meer vanzelf dat ook gebruikers zich aan burenrechtelijke verplichtingen hebben te houden.&lt;/p&gt;&lt;p&gt;Spannender is de vraag of niet-eigenaars aan het burenrecht ook aanspraken kunnen ontlenen jegens de eigenaren van naburige erven (en – een stap verder – eventueel ook jegens de gebruikers die hun gebruiksrecht aan die eigenaren ontlenen). Kan bijvoorbeeld een huurder of pachter verwijdering vorderen van een boom op het perceel van de buurman binnen twee meter van de erfgrens (art. 5:42 BW)? Of moet hij daar per se de verhuurder-eigenaar of verpachter-eigenaar voor inschakelen? Mogelijk zal de verhuurder of verpachter geen trek hebben in onenigheid met de buurman. De huurder of pachter kan de verhuurder respectievelijk verpachter onder omstandigheden dwingen om tegen een derde op te treden, maar dat geldt zeker niet in alle gevallen.[5] Hoe dan ook is het voor de huurder of pachter aantrekkelijk om over een eigen aanspraak te beschikken en die ook zelfstandig in rechte geldend te kunnen maken.&lt;/p&gt;&lt;p&gt;De vraag wordt in beide boeken behandeld, Rodrigues Lopes is kort van stof, niet meer dan 12 regels (paragraaf 3.6.1.1). Bartels (nr. 129) besteedt aan de kwestie anderhalve bladzijde. Uiteraard zegt kwantiteit op zichzelf niets. Als de vraag eenvoudig is, is beknoptheid een deugd. &lt;/p&gt;&lt;p&gt;Volgens Rodrigues Lopes richten de bepalingen van het burenrecht zich in beginsel op de eigenaars van de betrokken erven, maar kunnen ze ook van toepassing zijn op personen die krachtens een rechtsverhouding tot de eigenaar een recht van gebruik op het erf hebben, zoals huurders en pachters. Voor dit laatste verwijst de auteur naar een vonnis van de kantonrechter te Arnhem. Vervolgens geeft Rodrigues Lopes een voorbeeld van een huurder die de verwijdering van een boom te dicht bij de erfgrens van de huurder van een buurperceel verlangde. De auteur zegt dat bedoelde huurder zijn vordering kan instellen indien de eigenaar, zijn verhuurder dus, tegen die instelling geen bezwaar had. Bovendien is de vordering alleen ontvankelijk indien de eigenaar van het andere erf mede in het geding wordt betrokken. Deze laatste mededeling wordt door Rodrigues Lopes meteen sterk gerelativeerd: ook een schriftelijke verklaring van de naburige eigenaar dat hij tegen de verwijdering van de boom geen bezwaar heeft, is voldoende. Voor dit laatste verwijst de auteur naar een arrest van de Hoge Raad uit 1992.&lt;/p&gt;&lt;p&gt;Wat de lezer uit deze korte passage leert is, denk ik, dat het burenrecht zowel door als tegen gebruikers die geen eigenaar zijn kan worden ingezet en zelfs door een gebruiker tegen een gebruiker. Of dat voor alle regels van burenrecht geldt of niet, en wat in het laatste geval in dat verband de maatstaf is, blijft onbesproken. Verder blijkt (of schijnt), dat van een zelfstandige aanspraak en een zelfstandige verplichting niet werkelijk sprake is. Alleen buiten bezwaar van de eigenaar kan de gebruiker als eiser optreden en ook alleen buiten bezwaar van de naburige eigenaar is een vordering tegen alleen een huurder ontvankelijk.&lt;/p&gt;&lt;p&gt;Bartels zegt dat de regels van het burenrecht ook van toepassing kunnen zijn op gebruikers die geen eigenaars zijn, zoals erfpachters, vruchtgebruikers, huurders en pachters. Of dit het geval is, zo vervolgt hij, hangt af van de aard en de inhoud van de aan een niet-eigenaar toekomende rechten, of van de op hem rustende verplichtingen, in samenhang met de aard en strekking van de burenrechtelijke bepaling. Uit het vervolg van het nummer blijkt dat deze genuanceerde opvatting teruggaat op de Toelichting-Meijers. Behalve de wetsgeschiedenis noemt Bartels drie arresten van de Hoge Raad (uit 1973 en tweemaal uit 1992), waaronder het door Rodrigues Lopes genoemde arrest. Het blijkt dat laatstbedoeld arrest veel meer bevat dan dat een schriftelijke verklaring van de naburige eigenaar vereist kan zijn. Onderscheid moet worden gemaakt tussen burenrechtelijke regels van meer goederenrechtelijke aard, zoals de vordering tot grensbepaling (art. 5:47 BW) en regels van burenrecht die betrekking hebben op enkel het tijdelijke gebruik van het erf. Voor eerstbedoelde categorie geldt dat de gebruiker zich hier niet op kan beroepen; dat is aan de eigenaar zelf. Voor laatstbedoelde categorie geldt dat de belangen van de eigenaar daar niet of nauwelijks bij betrokken zijn en dat bijvoorbeeld een vordering uit hoofde van hinder (art. 5:37 BW) ook door of tegen de gebruiker die geen eigenaar is, kunnen worden ingesteld. Vervolgens wordt nog een belangrijke nuance aangebracht voor het geval dat de burenrechtelijke regel weliswaar betrekking heeft op het tijdelijke gebruik van het erf, maar de gevolgen ervan ook doorwerken naar de periode na afloop van de huur of pacht. Voor dat geval, zo blijkt, kan de gebruiker weliswaar als eiser of gedaagde figureren, maar moet ook de eigenaar in het geding worden betrokken, dan wel zal van hem een verklaring van geen bezwaar in het geding moeten worden gebracht. Een voorbeeld hiervan is de regel van art. 5:42 BW.&lt;/p&gt;&lt;p&gt;Er blijkt dus een driedeling te moeten worden gemaakt. De lezer die alleen het boek van Rodrigues Lopes raadpleegt, komt dat echter niet op het spoor. De praktische boodschap van Rodrigues Lopes, namelijk dat nodig is dat de eigenaar mede in rechte verschijnt, althans verklaart tegen toewijzing van de vordering geen bezwaar te hebben, blijkt ook niet voor alle gevallen juist. Ze is juist voor de tussencategorie, met als prototype de vordering tot verwijdering van een boom in de nabijheid van de erfgrens, maar ze is onjuist voor gevallen waarin uitsluitend het tijdelijke gebruik van het erf in het geding is. En er is nog een derde categorie, waarin een gebruiker die geen eigenaar is in het geheel niet als eiser kan optreden, klaarblijkelijk ook niet buiten bezwaar van de eigenaar.&lt;/p&gt;&lt;p&gt;Voor de zekerheid controleerde ik uiteraard of Bartels goed zit. Ik sloeg de Toelichting-Meijers na, raadpleegde de vermelde arresten van de Hoge Raad en ging de verwijzingen door Bartels naar Pitlo/Reehuis &amp; Heisterkamp[6] en Berger[7] na. Mijn conclusie: Bartels onderscheidt terecht en Rodrigues Lopes doet dat ten onrechte niet.&lt;/p&gt;&lt;p&gt;Wie over het onderwerp verder denkt, zal zich mogelijk ook de vraag stellen of een erfdienstbaarheid mede door dan wel tegen gebruikers niet-eigenaars kunnen worden ingeroepen. Bartels geeft op die vraag in nr. 183 antwoord in 17 regels. Samengevat staat daar dat erfdienstbaarheden in beginsel ook ten behoeve of ten nadele van de gebruiker gelden, dat daarop voor de huurder en pachter van een dienend erf een uitzondering wordt gemaakt voor zover de huur- of pachtovereenkomst anterieur is (art. 7:227 en 7:362 BW) en dat afwijking bij de akte van vestiging mogelijk is. &lt;/p&gt;&lt;p&gt;Het antwoord op de vraag over erfdienstbaarheden zocht ik bij Rodrigues Lopes in paragraaf 6.1.1, met als opschrift ‘Niet alleen eigenaars’. Die paragraaf blijkt drie regels kort. Daar staat dat ‘dit hoofdstuk’ volgt op die over eigendom, erfpacht, opstal, vruchtgebruik en beklemming en dat de erven van de rechthebbenden heersend of dienend kunnen zijn, evenals het privégedeelte van de appartements-&lt;br/&gt;eigenaar. Mijns inziens kan de lezer hier niet meer uit opmaken dan dat behalve eigenaren ook erfpachters, opstalgerechtigden, vruchtgebruikers en meiers met een erfdienstbaarheid te maken kunnen krijgen. Over de huurder of pachter wordt niet gesproken.&lt;/p&gt;&lt;h3&gt;4. Uitleg van de vestigingsakte en Kamsteeg/Lisser&lt;/h3&gt;&lt;p&gt;Als tweede bespreek ik een onderwerp waar goederen- en verbintenissenrecht elkaar raken, namelijk uitleg. Het is vaste rechtspraak dat de goederenrechtelijke overeenkomst waarbij een registergoed is geleverd of waarbij een beperkt recht is gevestigd, objectief moet worden uitgelegd: het komt aan op de in de notariële akte van levering respectievelijk vestiging tot uitdrukking gebrachte partijbedoeling, naar objectieve maatstaven vast te stellen in het licht van de gehele inhoud van de akte.[8] Tegelijk is de titel van de overdracht respectievelijk de vestiging (art. 3:84 jo. 3:98 BW) vrijwel steeds een obligatoire overeenkomst die aan de hand van de Haviltexmaatstaf moet worden uitgelegd en waarvoor de inhoud van de akte juist niet zonder meer beslissend is. Dit kan leiden tot divergentie met als mogelijk gevolg dat meer of minder is geleverd dan de voorafgaande koopovereenkomst inhoudt. Ook is denkbaar dat een beperkt recht is gevestigd waarvan de inhoud afwijkt van wat partijen bedoelden en in hun onderlinge (obligatoire) verhouding ook geldt. Standaardarrest in dit verband is Kamsteeg/Lisser.[9] In dat arrest handhaaft de Hoge Raad de objectieve uitleg van (in het besliste geval) het gevestigde opstalrecht, maar werd tegelijk duidelijk dat de obligatoire verhouding tussen partijen blijft bestaan en dat een vordering die met die laatste verhouding in tegenspraak is, bijvoorbeeld kan stranden op het leerstuk van misbruik van bevoegdheid (art. 3:13 BW). &lt;/p&gt;&lt;p&gt;Wat zeggen de besproken werken over deze lastige materie? Beide niet veel. Bartels (en Van Velten) verwijzen wel naar Kamsteeg/Lisser, maar alleen voor de regel dat het gevestigde zakelijke recht objectief moet worden uitgelegd (nrs. 182 en 250). De verbintenisrechtelijke component komt niet aan de orde. Dat is jammer, maar wel verklaarbaar. De verhouding tussen de titel en de leverings- of vestigingsakte is in het goederenrecht een kwestie van algemene aard en wordt in de Asserserie reeds besproken in het deel Algemeen goederenrecht (het hiervoor in de inleiding genoemde deel 3-IV), in nr. 233. In het licht van de gelaagde structuur van het BW (en het burgerlijk recht) is dit verklaarbaar. Het illustreert intussen wel dat zonder een goed begrip van de systematiek van het burgerlijk recht men ook met goede boeken niet heel ver komt. &lt;/p&gt;&lt;p&gt;De maatstaf voor uitleg van de goederenrechtelijke overeenkomst kwam ik bij Rodrigues Lopes tweemaal tegen, namelijk in paragraaf 9.7 en 9.11. Daarbij wordt in 9.7 de objectieve uitlegnorm, die juist wordt weergegeven, echter zonder meer gelijkgesteld aan de Haviltex-maatstaf, wat mij niet juist lijkt. In het kader van de Haviltex-maatstaf gaat het immers naast eventuele objectieve uitlegfactoren ook om de context zoals die alleen voor partijen kenbaar is, terwijl ook een beperking tot hetgeen in de akte is opgeschreven bij die maatstaf niet aan de orde is. &lt;/p&gt;&lt;p&gt;De verbintenissenrechtelijke kant benoemt Rodrigues Lopes óók, namelijk in paragraaf 4.4. Die paragraaf staat in de sleutel van de vraag wat tot de inhoud van het zakelijk recht moet worden gerekend (met werking ten opzichte van derden) en wat louter obligatoir van aard is (zonder derdenwerking).[10] Ik betwijfel echter of de auteur uit Kamsteeg/&lt;br/&gt;Lisser de juiste conclusie trekt dat de duur van een opstalrecht een kwestie van verbintenissenrecht is. Dat is ze mijns inziens niet. Uiteraard raakt de duur ten volle de positie van derden. In Kamsteeg/Lisser gaat het om wat anders. Als de bedoeling van partijen (uit te leggen aan de hand van de Haviltexmaatstaf) anders is dan wat in de vestigingsakte is terecht gekomen, kan een partij aanspraak maken op een hernieuwde vestiging van het opstalrecht, nu in overeenstemming met de partijbedoeling. Daaraan voorafgaand kan reeds een op de inhoud van de vestigingsakte gegronde vordering van een partij afketsen op het verbod van rechtsmisbruik. &lt;/p&gt;&lt;h3&gt;5. Voordeelsverrekening in het geval van onteigening&lt;/h3&gt;&lt;p&gt;Ten slotte neem ik een onderwerp dat door Bartels en Van Velten niet wordt besproken, namelijk onteigening. Ik zoom in op het onderwerp voordeelsverrekening. Rodrigues Lopes behandelt die kwestie in paragraaf 11.2.3.3 in vier alinea’s. In elk van die alinea’s worden een of twee arresten van de Hoge Raad genoemd. &lt;/p&gt;&lt;p&gt;Rodrigues Lopes begint met te zeggen dat alleen een voordeel dat een rechtstreeks gevolg is van onteigening of van het werk waarvoor onteigend wordt, kan worden verrekend. Daar voegt hij een opmerking aan toe over de situatie van voortgezet gebruik door de onteigende om niet. De volgende alinea betreft bodemverontreiniging. Niet valt in te zien wat dat geval te maken heeft met voordeelsverrekening. Het betreft een geval van zogenaamde bijzondere ongeschiktheid, wat tot uitdrukking komt in de werkelijke waarde.[11] De derde alinea zegt dat op de wettelijke rente over de schadeloosstelling geen door de onteigende genoten voordeel in mindering mag geworden gebracht. Dat betreft inderdaad voordeelsverrekening. De vierde en laatste alinea zegt dat in geval van vervroegde onteigening de waarde onverkort behoort te worden vergoed en dat geen aftrek mag worden toegepast wegens contantmaking van het bedrag naar de peildatum. Ook deze alinea betreft de vraag of voordeelsverrekening mag plaatsvinden.&lt;/p&gt;&lt;p&gt;Is nu deze bespreking van de kwestie van de voordeelsverrekening adequaat, afgezien van de verdwaalde passage over bodemverontreiniging? Mijns inziens niet. Een zeer belangrijke regel die sinds 1923 in de rechtspraak is erkend, wordt door Rodrigues Lopes ten onrechte niet vermeld. Ik bedoel de regel dat een als gevolg van de onteigening voor de onteigende opgekomen voordeel niet mag worden toegerekend op de vergoeding voor de werkelijke waarde van het onteigende.[12] Het in de laatste alinea van paragraaf 11.2.3.3 door Rodrigues Lopes vermelde geval is een &lt;span class="italic"&gt;toepassing&lt;/span&gt; van die leer. Het verbod op voordeelsverrekening is dus allerminst beperkt tot een aftrek wegens contant maken van het bedrag naar de peildatum, maar geldt algemeen voor iedere verrekening van voordeel met de werkelijke waarde. Dit laatste vinden we bij de auteur echter niet.&lt;/p&gt;&lt;p&gt;Ben ik nu te streng en valt vol te houden dat de oplettende lezer uit de laatste alinea wel degelijk zal opmaken dat verrekening met de werkelijke waarde niet is toegelaten? Het laatste kan ik gelukkig niet uitsluiten. Het naslaan van het door Rodrigues Lopes vermelde arrest, eventueel gelezen in het licht van de conclusie van A-G Huydecoper, kan de lezer zeker op het juiste spoor brengen. Maar te streng ben ik toch niet. Paragraaf 11.2.3.3 volgt op twee paragrafen over de werkelijke waarde en is dus niet geplaatst bij het onderwerp bijkomende schade (het bestanddeel van de onteigeningsvergoeding waarop voordelen wél mogen worden verrekend). Niet alleen de inhoud van paragraaf 11.2.3.3 maar ook haar plaatsing zet de lezer dus op het verkeerde been. De kans dat de lezer zo een belangrijk principe (zo niet het allerbelangrijkste principe) van voordeelsverrekening in onteigeningszaken mist, is groot.&lt;/p&gt;&lt;h3&gt;6. Afronding&lt;/h3&gt;&lt;p&gt;Asser/Bartels &amp; Van Velten 5 is een betrouwbaar handboek op het terrein van eigendom en beperkte rechten. Het boek brengt wat de gebruiker ervan zal verwachten: een correcte uiteenzetting van het geldende recht. Daarbij hebben de auteurs ook voldoende aandacht voor de praktijk.&lt;/p&gt;&lt;p&gt;Het boek van Rodrigues Lopes beslaat een breder terrein en heeft daardoor potentieel een meerwaarde voor de gebruiker. Helaas blijft de kwaliteit van het boek achter bij mijn verwachtingen.&lt;/p&gt;</content><legacyfootnotes/><footnotes><footnote>1 Lodewijk Valk is advocaat-generaal bij de Hoge Raad der Nederlanden.</footnote><footnote>2 Laatste editie: D.L. Rodrigues Lopes, ‘Pacht’, &lt;span class="italic"&gt;Serie Recht en Praktijk: Vastgoedrecht VG2&lt;/span&gt;, Deventer: Wolters Kluwer 2017.</footnote><footnote>3 W.H.M. Reehuis &amp; A.H.T. Heisterkamp, ‘Goederenrecht’, &lt;span class="italic"&gt;Pitlo Deel 3&lt;/span&gt;, Deventer: Kluwer 2012.</footnote><footnote>4 H.J. Snijders &amp; E.B. Rank-Berenschot, ‘Goederenrecht’, &lt;span class="italic"&gt;Studiereeks Burgerlijk Recht deel 2&lt;/span&gt;, Deventer: Kluwer 2012.</footnote><footnote>5 Vergelijk Asser/Snijders &amp; Valk 7-III 2016/217 en 242.</footnote><footnote>6 Pitlo/Reehuis &amp; Heisterkamp, &lt;span class="italic"&gt;Goederenrecht&lt;/span&gt; 2012/561.</footnote><footnote>7 K.F.M. Berger, &lt;span class="italic"&gt;Burenrecht, mandeligheid, erfdienstbaarheden&lt;/span&gt; 2001/5.</footnote><footnote>8 Vaste rechtspraak sinds HR 8 december 2000, &lt;span class="italic"&gt;NJ&lt;/span&gt; 2001/350 m.nt. W.M. Kleijn (Eelder Woningbouw/Van Kammen c.s.).</footnote><footnote>9 HR 22 oktober 2010, &lt;span class="italic"&gt;NJ&lt;/span&gt; 2011/111 m.nt. F.M.J. Verstijlen (Kamsteeg/Lisser). Vergelijk W.L. Valk, ‘Uitleg van rechtshandelingen’, &lt;span class="italic"&gt;Preadvies Vereniging voor Burgerlijk Recht&lt;/span&gt; 2016, p. 62 e.v.</footnote><footnote>10 Door Asser/Bartels &amp; Van Velten 5 behandeld in nr. 216.</footnote><footnote>11 Vergelijk J.A.M.A. Sluysmans &amp; J.J. van der Gouw, &lt;span class="italic"&gt;Onteigeningsrecht&lt;/span&gt;, Deventer: Wolters Kluwer 2015/6.11.2.</footnote><footnote>12 Vaste rechtspraak sinds HR 16 mei 1923, &lt;span class="italic"&gt;NJ&lt;/span&gt; 1923/909 (Donselaar/Maatschappij tot Exploitatie van Tramwegen).</footnote></footnotes><auteurs>mr. W.L. Valk</auteurs><published>2017-08-21 11:59:07</published><modified>2017-08-22 10:22:20</modified><editiondate>2017-08-21</editiondate><htmlpath>https://denhollander.info/artikel/14404</htmlpath></article>
</articles></edition>