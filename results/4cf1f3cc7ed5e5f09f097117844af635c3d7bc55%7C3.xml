<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2006</searchword><id>4011</id><udhid>UDH:TvAR/4011</udhid><titel>Werkt kavelruil nog?</titel><searchwords><searchword>TvAR 4/2006</searchword><searchword>UDH:TvAR/4011</searchword></searchwords><attachments><attachment><name>2006_nr 4_Artikel_Rheinfeld.pdf</name><extention>pdf</extention><url>https://denhollander.info/download/3983/ci</url></attachment></attachments><inleiding>1 Inleiding&#13;
“Kavelruil werkt!”. Zo luidt de bemoedigende titel van een brochure die de Stichting&#13;
Ter Verbetering van de Agrarische Structuur (Stivas) Noord-Holland in januari 2005&#13;
uitbracht. In deze brochure wordt het instrument kavelruil gepromoot als een eenvoudige,&#13;
snelle manier om gronden te ruilen en daardoor de structuur van het landelijk&#13;
gebied te versterken. De brochure bevat voornamelijk beschrijvingen van diverse&#13;
succesvolle kavelruilen in de regio Noord-Holland en de (goede) ervaringen van de&#13;
bij deze ruilingen betrokken partijen. In haar brochure probeert de Stivas Noord-&#13;
Holland aan te tonen dat het instrument kavelruil anno 2006 (nog steeds) springlevend&#13;
is en een goed werkend, flexibel en snel landinrichtingsinstrument is, dat in de&#13;
praktijk ook echt “werkt”.&#13;
Hoewel ik deze positieve opstelling van de Stivas Noord-Holland ten opzichte van&#13;
de kavelruil (en daarmee tevens alle partijen in Nederland die de kavelruil op de een&#13;
of andere manier proberen te stimuleren en/of te promoten1) toejuich, wil ik in deze&#13;
bijdrage de vraag beantwoorden of deze optimistische gevoelens over de kavelruil&#13;
nog wel gerechtvaardigd zijn, gezien enige recente ontwikkelingen omtrent de kavelruil.&#13;
Deze ontwikkelingen overziend, vraag ik mij ernstig af of de kavelruil nog wel&#13;
zo goed “werkt” als men ons in gemelde brochure wil doen geloven.&#13;
Mijn bijdrage is als volgt opgebouwd: na een bespreking van de wet- en regelgeving&#13;
omtrent de kavelruil, zal ik een tweetal recente ontwikkelingen beschrijven en&#13;
becommentariëren. Ik sluit, zoals te doen gebruikelijk, af met een conclusie.</inleiding><content>2 Kavelruil&#13;
Het instrument kavelruil is geregeld in de Landinrichtingswet.2 Deze wet besteedt&#13;
slechts een klein aantal artikelen aan de kavelruil,3 te weten artikel 17, alsmede de artikelen&#13;
119 t/m 123. In artikel 17 is de definitie van het instrument opgenomen. Uit&#13;
deze definitie is een aantal voorwaarden te destilleren, waaraan voldaan moet zijn om&#13;
een ‘gewone’ ruiling van gronden aan te kunnen merken als een kavelruil in de zin&#13;
der wet:&#13;
a. er dienen drie of meer partijen (eigenaren) te zijn die zich (middels een kavelruilovereenkomst4)&#13;
verbinden;&#13;
b. om bepaalde, hen toebehorende onroerende zaken samen te voegen;&#13;
c. de verkregen massa op een bepaalde wijze te verkavelen (ruilen);&#13;
d. en onder elkaar bij notariële akte te verdelen.&#13;
Uit deze definitie blijkt dat bij de kavelruil elke vorm van dwang ontbreekt; alles staat&#13;
of valt met de toevallige medewerking van de betrokken partijen.5 Tevens blijkt duidelijk&#13;
dat er minimaal drie partijen bij de kavelruil betrokken moeten zijn (waarover&#13;
later meer). Vervolgens is duidelijk dat er in elke kavelruil ook daadwerkelijk ‘geruild’&#13;
dient te worden, waarbij moet worden aangetekend dat er slechts sprake is van een&#13;
ruiling indien een partij grond afstoot én terugkrijgt. Tenslotte is vereist dat de akte&#13;
van verdeling, als sluitstuk van de kavelruil, notarieel dient te worden verleden. Deze&#13;
eis brengt met zich dat in de praktijk de aan de verdelingsakte voorafgaande kavelruilovereenkomst&#13;
zeer vaak ook door de notaris (of één van diens medewerkers) zal&#13;
worden opgesteld. De notaris is zodoende vaak van begin tot eind bij de kavelruil&#13;
betrokken.&#13;
Artikel 119 Liw bepaalt in lid 1 dat de kavelruilovereenkomst schriftelijk wordt aangegaan&#13;
en in de openbare registers wordt ingeschreven. Na inschrijving is de overeenkomst&#13;
verbindend voor rechtsopvolgers onder bijzondere titel van de betrokken eigenaren (lid&#13;
2).6 Eventuele hypotheekhouders en beslagleggers op in de ruiling betrokken gronden&#13;
dienen de overeenkomst mede te ondertekenen (lid 3).7&#13;
In artikel 120 Liw is bepaald dat onbevoegdheid (er nemen partijen deel aan de overeenkomst&#13;
die geen eigenaar zijn, maar in de kadastrale registratie wel als zodanig vermeld&#13;
staan) geen beletsel is voor de rechtsgeldigheid van de kavelruilovereenkomst.&#13;
Artikel 121 Liw opent de mogelijkheid om als partij tot een kavelruilovereenkomst&#13;
toe te treden met als doel om tegen inbreng van een geldsom één of meer kavels of,&#13;
net andersom, tegen inbreng van kavels een geldsom toebedeeld te krijgen. Strikt&#13;
genomen is de kavelruilovereenkomst ten aanzien van deze partij gewoon een koop&#13;
of verkoop. Toch zijn op deze partij de wettelijke bepalingen van de kavelruil wel van&#13;
toepassing. De verderop in dit artikel te bespreken uitspraak van de Afdeling&#13;
Bestuursrechtspraak van de Raad van State van 15 juni 2005 en de opmerkingen van&#13;
de Minister van LNV terzake ontnemen echter voor een groot deel de werking aan&#13;
artikel 121 Liw, waardoor het belang van dit artikel, met name bij kavelruilen waarbij&#13;
slechts drie partijen betrokken zijn, sterk is verminderd.&#13;
Tenslotte bepalen de artikelen 122 en 123 Liw dat, door middel van een beding in de&#13;
kavelruilovereenkomst, de werking van de kavelruil enorm kan worden uitgebreid.&#13;
Een aantal artikelen uit de Hoofdstukken VI, VII en VII van de Liw, die geschreven&#13;
zijn voor de wettelijke ruilverkaveling, kunnen van overeenkomstige toepassing worden&#13;
verklaard op de kavelruilovereenkomst. In de Regeling Kavelruil8 worden deze&#13;
wetsartikelen vermeld. Het betreft wetsartikelen die o.a. zien op de vestiging van erfdienstbaarheden,&#13;
de overgang van hypotheken op de aan een partij toegedeelde kavels&#13;
en de subsidiëring van 100% van de kadasterkosten. Vervolgens bepaalt artikel 2 lid 3&#13;
van de Regeling dat, naast de kadasterkosten, ook 100% van de notariële kosten die&#13;
ten behoeve van de kavelruil worden gemaakt, door de minister worden gesubsidieerd.&#13;
Uiteraard wordt de subsidie niet zomaar verstrekt; artikel 1 lid 2 van de Regeling&#13;
bepaalt dat enkel een door de Directeur van de Dienst Landelijk Gebied (DLG)&#13;
goedgekeurde kavelruilovereenkomst wordt gesubsidieerd.&#13;
Naast de Landinrichtingswet en de Regeling Kavelruil bestaat er nog de Instructie&#13;
Kavelruil.9 Deze Instructie Kavelruil is primair bedoeld als interne beleidsrichtlijn&#13;
van het ministerie van LNV. De minister hanteert de Instructie bij de beoordeling van&#13;
de kavelruilovereenkomst in het kader van de behandeling van het verzoek van partijen&#13;
om goedkeuring van de overeenkomst. Het interne karakter van de Instructie is regelmatig&#13;
door diverse auteurs bekritiseerd.10 Door de Instructie niet te publiceren, onthoudt&#13;
de minister deelnemers aan een kavelruil een stuk informatie. Vooral gezien de&#13;
summiere inhoud van de wettelijke bepalingen over de kavelruil, is dit een onwenselijke&#13;
situatie. Deelnemers aan het rechtsverkeer hebben behoefte aan duidelijke,&#13;
begrijpbare en voor een ieder kenbare regels. Het interne karakter van de Instructie&#13;
Kavelruil is hier op geen enkele manier mee te rijmen.&#13;
Het belangrijkste gegeven uit de Instructie is dat, indien een kavelruilovereenkomst&#13;
voor goedkeuring (en derhalve voor subsidiëring) in aanmerking wil kunnen komen,&#13;
de betere verkaveling die met de kavelruil bereikt wordt, in het belang dient te zijn&#13;
van landbouw, natuur en/of landschap. Er wordt dus gekeken of de kavelruil een&#13;
objectieve verbetering van het landelijk gebied tot gevolg heeft. Deze laatste zinsnede&#13;
komt volledig overeen met artikel 4 Liw. Er moet dus, voor het verkrijgen van de&#13;
goedkeuring, naast de eisen uit artikel 17, ook aan de eisen uit artikel 4 voldaan zijn.&#13;
De fiscale behandeling van de kavelruil is betrekkelijk eenvoudig: artikel 15 lid 1 sub l&#13;
van de Wet op de belastingen van Rechtsverkeer bepaalt o.a. dat verkrijgingen van&#13;
onroerende zaken op grond van de Landinrichtingswet vrijgesteld zijn van overdrachtsbelasting.&#13;
Aangezien kavelruil één van de instrumenten is, die haar wettelijke&#13;
basis in de Landinrichtingswet vindt,11 zal er bij iedere kavelruil een beroep op deze&#13;
vrijstelling worden gedaan in de akte van toedeling.&#13;
3 Recente ontwikkelingen&#13;
Hoewel er over het algemeen vrij weinig over de kavelruil wordt gepubliceerd, zijn er&#13;
de afgelopen tijd enige recente ontwikkelingen geweest, waarvan er twee (een besluit&#13;
van de Minister van Financiën en een uitspraak van de Afdeling bestuursrechtspraak&#13;
van de Raad van State) in het bijzonder de moeite van het vermelden waard zijn.&#13;
1. Ministerie van Financiën 12 -11-2004, CPP2004/1679M12&#13;
2. Afdeling bestuursrechtspraak Raad van State 15-06-2005, nr. 200409208/113&#13;
Ad 1: In dit besluit heeft de staatssecretaris van Financiën antwoord gegeven op&#13;
diverse vragen over de vrijstelling van overdrachtsbelasting bij kavelruil. De&#13;
belangrijkste passage in het besluit betreft de functie van de goedkeuring van&#13;
de DLG. De staatssecretaris stelt dat, voor de toepassing van artikel 15 lid 1&#13;
sub l Wbr, de goedkeuring indicatief is. De beantwoording van de overige vragen&#13;
is van minder belang; de antwoorden liggen erg voor de hand (de vrijstelling&#13;
geldt enkel voor de verkrijging van gronden en dus niet voor de verkrijging&#13;
van opstallen en de ondergrond daarvan), waren al bekend (de verkrijging van&#13;
de economische eigendom van landerijen na het sluiten van de kavelruilovereenkomst,&#13;
vooruitlopend op de akte van toedeling, is niet vrijgesteld) of zijn&#13;
van louter procedurele aard (een opsomming van de gegevens die moeten worden&#13;
overlegd bij een beroep op de vrijstelling).&#13;
Ad 2: Deze zaak betreft een uitspraak van de rechtbank Dordrecht van 4 oktober&#13;
2004,14 waartegen de Minister van LNV hoger beroep heeft ingesteld bij de&#13;
Afdeling Bestuursrechtspraak van de Raad van State.15 In het geding is de ‘Kavelruil&#13;
Grotewaard’. Bij deze kavelruil zijn vier partijen betrokken. Partij A&#13;
brengt een tweetal percelen in, die toegedeeld worden aan B, respectievelijk&#13;
aan C. Partij B brengt op zijn beurt een perceel in, dat toegedeeld wordt aan&#13;
A. Partij C en D brengen beiden een perceel in, welke twee percelen worden&#13;
toegedeeld aan A. De ruiling tussen de partijen B en A, waarbij het gehele&#13;
bedrijf van B aan A wordt toegedeeld tegen inbreng van geld, komt niet voor&#13;
goedkeuring van de DLG in aanmerking, aangezien het een transactie is, die&#13;
als zodanig geen verbetering van de inrichting van het landelijk gebied met&#13;
zich meebrengt en ook zonder kavelruil kan plaatsvinden. Doordat deze transactie&#13;
nu niet meer via de kavelruil kan plaatsvinden, is B niet langer aan te&#13;
merken als ruiler; hij verkrijgt nu weliswaar een perceel van A, maar hij brengt&#13;
zelf geen gronden in. Aangezien D ook niet is aan te merken als een ruiler (hij&#13;
brengt wel gronden in, maar hij verkrijgt geen gronden), zijn er uiteindelijk&#13;
slechts twee ruilers betrokken bij deze kavelruil, te weten A en C. Volgens de&#13;
Afdeling vereist artikel 17 Liw dat er minimaal drie ruilende partijen aanwezig&#13;
moeten zijn, wil er sprake zijn van een kavelruil. In casu is aan deze eis niet&#13;
voldaan, waardoor het beroep van de minister gegrond is en de uitspraak van&#13;
de rechtbank Dordrecht, waarin is geconcludeerd dat wel sprake is van een&#13;
kavelruil, vernietigd dient te worden.&#13;
4 Commentaar&#13;
Toen ik hoorde dat er een besluit verschenen was over de vrijstelling van overdrachtsbelasting&#13;
bij kavelruil, had ik hooggespannen verwachtingen. Eindelijk zou er vanuit&#13;
de overheid duidelijkheid worden geschapen over de relatie tussen de goedkeuring&#13;
van de DLG en de vrijstelling uit artikel 15 lid 1 sub l Wbr. In de praktijk was namelijk&#13;
niet duidelijk of de goedkeuring gezien moest worden als voorwaarde voor de&#13;
vrijstelling van overdrachtsbelasting of dat verkrijging van gronden op basis van een&#13;
kavelruilovereenkomst altijd vrijgesteld zou zijn, ook indien de overeenkomst niet&#13;
goedgekeurd zou zijn. Helaas brengt het besluit niet de gewenste duidelijkheid. Sterker&#13;
nog: door op te laten tekenen dat de goedkeuring van de DLG voor de vrijstelling&#13;
van overdrachtsbelasting ‘indicatief’ is, maakt de staatssecretaris de reeds bestaande&#13;
onduidelijkheid eerder groter dan kleiner. Er is een relatie tussen beide elementen,&#13;
maar er wordt niet aangegeven wat deze relatie precies is. Het is, ook na het verschijnen&#13;
van het besluit, nog steeds mogelijk om, zij het via een achterdeur, de vrijstelling&#13;
van overdrachtsbelasting16 in de wacht te slepen bij een kavelruil die niet is goedgekeurd&#13;
door de DLG. Hierdoor blijft een vorm van oneigenlijk gebruik van de&#13;
kavelruil mogelijk. En dat is ongewenst. De staatssecretaris had de kans om in zijn&#13;
besluit dit oneigenlijke gebruik voorgoed uit te bannen, namelijk door simpelweg te&#13;
verklaren dat de goedkeuring van de DLG een voorwaarde is voor de vrijstelling van&#13;
overdrachtsbelasting. Het besluit van 12 november 2004 is dus te typeren als een&#13;
gemiste kans en zal in de praktijk teleurstelling hebben veroorzaakt.17&#13;
De uitspraak van de Afdeling stemt mij ook niet vrolijk. De Afdeling oordeelt immers&#13;
dat er voor een kavelruil minimaal drie ruilers bij de ruiling betrokken moeten zijn,&#13;
dus minimaal drie partijen die grond inbrengen én toebedeeld krijgen. In schema:&#13;
A&#13;
B C&#13;
De minister van LNV en de Afdeling kiezen hier voor een wel erg strikte uitleg van&#13;
artikel 17 Liw. Uit de Instructie Kavelruil blijkt immers dat de minister bij het opstellen&#13;
van de Instructie een ruimere interpretatie voorstond. Volgens de Instructie is voldoende&#13;
dat “er minimaal drie partijen grond hebben ingebracht en of er sprake is van&#13;
ruil”. Uit de bij de Instructie gevoegde voorbeelden van ‘minimale ruilingen’ blijkt&#13;
dat een ruiling waarbij drie partijen betrokken zijn, waarvan er slechts twee als ruilers&#13;
getypeerd kunnen worden, kwalificeert als een kavelruil. In schema:&#13;
De uitspraak van de Afdeling, waar men in de praktijk rekening mee dient te houden,&#13;
haalt deze zienswijze onderuit en is dus een aanzienlijke beperking van het instrument&#13;
kavelruil. Hierdoor wordt het in de praktijk steeds moeilijker om ruilconstructies&#13;
op te zetten die aan de eisen van de minister voldoen.&#13;
Het is logisch dat deze uitspraak in de praktijk veel stof heeft doen opwaaien. Diverse&#13;
auteurs hebben deze uitspraak heftig bekritiseerd.18 Eind augustus hebben de provincies&#13;
Gelderland en Overijssel brieven aan minister Veerman gezonden, waarin zij&#13;
vragen om een oplossing voor de problemen die naar aanleiding van deze uitspraak in&#13;
Gelderland en Overijssel zijn ontstaan in het kader van de uitvoering van reconstructieplannen.&#13;
Bij deze uitvoering maakt men regelmatig gebruik van de kavelruil. De&#13;
beperking als gevolg van de uitspraak van de Afdeling leidt volgens de provincies tot&#13;
enorme vertraging in de uitvoering van reconstructieplannen.&#13;
Op 4 november 2005 heeft minister Veerman schriftelijk gereageerd op de brieven die&#13;
de provincies Gelderland en Overijssel aan het ministerie van LNV hebben gezonden.&#13;
Daarin deelt de minister mee dat de uitspraak van de Afdeling ook door de DLG&#13;
gerespecteerd moet worden bij de behandeling van nieuwe aanvragen voor goedkeuring.&#13;
19 De minister heeft DLG laten onderzoeken (door middel van een ‘quick scan’)&#13;
in hoeveel gevallen in de periode 1 mei 2004 tot 1 mei 2005 niet aan het criterium van&#13;
tenminste drie inbrengende én ruilende partijen voldaan is. In Overijssel en Gelderland&#13;
is dit in aantallen 30% en in oppervlakten 22%. Geen geringe percentages, lijkt&#13;
mij. Voor deze reeds goedgekeurde kavelruilen heeft de uitspraak van de Afdeling&#13;
echter geen gevolgen; het (nieuwe) criterium is alleen van toepassing op toekomstige&#13;
A&#13;
B C&#13;
aanvragen. Aanvragers van kavelruilen hebben volgens de minister genoeg mogelijkheden&#13;
om in te spelen op deze aanscherping van de regels van de kavelruil als gevolg&#13;
van de uitspraak. Minister Veerman ziet dan ook geen reden om de regels aan te passen.&#13;
Deze stringente en weinig flexibele zienswijze van de minister is het gevolg van&#13;
onduidelijke en summiere wet- en regelgeving. Alleen een radicale wetswijziging zal&#13;
er voor kunnen zorgen dat deze onnodige en onpraktische beperking van de kavelruil&#13;
ongedaan zal worden gemaakt. Wellicht biedt de nieuwe Wet inrichting landelijk&#13;
gebied (Wilg), die in de toekomst o.a. de Landinrichtingswet zal gaan vervangen, een&#13;
mogelijkheid om een duidelijker en beter werkbaar wettelijk kader aan de kavelruil te&#13;
geven. En daar is in de praktijk zeer veel behoefte aan.&#13;
5 Conclusie&#13;
Anno 2006 is de kavelruil nog steeds een prachtig instrument om, op basis van vrijwilligheid,&#13;
snel en gemakkelijk tot een betere verkaveling te kunnen komen op regionaal&#13;
niveau. Helaas is er een levensgroot gevaar dat de kavelruil veel van haar oorspronkelijke&#13;
glans zal gaan verliezen20 en als gevolg daarvan wellicht geheel zal gaan&#13;
verdwijnen. De belangrijkste oorzaken hiervan zijn de onduidelijke wetgeving, het&#13;
recente besluit van de staatssecretaris dat deze onduidelijkheid verder vergroot en de&#13;
recente ontwikkelingen op het gebied van de jurisprudentie. Al deze ontwikkelingen&#13;
zorgen voor onnodige en onwenselijke inperkingen van het instrument kavelruil. Het&#13;
is noodzakelijk dat het tij gekeerd wordt. Om de negatieve spiraal waarin de kavelruil&#13;
zich momenteel bevindt te kunnen doorbreken, zal er duidelijke wetgeving en jurisprudentie&#13;
moeten komen die de kavelruil in ere herstelt, waardoor de kavelruil&#13;
(wederom) een werkbaar en flexibel instrument wordt dat op alle fronten beantwoordt&#13;
aan de eisen van de (voornamelijk agrarische) praktijk. Indien deze ontwikkelingen&#13;
zich in de nabije toekomst zullen voordoen, ben ik er van overtuigd dat een&#13;
ieder uiteindelijk, tezamen met de Stivas Noord-Holland, zal kunnen verklaren dat&#13;
“kavelruil werkt”!</content><legacyfootnotes>* Mr. J.W.A. Rheinfeld is kandidaat-notaris bij Mollink Wünsch Notarissen te Losser.&#13;
1. Zie ook mijn scriptie uit 2004, getiteld Kavelruil: ruilen zonder huilen, opgenomen in de scriptiereeks&#13;
van het Instituut voor Agrarisch Recht onder nummer 40.&#13;
2. Wet van 9 mei 1985, Stb. 299, houdende regelen met betrekking tot de landelijke gebieden (hierna: Liw).&#13;
3. De Liw spreekt over de ‘ruilverkaveling bij overeenkomst’. Tegenwoordig vindt de ruilverkaveling bij&#13;
overeenkomst nagenoeg uitsluitend als kavelruil plaats.&#13;
4. De wet spreekt overigens van een ‘ruilverkavelingsovereenkomst’. Om verwarring met de (wettelijke)&#13;
ruilverkaveling te voorkomen, prefereer ik de term ‘kavelruilovereenkomst’.&#13;
5. Zie ook Kamerstukken II, 1983-1984, nr. 15 907, nr. 10 (Eindverslag), p. 26.&#13;
6. De ingeschreven kavelruilovereenkomst heeft derhalve (semi-)zakelijke werking.&#13;
7. In de praktijk gaat het vooral om de mede-ondertekening door de hypotheekhouder.&#13;
8. Besluit van de staatssecretaris van Landbouw en Visserij van 6 november 1985, nr. J. 6257, Stct. 218.&#13;
9. Instructie voor kavelruilprojecten gebaseerd op hoofdstuk V van de Landinrichtingswet, laatstelijk&#13;
gewijzigd op 12 november 1992.&#13;
10. O.a. door B.F. Preller, ‘Grenzen aan kavelruil’, JBN 2002, nr. 59.&#13;
11. De overige instrumenten zijn: herinrichting, ruilverkaveling en aanpassingsinrichting.&#13;
12. Zie voor een uitvoerige bespreking B.F. Preller, ‘Kavelruil en de vrijstelling van overdrachtsbelasting’,&#13;
LTB januari 2005, nr. 1.&#13;
13. Zie voor een bespreking B.F. Preller, ‘De bestuursrechter trekt de grenzen van kavelruil scherper’, JBN&#13;
2005, nr. 44.&#13;
14. Uitspraak 24 oktober 2004, nr. AWB 02/1017.&#13;
15. Hierna: de Afdeling.&#13;
16. In de praktijk ook wel ‘de hoofdprijs’ genoemd (de vergoeding van de notaris- en kadasterkosten wordt&#13;
dan ‘de troostprijs’ genoemd).&#13;
17. Een relativering is hier op zijn plaats: doordat in de kavelruilovereenkomst veelal zal zijn bepaald dat de&#13;
kavelruil alleen doorgang zal vinden indien de overeenkomst wordt goedgekeurd door de DLG, zullen&#13;
er in de praktijk vrij weinig kavelruilen tot stand komen die niet zijn goedgekeurd.&#13;
18. O.a. B.F. Preller in zijn reeds door mij in noot 12 aangehaalde artikel, ‘De bestuursrechter trekt de grenzen&#13;
van kavelruil scherper’, JBN 2005, nr. 44.&#13;
19. Bestaande (ter goedkeuring ingediende) ruilingen worden natuurlijk beoordeeld zonder acht te slaan op&#13;
de uitspraak van de Afdeling.&#13;
20. Voor zover dat nu al niet het geval is.</legacyfootnotes><footnotes><footnote/></footnotes><auteurs>mr. J.W.A. Rheinfeld</auteurs><published>2006-04-01 00:00:00</published><modified>2006-04-01 00:00:00</modified><editiondate>2006-04-01</editiondate><htmlpath>https://denhollander.info/artikel/4011</htmlpath></article>
</articles></edition>