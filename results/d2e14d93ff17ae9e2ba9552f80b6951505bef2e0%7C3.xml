<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2003</searchword><id>4409</id><udhid>UDH:TvAR/4409</udhid><titel>Verkooijen / Van Dun (TvAR 2003/5149)</titel><searchwords><searchword>TvAR 1/2003</searchword><searchword>TvAR 2003/5149</searchword><searchword>UDH:TvAR/4409</searchword></searchwords><attachments><attachment><name>2003_nr 1_Rechtspraak_5149.pdf</name><extention>pdf</extention><url>https://denhollander.info/download/4367/ci</url></attachment></attachments><inleiding>[Pachtwet art. 51 lid 1]&#13;
&#13;
Ontbinding van de pachtovereenkomst&#13;
wordt gevorderd teneinde de grond te&#13;
kunnen bestemmen voor bedrijfsdoeleinden&#13;
(transportbedrijf). Bestemming&#13;
volgens bestemmingsplan is nog agrarisch&#13;
gebied. Het aanleggen van een waterbassin&#13;
en een parkeerplaats met uitrit ten behoeve&#13;
van het bedrijf is geen voorziening in het&#13;
algemeen belang als bedoeld in art. 51.1&#13;
Pachtwet. Voorts bestaat er geen zekerheid&#13;
dat de uitbreiding van het bedrijf kan&#13;
worden verwezenlijkt nu niet vaststaat dat&#13;
het bestemmingsplan zal worden gewijzigd.&#13;
Vordering afgewezen.</inleiding><content>ARREST IN DE ZAAK VAN:&#13;
de besloten vennootschap met beperkte aansprakelijkheid&#13;
Verkooijen Veem B.V., gevestigd&#13;
te Strijbeek, gemeente Alphen Chaam,&#13;
appellante,&#13;
procureur: mr. J.C.N.B. Kaal,&#13;
tegen&#13;
Adrianus Petrus Johanna van Dun, wonende&#13;
te Strijbeek, gemeente Alphen Chaam,&#13;
geïntimeerde,&#13;
procureur: mr. J.B.R. Daniels.&#13;
1 Het geding in eerste aanleg&#13;
De pachtkamer van het kantongerecht te Tilburg&#13;
heeft op 7 oktober 1999 tussen partijen een&#13;
vonnis gewezen dat in fotokopie aan dit arrest is&#13;
gehecht. Naar de inhoud daarvan wordt verwezen&#13;
voor het procesverloop in de eerste aanleg,&#13;
de beslissing en de gronden daarvoor.&#13;
2 Het geding in hoger beroep&#13;
2.1 Bij exploot van 4 november 1999 is appellante,&#13;
Verkooijen, in hoger beroep gekomen&#13;
tegen het hiervoor genoemde vonnis met dagvaarding&#13;
van geïntimeerde, Van Dun, voor dit&#13;
hof.&#13;
2.2 Bij memorie van grieven heeft Verkooijen&#13;
de hierna te vermelden grieven aangevoerd,&#13;
een aantal producties overgelegd en geconcludeerd&#13;
dat het hof het vonnis waarvan beroep&#13;
zal vernietigen en alsnog&#13;
1. de bestaande overeenkomst tussen Verkooijen&#13;
als verpachter en Van Dun als pachter&#13;
zal ontbinden met ingang van een door het&#13;
hof te bepalen datum;&#13;
2. de ontruiming van het perceel per ontbindingsdatum&#13;
zal gelasten;&#13;
3. het te wijzen arrest uitvoerbaar bij voorraad&#13;
zal verklaren; met veroordeling van Van Dun&#13;
in de kosten van beide instanties.&#13;
2.3 Bij memorie van antwoord heeft Van Dun&#13;
verweer gevoerd, een aantal producties overgelegd,&#13;
bewijs aangeboden en geconcludeerd&#13;
dat het hof bij arrest, voor zover de wet zulks&#13;
toelaat bij voorraad uitvoerbaar, het vonnis&#13;
waarvan beroep zal bevestigen, eventueel&#13;
onder verbetering of aanvulling van de gronden&#13;
en met veroordeling van Verkooijen in de&#13;
kosten van beide instanties.&#13;
2.4 Verkooijen heeft bij akte nog twee producties&#13;
in het geding gebracht.&#13;
2.5 Daarna hebben partijen de stukken overgelegd&#13;
voor het wijzen van arrest.&#13;
3 De grieven&#13;
Het hof leest in de memorie van grieven de&#13;
navolgende grieven:&#13;
3.1 Ten onrechte heeft de pachtkamer van het&#13;
kantongerecht te Tilburg in het vonnis van&#13;
7 oktober 1999 onder meer overwogen, dat de&#13;
door appellante aangevoerde argumenten niet&#13;
deugdelijk zijn, omdat die zouden zijn ontleend&#13;
aan de belangen van het bedrijf, zijnde&#13;
particuliere belangen.&#13;
3.2 De pachtkamer van het kantongerecht&#13;
miskent het feit, dat verplaatsing van het bedrijf&#13;
van appellante dermate hoge kosten met zich&#13;
zal meebrengen, dat zeer zeker het algemeen&#13;
belang in het geding is.&#13;
3.3 Ten onrechte overweegt de pachtkamer&#13;
van het kantongerecht met betrekking tot de&#13;
klachten van omwonenden dat, als daar al een&#13;
algemeen belang mee is gediend, dat een bijkomend&#13;
gevolg van het eigen bedrijfsbeleid is&#13;
en een belang is voor een beperkte groep personen,&#13;
in elk geval niet het algemeen belang&#13;
zoals bedoeld in artikel 51 van de Pachtwet.&#13;
3.4 Ten onrechte overweegt de pachtkamer&#13;
van het kantongerecht dat bij de toepassing&#13;
van artikel 51 van de Pachtwet geen ruimte is&#13;
voor belangenafweging doch uitsluitend voor&#13;
het oordeel omtrent het gestelde algemeen&#13;
belang.&#13;
4 De feiten&#13;
De pachtkamer van het kantongerecht heeft in&#13;
de eerste alinea van de rechtsoverwegingen&#13;
een aantal feiten vastgesteld. Tegen deze vaststelling&#13;
als zodanig zijn geen grieven of&#13;
bezwaren aangevoerd. Ook het hof zal daarom&#13;
van die feiten uitgaan.&#13;
5 De beoordeling van het geschil in&#13;
hoger beroep&#13;
5.1 Uit de grieven en de toelichting daarop&#13;
blijkt dat Verkooijen het geschil in volle omvang&#13;
aan het oordeel van het hof wil onderwerpen.&#13;
Het hof zal de grieven gezamenlijk&#13;
behandelen.&#13;
5.2 Verkooijen vordert met een beroep op het&#13;
bepaalde in artikel 51 lid 1 van de Pachtwet&#13;
ontbinding van de pachtovereenkomst tussen&#13;
partijen. Zij stelt daartoe dat zij het gepachte&#13;
wil bestemmen voor niet tot de landbouw&#13;
betrekkelijke doeleinden en dat die bestemming&#13;
in overeenstemming is met het algemeen&#13;
belang. Door Van Dun is aangevoerd, gestaafd&#13;
door bewijsstukken, dat het gepachte thans de&#13;
bestemming “agrarisch gebied” heeft. Dit is&#13;
door Verkooijen niet deugdelijk weersproken.&#13;
Het voorgenomen gebruik is derhalve niet in&#13;
overeenstemming met een goedgekeurd bestemmingsplan.&#13;
Het hof zal moeten beoordelen&#13;
of niettemin de voorgenomen bestemming&#13;
in overeenstemming is met het algemeen&#13;
belang.&#13;
5.3 Verkooijen wil het gepachte gaan gebruiken&#13;
voor de aanleg van een parkeerterrein, een&#13;
uitrit en een hemelwaterbassin, alles ten&#13;
behoeve van haar transportbedrijf, alsmede&#13;
een groenstrook ter afscherming van het&#13;
bedrijf van de omgeving. Het plan tot realisering&#13;
van deze voorzieningen is vervat in een&#13;
door Verkooijen in eerste aanleg overgelegd&#13;
bedrijfsplan, waarbij mede is voorzien in de&#13;
bouw van een nieuwe loods zoals ingetekend&#13;
op het uitbreidingsplan Verkooijen Transport&#13;
Strijbeek B.V., overgelegd als bijlage 3 van het&#13;
bedrijfsplan. Door Van Dun is, gestaafd door&#13;
bewijsstukken, gesteld dat Verkooijen nog&#13;
geen toestemming heeft verkregen voor de&#13;
uitvoering van het bedrijfsplan. Dit is door&#13;
Verkooijen niet weersproken. Het totale&#13;
bedrijfsplan, zoals Verkooijen dat wil realiseren,&#13;
kan dus thans nog niet verwezenlijkt&#13;
worden. Tegenover het desbetreffende verweer&#13;
van Van Dun heeft Verkooijen ook niet&#13;
betoogd dat de door haar gewenste uitbreiding&#13;
op korte termijn gerealiseerd kan worden.&#13;
Het vorenstaande brengt mede, dat de&#13;
vraag of de voorzieningen die Verkooijen op&#13;
het gepachte wil treffen, in overeenstemming&#13;
zijn met het algemeen belang, beantwoord&#13;
moet worden los van de andere uitbreidingen&#13;
vervat in het bedrijfsplan.&#13;
5.4 Een bestemming voor niet tot de landbouw&#13;
betrekkelijke doeleinden als bedoeld in&#13;
artikel 51 lid 1 van de Pachtwet moet geacht&#13;
worden in overeenstemming met het algemeen&#13;
belang te zijn indien de bestemming van&#13;
juist dit perceel voor andere dan agrarische&#13;
doeleinden van wezenlijke betekenis is voor&#13;
het algemeen belang. Beoordeeld los van het&#13;
totale bedrijfsplan is dat niet het geval. Niet&#13;
valt in te zien welk algemeen belang gediend&#13;
is met het creëren van een hemelwaterbassin&#13;
en een parkeerplaats met uitrit ten behoeve&#13;
van het bedrijf van Verkooijen. Ook het creëren&#13;
van een groenvoorziening ter afscherming&#13;
van het bedrijf kan, los van het bedrijfsplan&#13;
gezien, niet als van wezenlijke betekenis voor&#13;
het algemeen belang worden gezien. Uit de&#13;
door Verkooijen overgelegde luchtfoto’s (bijlage&#13;
4 bij het bedrijfsplan) blijkt overigens dat&#13;
reeds thans het nodige groen ter plaatse aanwezig&#13;
is.&#13;
5.5 Gezien hetgeen hiervoor onder 5.4 is&#13;
overwogen en hetgeen reeds onder 5.3 is overwogen&#13;
kan buiten bespreking blijven of de&#13;
ontwikkeling van het totale bedrijfsplan&#13;
gezien alle door Verkooijen aangevoerde&#13;
omstandigheden als van wezenlijke betekenis&#13;
voor het algemeen belang moet worden aangemerkt&#13;
en/of de onderhavige strook grond&#13;
van wezenlijke betekenis is voor de realisering&#13;
daarvan.&#13;
5.6 Voor zover Verkooijen beoogt aan te voeren&#13;
dat in het kader van een geschil ex artikel&#13;
51 lid 1 van de Pachtwet ook nog naast beantwoording&#13;
van de vraag of er sprake is van&#13;
algemeen belang een afweging van bijzondere&#13;
belangen hoort plaats te vinden wordt die&#13;
stelling verworpen, aangezien deze geen steun&#13;
vindt in de wet en jurisprudentie. Grief 3.4&#13;
faalt derhalve.&#13;
5.7 Het hof overweegt ten overvloede dat&#13;
Verkooijen niet heeft aangetoond, dat de&#13;
bestemming die zij aan het gepachte wil geven&#13;
te realiseren is. Van Dun heeft dit gemotiveerd&#13;
betwist. Tegenover deze gemotiveerde betwisting,&#13;
gestaafd door bewijsstukken, heeft Verkooijen&#13;
geen stukken in het geding gebracht&#13;
die er op kunnen duiden dat de realisering&#13;
zonder medewerking van de gemeente mogelijk&#13;
is op grond van het vigerende bestemmingsplan&#13;
dan wel op grond van verkregen of&#13;
te verkrijgen ontheffingen of vergunningen.&#13;
Ook op deze grond dient de vordering te&#13;
worden afgewezen.&#13;
5.8 Conclusie dient te zijn dat de grieven&#13;
falen, het vonnis waarvan beroep moet worden&#13;
bekrachtigd en dat Verkooijen moet worden&#13;
veroordeeld tot betaling van de proceskosten&#13;
in hoger beroep. Voor veroordeling van de&#13;
proceskosten in eerste aanleg zoals door Van&#13;
Dun gevorderd bestaat geen aanleiding nu de&#13;
pachtkamer van het kantongerecht reeds een&#13;
kostenveroordeling heeft uitgesproken.&#13;
Beslissing&#13;
Het hof, rechtdoende in hoger beroep,&#13;
bekrachtigt het op 7 oktober 1999 door de&#13;
pachtkamer van het kantongerecht te Tilburg&#13;
tussen partijen gewezen vonnis;&#13;
veroordeelt Verkooijen tot betaling van de&#13;
proceskosten in hoger beroep, tot deze uitspraak&#13;
aan de zijde van Van Dun begroot op&#13;
ƒ 475,– voor vastrecht en ƒ 1.700,– voor salaris&#13;
procureur en verklaart dit arrest in zoverre&#13;
uitvoerbaar bij voorraad.</content><legacyfootnotes/><footnotes><footnote/></footnotes><auteurs/><published>2003-01-01 00:00:00</published><modified>2003-01-01 00:00:00</modified><editiondate>2003-01-01</editiondate><htmlpath>https://denhollander.info/artikel/4409</htmlpath></article>
</articles></edition>