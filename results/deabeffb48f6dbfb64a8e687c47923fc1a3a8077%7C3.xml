<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1988</searchword><id>6307</id><udhid>UDH:TvAR/6307</udhid><titel>Superheffing en fiscus</titel><searchwords><searchword>TvAR 7/8/1988</searchword><searchword>UDH:TvAR/6307</searchword></searchwords><attachments><attachment><name>1988_nr 78_Artikel_Tuinte.pdf</name><extention>pdf</extention><url>https://denhollander.info/download/6091/ci</url></attachment></attachments><inleiding>1. INLEIDING&#13;
De invoering van de superheffing - met toepassing van het zogenaamde Formule&#13;
A-systeem - heeft geleid tot verschillende rechtsvragen op fiscaal-agrarisch gebied.&#13;
Aanvankelijk waren de meningen vooral verdeeld over de rechtsbetrekking tussen&#13;
melkquotum en grond. Belastingadviseurs hebben van meet af aan het standpunt gehuldigd,&#13;
dat melkquotum en grond fiscaalrechtelijk twee verschillende bedrijfsmiddelen&#13;
zijn met elk een eigen behandeling. Sinds de wijziging van de Beschikking superheffing&#13;
1985 van 5 september 1986, erkent ook de staatssecretaris van Financiën&#13;
dat de band tussen beide bedrijfsmiddelen aanzienlijk losser is geworden.&#13;
Enkele fiscale superheffingsproblemen zijn inmiddels bij resolutie of anderszins&#13;
op meer of minder bevredigende wijze opgelost. Belangrijke geschilpunten welke dateren&#13;
van vóór september 1986 (zoals overdrachtsbelasting, afschrijving en WIRpremie&#13;
op melkquotum), zijn nog aanhangig bij de Hoge Raad en enkele gerechtshoven.&#13;
Het laatste woord is dus nog niet gezegd en geschreven.&#13;
Met ingang van 3 april 1988 is middels de 'Beschikking superheffing 1988' overgegaan&#13;
tot invoering van het Formule B- of fabriekssysteem. Dit systeem houdt in dat&#13;
niet de individuele producent, maar de koper (vrijwel steeds: de fabriek) de heffing&#13;
verschuldigd wordt. De koper zal de heffing (boete) vervolgens doorberekenen aan&#13;
de producent die aan de overschrijding heeft bijgedragen. Basis daartoe is het aan&#13;
de desbetreffende producent (melkveehouder) onder de voorgaande beschikkingen&#13;
reeds toegekende melkquotum. In fiscaal opzicht zijn van het B-systeem materieel&#13;
geen andere gevolgen te verwachten dan welke reeds aan het A-systeem waren verbonden.&#13;
Immers: elke melkveehouder behoudt in feite zijn individuele quotum.&#13;
In dit artikel wordt een aantal fiscale aspecten van de melkquoteringsregeling behandeld.&#13;
Strijdvragen doen (of deden) zich voor bij de uitvoering van de volgende&#13;
belastingwetten:&#13;
- inkomstenbelasting: afschrijving en WIR-premies op investeringen in melkquota,&#13;
de opkoopregelingen alsmede de bedrijfsoverdr acht in de familiesfeer;&#13;
- vermogensbelasting over de boekwaarde van het quotum;&#13;
- omzetbelasting en overdracht van quota;&#13;
- successie- en schenkingsrecht bij bedrijfsopvolging;&#13;
- overdrachtsbelasting bij verkrijgingen vóór 6 september 1986. Literatuur&#13;
Landbouw en fiscus, Kluwer belastingwijzers 20, tweede herziene druk 1988; hfdst.&#13;
8: Mr. M.J.J. van Vlokhoven FB 'Superheffing: enkele juridische en fiscale gevolgen',&#13;
blz. 105-137.&#13;
Weekblad voor Fiscaal Recht 1988/5806, Mr. drs. J.J.M. Jansen 'Het melkquotum&#13;
uitgemolken', blz. 89-95.&#13;
Afstudeerscriptie van E.H.E.F. Sloot, Fiscaal-juridisch student Leiden, december&#13;
1987.</inleiding><content>2. INKOMSTENBELASTING&#13;
2.1 Melkquotum zelfstandig bedrijfsmiddel&#13;
Periodiek verschijnen notities1 van de minister van Landbouw en Visserij betreffende&#13;
de ontwikkelingen op de agrarische grondmarkt. Daarin wordt tevens ingegaan&#13;
op de gemiddelde prijzen, die bij benadering per kilogram melkquotum worden&#13;
betaald.&#13;
Tot begin september 1986 ging het steeds om de centrale vraag of melkquotum&#13;
en grond afzonderlijke bedrijfsmiddelen2 zijn. Hieromtrent bestaat sindsdien nog&#13;
nauwelijks discussie. De staatssecretaris van Financiën stelt in zijn resolutie van 29&#13;
april 1987, nr. 287-63703, dat, gelet op de wijziging van de Beschikking superheffing&#13;
1985 met ingang van 6 september 1986, melkquota als zelfstandige (WIR-premiabele)&#13;
bedrijfsmiddelen kunnen worden aangemerkt.&#13;
In tegenstelling tot de belastingdienst nemen belastingconsulenten reeds vanaf 1&#13;
april 1984 het standpunt in dat tegen kostprijs verworven melkquota als bedrijfsmiddel&#13;
in de zin van de art. 10 en 61a Wet IB 1964 dienen te worden aangemerkt.&#13;
Het melkquotum is in beginsel geheel onafhankelijk van de grond. Voorts geldt dat&#13;
het quotum niet 'onmiddellijk en uitsluitend dienstbaar' is aan de grond.4 De belastingkamer&#13;
van het Gerechtshof Leeuwarden besliste in december 1986 in een geschil&#13;
over de heffing van overdrachtsbelasting, dat het melkquotum in beginsel geheel&#13;
onafhankelijk is van de grond en moet worden aangemerkt als een persoonlijk&#13;
recht van de betrokken veehouder.5 2.2 Afschrijving en WIR-premie: positie van de koper&#13;
a. Periode 1 april 1984 - 6 september 1986&#13;
Voor dit tijdvak heeft de staatssecretaris van Financiën zijn visie neergelegd in de&#13;
resolutie van 7 april 1986, nr. 285-17529.6 Volgens deze - tot de inspecteurs gerichte&#13;
- aanschrijving moet van de koopsom voor grond plus quotum een deel worden&#13;
afgesplitst en aangemerkt als geactiveerde onkosten. Dit deel beloopt (slechts)&#13;
32,5 cent per kg melkquotum en wordt door de fiscus niet aangemerkt als een afschrijfbaar&#13;
en WIR-premiabel bedrijfsmiddel. De koper mag overigens de geactiveerde&#13;
onkostenpost wel ten laste van de winst brengen in de jaren waarin de superheffing&#13;
van kracht is.&#13;
Gelet op hetgeen hiervoor onder 2.1 is gereleveerd, behoeft het geen betoog dat&#13;
agrarisch georiënteerde belastingconsulenten de 'oude' visie van de fiscus bestrijden.&#13;
Onder meer bij het Gerechtshof Leeuwarden lopen enkele procedures7 over de&#13;
vraag of niet altijd al op de volledige koopsom van het quotum kon worden afgeschreven8&#13;
en WIR-premie kon worden verkregen. De komende uitspraken worden&#13;
met vertrouwen tegemoet gezien, in die zin dat aangekochte of verworven melkquota&#13;
in rechte niet als een transitoire of overlopende (kosten)post dienen te worden behandeld.&#13;
b. Periode 6 september 1986 - 1 mei 1987&#13;
Vanaf 6 september 1986 worden WIR-premies verleend ter zake van verplichtingen&#13;
aangegaan ter verwerving van melkquota. De vreugde van investeerders was echter&#13;
van korte duur. De staatssecretaris besloot namelijk op 29 april 19879 om ingaande&#13;
1 mei 1987 investeringen in melkquota uit te sluiten van de WIR-basispremie. De&#13;
kleinschaligheidstoeslag kan nog worden verkregen totdat de wet tot uitsluiting van&#13;
(onder meer) melkquota het Staatsblad heeft bereikt.10&#13;
De afschaffing van de WIR op melkquota laat gedurende de gebruiksduur van het&#13;
bedrijfsmiddel de afschrijving op de kostprijs minus restwaarde (te stellen op nihil)&#13;
uiteraard onverlet. 2.3 Overgang van het quotum: de positie van de verkoper&#13;
a. Algemeen&#13;
Volgens art. 7 Wet IB 1964 is winst het bedrag van de gezamenlijke voordelen die,&#13;
onder welke naam en in welke vorm ook, worden verkregen uit onderneming. Deze&#13;
omschrijving impliceert dat in beginsel bij verkoop van zaken uit de onderneming&#13;
de feitelijk verkregen verkoopprijzen in de winstberekening worden betrokken. Alleen&#13;
wanneer de feitelijke verkoopprijs op niet-zakelijke motieven is gebaseerd&#13;
bestaat er aanleiding om ten behoeve van de berekening van de (overdrachts)winst&#13;
een andere waarde dan de feitelijke verkoopprijs in aanmerking te nemen. Dit zal&#13;
dan moeten zijn de waarde welke in het economische verkeer aan de zaak kan worden&#13;
toegekend.&#13;
Als algemeen aanvaard beginsel geldt tevens, dat in de belastingheffing alleen&#13;
worden betrokken opbrengsten die de belastingplichtige werkelijk heeft genoten, en&#13;
niet ook opbrengsten die hij desgewenst zou hebben kunnen genieten. Uit de jurisprudentie&#13;
blijkt duidelijk dat de ondernemer die een winstmogelijkheid&#13;
- die hij zelf had kunnen benutten - 'doorschuift' naar een ander, dat 'voordeel'&#13;
niet om die reden tot zijn ondernemingswinst behoeft te rekenen. Slechts bijzondere&#13;
omstandigheden (onzakelijke handelingen) kunnen bewerkstelligen dat een niet ge&#13;
noten voordeel moet worden aangemerkt als een belaste onttrekking.&#13;
Het om niet doen overgaan van een quotum op de bedrijfsopvolger/veehouder is&#13;
bij familieverhoudingen een maatschappelijk gebruikelijke handelwijze. In dit&#13;
verband past de volgende overweging van Hof Arnhem, 29 april 1987": 'De omstandigheden&#13;
waaronder en de samenhang waarin de transactie plaatsvindt kunnen&#13;
meebrengen dat de verkoper zich gehouden acht met een bepaalde koper en een bepaalde&#13;
prijs genoegen te nemen, zonder dat daarbij bevoordeling van deze koper&#13;
met deze prijs voorzit.' De procedure betrof de overdracht van een boerenwoonhuis&#13;
aan een zoon tegen de waarde in bewoonde staat.&#13;
Hof Leeuwarden daarentegen besliste bij uitspraak van 15 januari 198812, dat de&#13;
overdracht van melkquotum 'om niet' als een belaste onttrekking aan de onderneming&#13;
moet worden aangemerkt. In samenhang met de staking van zijn melkveehouderijbedrijf,&#13;
werd door de vader het waardevolle melkquotum&#13;
- zonder daarvoor een prijs te bedingen - aan de zoon/bedrijfsopvolger overgedragen.&#13;
Hof: gelet op de familieverhoudingen moet sprake zijn van een onzakelijk&#13;
handelen, zodat de waarde van het quotum in de stakingswinst moet worden begrepen.&#13;
N.B.: de bedrijfsoverdracht vond plaats vóór 8 oktober 1987, zodat de gunstre--&#13;
solutie van 14 december 1987 niet van toepassing was (zie hierna paragraaf 2.4, onderdeel&#13;
C). b. Opkoopregelingen&#13;
Op grond van de opkoopregelingen ontvangen melkveehouders een bijdrage van het&#13;
Ministerie van Landbouw en Visserij indien zij zich verbinden geen of minder melk&#13;
te produceren. Onder de Derde opkoopregeling bestond tevens de mogelijkheid het&#13;
quotum gedeeltelijk af te staan. Volgens de op 1 mei 1988 in werking getreden 'Regeling&#13;
gefaseerde opkoop heffingvrije hoeveelheden' dienen producenten hun melkproduktie&#13;
en melkveehouderijbedrijf volledig en definitief te beëindigen.&#13;
Ten aanzien van de eigenaar/gebruiker werd tot 1 mei 1987 (op grond van de in&#13;
noot 6 bedoelde resolutie van april 1986) de helft van de bijdrage aangemerkt als&#13;
een vergoeding voor de waardedaling van de grond. Dit deel van de bijdrage viel&#13;
onder de landbouwvrijstelling, mits ook overigens aan de eisen voor toepassing van&#13;
deze vrijstelling werd voldaan. De andere helft van de bijdrage behoorde tot de (belaste)&#13;
winst uit onderneming. Vanaf 1 mei 1987 wordt de bijdrage volledig in de inkomstenbelasting&#13;
en premieheffing volksverzekeringen (tot de 65-jarige leeftijd) betrokken.&#13;
Zowel ten aanzien van de eigenaar/gebruiker als de pachter/gebruiker kan het belaste&#13;
deel van de bijdrage op verzoek worden belast naar het (variabele) bijzondere&#13;
tarief van 20-54%, ook als geen sprake is van gehele of gedeeltelijke staking van de&#13;
onderneming, mits:&#13;
1. afstand is gedaan van het totale melkquotum en&#13;
2. de bijdrage (nagenoeg) geheel als winst van één boekjaar wordt verantwoord (dus&#13;
bij gefaseerde inlevering en betaling toch in één keer afrekenen).&#13;
Tevens kan de boekwinst, welke wordt gemaakt bij vervreemding van de gehele&#13;
melkveestapel in het kader van de opkoopregelingen, belast worden naar het bijzondere&#13;
tarief.&#13;
Staatssecretaris Koning van Financiën heeft het voorstel van het Landbouwschap&#13;
om het (vaste) IB-tarief van 20% op de bijdrage toe te passen, van de hand gewezen.&#13;
Het 20%-tarief kan alleen toepassing vinden in specifieke, door de wet aangewezen&#13;
gevallen (bijvoorbeeld: stakingswinst door overlijden van de ondernemer).13&#13;
c. Quotumtransacties buiten de familiesfeer&#13;
- Periode 1 april 1984 - 1 mei 1987&#13;
In de gunstresolutie van april 1986 (zie noot 6) nam de staatssecretaris het volgende&#13;
standpunt in. Let wel: deze resolutie is eind april 1987 ingetrokken (zie noot 3).&#13;
Wanneer een melkveehouder/eigenaar grond waarop een melkquotum rustte,&#13;
verkocht aan een derde, werd geacht dat in de - al dan niet gesplitste - koopsom&#13;
een bedrag was begrepen dat de veehouder/koper betaalde voor het quotum. Het&#13;
bedrag dat volgens de staatssecretaris bij de verkoper van de koopsom moest worden&#13;
afgesplitst, werd gesteld op de helft van de bijdrage die de verkoper zou hebben&#13;
verkregen bij deelneming aan de Derde opkoopregeling. Deze gebruikersvergoeding&#13;
werd gesteld op 32,5 cent per kilogram melkquotum en belast naar het 20-54%tarief, mits aan de daartoe gestelde voorwaarden werd voldaan (vgl. sub b hiervoor).&#13;
Al hetgeen de verkoper méér ontving dan 32,5 cent per kg viel geheel onder de landbouwvrijstelling.&#13;
Deze royale regeling was gegrond op het (onterechte) standpunt&#13;
dat grond en quotum één onverbrekelijk bedrijfsmiddel vormen. De wijziging van&#13;
de Beschikking superheffing 1985 per 6 september 1986 alsmede het visquotumarrest&#13;
(zie noot 4) hebben de bewindsman voor fiscale zaken inmiddels tot het juiste inzicht&#13;
gebracht, dat de resultaten van de gunstresolutie niet strookten met doel en strekking&#13;
van de wettelijke vrijstelling voor landbouwgronden.&#13;
Op basis van het - het wettelijke recht terzijde stellende - vertrouwensbeginsel&#13;
blijft de gunstresolutie van kracht op transacties afgesloten vóór 1 mei 1987.&#13;
- Periode vanaf 1 mei 1987&#13;
Hierover kan ik na het voorgaande kort zijn. De landbouwvrijstelling kan niet meer&#13;
worden toegepast op winst behaald bij overgang van melkquota na 30 april 1987.&#13;
De winst op het quotum wordt voor het volle pond in de belasting- en premieheffing&#13;
betrokken, zij het dat de belastingheffing kan plaatsvinden naar het 20-54%-tarief&#13;
(vgl. sub b hiervoor).&#13;
2.4 Overdracht van melkquota in de familiesfeer&#13;
In de ontwikkelingen (IB en WIR) rond de overdracht van melkquota in de familiesfeer&#13;
kunnen maar liefst drie fiscale regimes worden onderscheiden, ingeval niet om&#13;
de wettelijke doorschuiving is verzocht.&#13;
A. Periode 1 april 1984 t/m 30 april 1987:&#13;
1. de overdrager wordt geconfronteerd met belastingheffing over 32,5 cent per kg&#13;
melk (zie paragraaf 2.3, sub c);&#13;
2. de bedrijfsopvolger heeft van doen met afschrijving op het geactiveerde quotum,&#13;
toepassing WIR pro rata-regeling vanaf 28 november 1984 en tenslotte vermogensbelasting&#13;
over de boekwaarde van het quotum.&#13;
B. Periode 1 mei 1987 t/m 7 oktober 1987: de met de overdracht van het melk&#13;
quotum behaalde winst wordt volledig belast, zodat elke bedrijfsoverdracht bij leven&#13;
in dit tijdvak dient te worden vermeden (zie paragraaf 2.3, sub c); de bedrijfsopvolger&#13;
kan de WIR-basispremie wel vergeten (zie paragraaf 2.2, sub b).&#13;
C. Periode vanaf 8 oktober 1987 na verzoek om partiële doorschuiving14: de&#13;
overdrager betaalt geen belasting over de waarde van het quotum, doch de bedrijfsopvolger&#13;
moet alsdan nadelige WIR-consequenties aanvaarden.&#13;
Hierna worden alleen de situaties A.l, B en C behandeld.&#13;
A. Positie van de overdrager gedurende 1 april 1984 t/m 30 april 1987. Hof&#13;
Leeuwarden heeft - in paragraaf 2.3, sub a reeds aangestipt - de eerste uitspraak&#13;
gewezen inzake de IB-heffing over de waarde van het melkquotum. De belanghebbende werd in het ongelijk gesteld. Of de betrokken ex-veehouder - of&#13;
eigenlijk: de zoon/bedrijfsopvolger - daarmee erg ongelukkig moet zijn, valt zeer te&#13;
betwijfelen. Deze gedachte wordt ingegeven door de profijtelijke mogelijkheden&#13;
welke aan de bedrijfsopvolger worden geboden door jurisprudentie en de WIR-regeling&#13;
inzake transacties naaste verwanten (mijn opvatting dienaangaande heb ik elders&#13;
uitgewerkt; zie noot 12).&#13;
De procedure betrof de volgende feiten. Vader (61 jaar oud) exploiteerde een&#13;
melkveehouderijbedrijf op 13 ha land. Per 31 december 1985 staakte hij de onderneming&#13;
en droeg die over aan een zoon; er werd niet verzocht om toepassing van de&#13;
doorschuif faciliteit van art. 17, Wet IB 1964. Het land werd niet aan de zoon verkocht,&#13;
doch aan hem verpacht (voortaan privé-vermogen van vader). Tot zover dus&#13;
niks bijzonders. Maar nu het melkquotum: hoe liep het daarmee af?&#13;
Vader beschikte over een quotum ter grootte van 116 255 kg. Dit werd 'om niet' aan&#13;
de zoon ter beschikking gesteld. De inspecteur verhoogde de stakingswinst 1985 met&#13;
116 255 x ƒ 0,325= ƒ 37 783,-. De meerwaarde boven ƒ 37 783,- bleef onbelast&#13;
vanwege de landbouwvrijstelling.&#13;
Het hof besliste als volgt (kort samengevat):&#13;
- in het economische verkeer wordt aan het quotum waarde toegekend (gemachtigde&#13;
erkende dat ook);&#13;
- de pachter heeft recht op het quotum van een overgenomen melkveehouderij;&#13;
- nu de vader voor het waardevolle quotum geen prijs heeft bedongen, moet - ge&#13;
let op de familieverhouding - sprake zijn van een oorzakelijk handelen;&#13;
- de waarde van het quotum is terecht in de stakingswinst betrokken;&#13;
- hieraan doet niet af dat vanaf 8 oktober 1987 een buitenwettelijke maatregel is&#13;
getroffen (zie onderdeel C hierna).&#13;
In de opvatting van het hof vindt bij overdracht van een melkveebedrijf in de familiesfeer,&#13;
zonder dat voor het quotum een vergoeding is bedongen dan wel het quotum&#13;
tegen een te lage prijs overgaat, een onttrekking plaats ter grootte van het verschil&#13;
met de waarde van het quotum in het economische verkeer. Dit waardeverschil&#13;
kan tot 1 mei 1987 nimmer groter zijn dan de 'resolutie-prijs' van 32,5 cent per kg&#13;
heffingvrije hoeveelheid melk.&#13;
B. Geen faciliteiten voor bedrijfsoverdrachten in de periode 1 mei 1987 t/m 7 oktober&#13;
1987!&#13;
In verband met de intrekking van de 'gunstresolutie' van 7 april 1986 en de uitvaardiging&#13;
van de 'doorschuifresolutie' van 14 december 1987 (zie C hierna), dient elke&#13;
familiebedrijfsoverdracht bij leven - waarbij het quotum bijvoorbeeld 'om niet'&#13;
wordt overgedragen - in het tijdvak 1 mei 1987 t/m 7 oktober 1987 te worden vermeden.&#13;
Aldus wordt voorkomen dat de overdragende partij een zeer forse onttrekkingswinst&#13;
(= waarde quotum) tot zijn inkomen moet rekenen.&#13;
Uiteraard kon gedurende genoemd tijdvak niet worden voorkomen dat het quotum&#13;
in een (tegen 20% te belasten) overlijdenswinst werd betrokken. Alsdan kan worden&#13;
overwogen om de wettelijke doorschuifregeling van art. 15, derde lid, Wet IB 1964&#13;
toe te passen.&#13;
Het Landbouwschap heeft in maart 1988 bij de staatssecretaris bepleit dat de mogelijkheid van partiële doorschuiving (regime C) ook zou moeten gelden vóór 8 oktober&#13;
1987, doch in ieder geval vanaf 1 mei 1987. Het antwoord van de bewindsman&#13;
is nog niet bekend.&#13;
C. Vanaf 8 oktober 1987 kunnen melkquota geruisloos worden doorgeschoven&#13;
Bij de algemene beschouwingen over de Begroting 1988 is op 8 oktober 1987 door&#13;
de Tweede Kamer de motie-Voorhoeve/B, de Vries met algemene stemmen aanvaard.&#13;
15 De ter uitvoering van de motie getroffen regeling is neergelegd in een resolutie&#13;
van medio december 1987 (zie noot 14).&#13;
De resolutie strekt ertoe dat overdrachten van melkquota bij gehele of gedeeltelijke&#13;
staking van een landbouwbedrijf fiscaal geruisloos kunnen verlopen, ook al&#13;
wordt geen beroep gedaan op de wettelijke doorschuif regelingen (fictieve overdracht&#13;
na overlijden of de overdracht bij leven door ouders/kinderen). Aan de resolutie&#13;
zijn enkele voorwaarden verbonden.&#13;
De buitenwettelijke regeling komt op het volgende neer:&#13;
- ten tijde van de overdracht moet de voortzetter/bedrijfsopvolger de bedoeling&#13;
hebben de onderneming duurzaam voort te zetten;&#13;
- in geval van overlijden van de ondernemer wordt op schriftelijk verzoek van de&#13;
voortzetter de winst op het melkquotum niet in de overlijdenswinst betrokken;&#13;
de overige stakingswinst (de stille en fiscale reserves) blijft tot de belaste winst&#13;
behoren, tenzij hiervoor de wettelijke doorschuiving van art. 15, derde lid, Wet&#13;
IB 1964 wordt geclaimd;&#13;
- in geval van gehele of gedeeltelijke (bijvoorbeeld aangaan van maatschap) over&#13;
dracht bij leven, door de ondernemer van 55 jaar of ouder - dan wel indien de&#13;
overdragende (jongere) ondernemer voor 45 percent of meer arbeidsongeschikt&#13;
is - aan eigen kinderen of stiefkinderen, pleegkinderen of kleinkinderen of hun&#13;
echtgenoten, wordt op schriftelijk verzoek van de overdrager en de bedrijfsopvolger&#13;
de winst op het melkquotum niet in de overdrachtswinst betrokken; de&#13;
overige stakingswinst blijft tot de belaste winst behoren, tenzij hiervoor de wette&#13;
lijke doorschuiving van art. 17 Wet IB 1964 wordt geclaimd;&#13;
- de voortzetter /bedrijfsopvolger is verplicht voor het overgenomen melkquotum&#13;
de boekwaarde van de voorganger aan te houden (meestal nihil, behoudens aan&#13;
gekochte quota);&#13;
- de voortzetter/bedrijfsopvolger moet zich ermee akkoord verklaren dat bij toe&#13;
passing van de WIR pro rata-regeling, het melkquotum voor de waarde in het&#13;
economische verkeer in aanmerking wordt genomen; dit betekent in feite dat tot&#13;
29 februari 1988 aanzienlijke WIR-basispremies worden gederfd; - de regeling geldt alleen voor overdrachten welke hebben plaatsgevonden op of&#13;
na 8 oktober 1987 en voor op of na die datum opengevallen nalatenschappen.&#13;
Commentaar op de 'doorschuifresolutie'&#13;
Het resultaat van de regeling kan als volgt worden samengevat:&#13;
- bij een bedrijfsopvolging in de familiesfeer, komt het melkquotum fiscaal niet&#13;
tot waarde, zowel in het geval dat het quotum 'om niet' overgaat als wanneer,&#13;
voor het quotum een (al dan niet bescheiden) vergoeding wordt bedongen. N.B.:&#13;
Betaalt de opvolger een zekere vergoeding, dan vormt deze voor hem in feite -&#13;
bij toepassing van de resolutie - een privé-uitgave! Hij is immers verplicht de&#13;
'oude' boekwaarde aan te houden, evenals ingeval van wettelijke doorschuiving&#13;
ex art. 15 of 17 Wet IB 1964;&#13;
- de belastingclaim op het quotum gaat op de voortzetter /bedrijfsopvolger over,&#13;
hetgeen niet bezwaarlijk is te achten;&#13;
- zoals het Landbouwschap reeds heeft bepleit (zie hiervoor onder B), zou de resolutie&#13;
in ieder geval dienen te gelden vanaf 1 mei 1987;&#13;
- de voorwaarde met betrekking tot de WIR pro rata-regeling leidt - nu melkquota&#13;
vanaf 1 mei 1987 (vrijwel zeker) niet meer premiabel zijn — tot een aanzienlijke&#13;
vermindering van WIR-premies ter zake van premiabele investeringen. In&#13;
plaats daarvan zou moeten worden bepaald dat het quotum in aanmerking wordt&#13;
genomen voor de overeengekomen prijs. N.B.: Vanaf 29 februari 1988 is de&#13;
WIR-basispremie voor alle investeringen op nihil gesteld, zodat sindsdien het&#13;
probleem alleen nog speelt voor de kleinschaligheidstoeslag (wetsvoorstel 20 502&#13;
per 16 juni 1988 in behandeling bij Eerste Kamer).&#13;
3. VERMOGENSBELASTING&#13;
Bij resolutie van 1 juli 1987, nr. 287-864916, heeft de staatssecretaris van Financiën&#13;
onder meer het volgende ter kennis gebracht:&#13;
'2. Ik keur goed dat een melkquotum voor de heffing van de vermogensbelasting&#13;
wordt gewaardeerd op de boekwaarde welke daaraan voor de heffing van de inkomstenbelasting&#13;
wordt toegekend.&#13;
3. Indien inmiddels aanslagen in de vermogensbelasting zijn opgelegd, waarbij met&#13;
betrekking tot een melkquotum van een hogere waarde dan de boekwaarde is uitgegaan,&#13;
kunnen deze aanslagen op verzoek van de belastingplichtigen overeenkomstig&#13;
het hiervoor onder 2 geformuleerde beleid (ambtshalve) worden verminderd.'&#13;
De belastingdienst was reeds onverdroten begonnen met het integraal betrekken&#13;
van melkquota in de heffing van vermogensbelasting. Hieraan is nu met feitelijk terugwerkende&#13;
kracht een eind gemaakt, althans voor zover het quota betreft welke&#13;
aan melkveehouders tijdens hun bedrijfsvoering door de overheid 'om niet' zijn toegewezen.&#13;
Van derden 'om baat' verkregen melkquota, met een boekwaarde hoger dan nihil, moeten volgens de resolutie wel tegen de boekwaarde in de heffing worden&#13;
betrokken. Op dit standpunt is nogal wat af te dingen.&#13;
Bij de berekening van het (belastbaar) ondernemingsvermogen gaat het erom de&#13;
going concern-waarde per belastingplichtige vast te stellen. Dit is ook de achtergrond&#13;
van het gegeven dat landbouwgrond wordt gewaardeerd tegen de waarde in&#13;
verpachte staat. Voorts blijkt uit de jurisprudentie dat algemeen aanvaard wordt dat&#13;
van de belastingplichtige niet verlangd behoeft te worden dat hij zijn onderneming&#13;
liquideert. Dit voert in casu tot de conclusie dat grond plus quotum als functionele&#13;
eenheid voor de vermogensbelasting dient te worden gewaardeerd. Daar de waarde&#13;
van de grond sec door de invoering van de superheffing niet is verhoogd, kan de&#13;
vermogenswaardering eenvoudigweg worden gehandhaafd op de waarde in verpachte&#13;
staat. Dit laat onverlet het standpunt, dat het melkquotum niet tot de grond behoort&#13;
doch een zelfstandige zaak (bedrijfsmiddel) is waaraan in het vrije handelsverkeer&#13;
waarde wordt toegekend. Voor de continu melkende veehouder is evenwel de&#13;
verhandelbaarheid van zijn melkquotum, met inbegrip van een eventueel 'om baat'&#13;
verkregen recht op levering van een boetevrije hoeveelheid melk, feitelijk illusoir.17&#13;
Mede gelet op de ratio van de vaste jurisprudentie ter zake van de waardering van&#13;
landbouwgronden tegen verpachte waarde - zulks ongeacht de wijze van verkrijging,&#13;
het tijdstip waarop en de prijs waartegen is verkregen - behoort óók de boekwaarde&#13;
van een melkquotum, evenmin als het toegewezen quotum, niet in de vermogensbelasting&#13;
te worden betrokken. Vanuit de going concern-positie van de melkveehouder&#13;
gezien, bestaat in dit verband geen enkel verschil tussen de onlosmakelijk&#13;
met elkaar verbonden delen van het quotum waaraan (toevallig) wel en geen boekwaarde&#13;
is toegekend.&#13;
De hier ingenomen stellingname wordt in feitelijke zin ondersteund door de financieringspraktijk&#13;
van de Rabobank. Deze bank kent aan melkquota geen extra zekerheidswaarde&#13;
toe, omdat niet te berekenen is hoeveel een quotum over enige jaren&#13;
nog waard is. Kortom: de Rabobank financiert geen melkquota als zodanig.&#13;
4. OMZETBELASTING&#13;
Een landbouwer, dus ook een veehouder, is in beginsel vrijgesteld van omzetbelasting.&#13;
Hij valt onder de zogenaamde landbouwvrijstelling ter zake van zijn specifieke&#13;
landbouwprestaties. De Wet op de omzetbelasting kent echter een keuzerecht: de&#13;
landbouwer kan opteren voor toepassing van de normale regeling. De praktijk kent&#13;
derhalve twee categorieën landbouwers: de 'landbouwregelaars' en de optanten.&#13;
In het kader van de superheffingsregeling moet worden onderscheiden in :&#13;
a. de betaalde superheffing; de boete vormt een kostenpost welke de opbrengst van&#13;
de melk niet beïnvloedt. Optanten moeten dus omzetbelasting (thans nog 6%) afdragen&#13;
over het bruto ontvangen melkgeld;&#13;
b. de overgang van melkquota, door 1) gebruikmaking van een opkoopregeling; optanten worden omzetbelasting verschuldigd,&#13;
bij 'landbouwregelaars' is dit niet het geval18;&#13;
2) transacties tussen melkveehouders onderling; verkopende optanten worden om&#13;
zetbelasting verschuldigd, bij verkopende 'landbouwregelaars' zal de opbrengst&#13;
onder de vrijstelling kunnen vallen. Een desbetreffende toezegging door het Ministerie&#13;
van Financiën (april 1987) is evenwel tot dusver niet geformaliseerd;&#13;
3) overdracht van de gehele onderneming (of een zelfstandig deel daarvan) binnen&#13;
het kader van bedrijfsovername. Een dergelijke overdracht is steeds vrijgesteld&#13;
op grond van art. 31 Wet OB 1968.&#13;
5. SUCCESSIE- EN SCHENKINGSRECHT&#13;
Voor de toepassing van de Successiewet 1956 - de rechten van successie en van&#13;
schenking - zijn de problemen in de bedrijfsopvolgingssfeer geheel van de baan.&#13;
Het Ministerie van Financiën heeft namelijk in een persbericht19 medegedeeld, dat&#13;
de op 2 oktober 1987 gehouden vergadering van de inspecties der registratie en successie&#13;
tot de volgende conclusies is gekomen: 'Bij verkrijging van een bedrijf worden&#13;
de verschillende bedrijfsmiddelen, waaronder het melkquotum, voor het successieen&#13;
schenkingsrecht gezien als onderdeel van het bedrijf. De bedrijfsmiddelen worden&#13;
dus niet als losse activa gewaardeerd. Als er sprake is van een overdracht of&#13;
overgang van een melk veebedrijf bij opvolging door (klein) kinderen worden de bedrijfsmiddelen&#13;
afzonderlijk gewaardeerd, met uitzondering van het melkquotum.&#13;
De waarde daarvan hoeft niet apart te worden bepaald, maar is verdisconteerd in&#13;
de waarde van de grond in verpachte staat. Daarbij wordt geen onderscheid gemaakt&#13;
tussen quotum dat door de overheid is toegewezen en quotum dat door de erflater&#13;
of schenker is gekocht. Wel geldt hierbij als voorwaarde dat de opvolger het voornemen&#13;
moet hebben het bedrijf voort te zetten en dat de familieleden voor hun onderlinge&#13;
verhoudingen niet van een hogere waarde uitgaan. Dit betekent dat, als aan&#13;
de voorwaarden is voldaan, bij een bedrijfsovername door (klein)kinderen geen&#13;
waarde wordt toegekend aan het melkquotum voor het successie- en schenkingsrecht.&#13;
Voldoet men echter niet aan de voorwaarden dan wordt het quotum op de&#13;
normale wijze (naar de waarde in het economische verkeer) in de heffing betrokken.'&#13;
Nu het persbericht geen gewag maakt van een 'ingangsdatum', moet ervan worden&#13;
uitgegaan dat de inhoud betrekking heeft op het gehele superheffingstijdvak.&#13;
Belastingplichtigen kunnen zich dan ook met vrucht beroepen op een rechtens te beschermen&#13;
vertrouwen, ook al heeft de verkrijging van het melkquotum zich vóór&#13;
oktober 1987 voorgedaan. 6. OVERDRACHTSBELASTING&#13;
Ten aanzien van koopakten die werden opgemaakt vóór 'de bekende datum' 6 september&#13;
1986 namen de inspecteurs der registratie en successie - op instigatie van&#13;
het Ministerie van Financiën20 - het volgende standpunt in (kort samengevat). De&#13;
overdrachtsbelasting wordt geheven over de waarde van het verkregene dan wel over&#13;
de hogere tegenprestatie. Grond en quotum worden gezien als één onroerend goed,&#13;
zodat de prijs die de vervreemder voor het land weet te bedingen gelijk is aan de&#13;
heffingsgrondslag voor de overdrachtsbelasting.&#13;
Helaas heeft een aantal quotum-kopers zich nogal lijdelijk en fiscaal bijzonder&#13;
'volgzaam' betoond, waardoor - mijns inziens ten onrechte - forse bedragen aan&#13;
overdrachtsbelasting werden afgedragen. Vervolgens is veelal verzuimd om tijdig&#13;
het rechtsmiddel van bezwaar tegen de eigen aangifte aan te wenden, zodat formeel&#13;
het recht op teruggave is verspeeld.&#13;
Vanaf 6 september 1986 blijft het gedeelte van de tegenprestatie, dat is toe te rekenen&#13;
aan het quotum, ingevolge ambtelijke instructie21 buiten de heffingsgrondslag.&#13;
In paragraaf 2.1 is melding gemaakt van de uitspraak Hof Leeuwarden 19 december&#13;
1986. De staatssecretaris heeft beroep in cassatie ingesteld (zie noot 5) tegen&#13;
's Hofs beslissing dat de overdracht op 23 november 1984 van een quotum - tegenprestatie&#13;
ƒ 186 000,- niet aan de heffing van overdrachtsbelasting is onderworpen.&#13;
Het arrest zal uitsluitsel kunnen geven omtrent de fiscale kwalificatie van de&#13;
rechtsbetrekking tussen melkquotum en grond(eigenaar/gebruiker) in de periode&#13;
vóór 6 september 1986.&#13;
Dronten, juni 1988</content><legacyfootnotes>1. Op 28 maart 1988 verscheen kamerstuk Tweede Kamer, vergaderjaar 1987-1988, 20200 hfdst. XIV,&#13;
nr. 44.&#13;
2. Artikel 10 Wet IB 1964 omschrijft de bedrijfsmiddelen als 'zaken welke voor het drijven van een onderneming&#13;
worden gebruikt'.&#13;
3. Vakstudie Nieuws 1987, blz. 1065.&#13;
4. Steun voor deze stelling wordt ontleend aan het visquotumarrest Hoge Raad 26 november 1986, BNB&#13;
1987/24. Zie ook noot 7.&#13;
5. De Hoge Raad heeft nog geen arrest gewezen op het beroep in cassatie van de staatssecretaris van Fi&#13;
6. Vakstudie Nieuws 1986, blz. 861. Deze resolutie geldt voor transacties die zijn afgesloten vóór 1 mei 1987; daarna&#13;
geldt de resolutie van 29 april 1987 (zie noot 3).&#13;
7. Vakstudie Nieuws 1987, blz. 2557, maakt melding van de procedure nr. 458/87; de mondelinge behandeling vond&#13;
plaats op 21 januari 1988. Voorts zit bij hetzelfde hof in de pijplijn procedure nr. 791/87 (mondelinge behandeling&#13;
20 mei 1988).&#13;
N.B. Na het afsluiten van de kopij werd in de procedure 458/87 de uitspraak Hof Leeuwarden van 3 juni 1988&#13;
bekend. De uitspraak houdt in dat de verkrijging van een melkquotum waarvoor een prijs moet worden betaald, geen&#13;
deel uitmaakt van de prijs van de tegelijkertijd verkregen grond. De investering in een melkquotum geeft derhalve&#13;
recht op WIR-premie (staatssecretaris van Financiën gaat in cassatie bij de Hoge Raad).&#13;
8. Sinds in november 1987 bekend werd dat de superheffing tot april 1992 doorloopt, wordt verdedigd dat de&#13;
koopsom tot op nihil moet worden afgeschreven in de periode tot 1 april 1992.&#13;
9. Vakstudie Nieuws 1987, blz. 1066.&#13;
10. Tweede Kamer, vergaderjaar 1987-1988, 20316, nr. 2. Voorlopig verslag Tweede Kamer vastgesteld 14 januari 1988&#13;
(stadium van behandeling per 16 juni 1988 ongewijzigd).&#13;
11. Fiscaal Weekblad FED 1987/368, gevolgd door aanvulling in FED 1987/454, beiden met mijn aante&#13;
kening. De staatssecretaris verwachtte van een beroep in cassatie uiteindelijk geen succes.&#13;
12. Fiscaal Weekblad FED 1988/135 met mijn aantekening.&#13;
13. Zie Tweede Kamer, 1987-1988, 20200 KS m/2: hfdst. IX B, nr. 41, Vakstudie Nieuws 1988, blz. 1281&#13;
14. Resolutie 14 december 1987, nr. DB 87/7575, BNB 1988/56, Fiscaal Weekblad FED 1988/139 met mijn&#13;
aantekening.&#13;
15. De tekst van de motie luidt: 'in aanmerking nemend, dat het gezien het bijzondere karakter van de&#13;
melkquotaregeling, en dientengevolge het bijzondere karakter dat een melkquotum inneemt in het vermogen van een&#13;
agrarische ondernemer, gewenst is, dat ook wanneer ten aanzien van de andere bedrijfsmiddelen geen beroep wordt&#13;
gedaan op de faciliteiten neergelegd in de artikelen 15 en 17 van de Wet op de Inkomstenbelasting 1964, niettemin een&#13;
'geruisloze' overdracht c.q. overgang van het melkquotum kan plaats vinden, mits dit geschiedt in het kader van een&#13;
overgang of gehele of gedeeltelijke overdracht van een onderneming op c.q. aan de in genoemde artikelen bedoelde&#13;
personen, Verzoekt de regering in de uitvoeringssfeer ter zake maatregelen te treffen,' enz.&#13;
16. BNB 1987/257, Fiscaal Weekblad FED 1987/462 met mijn aantekening.&#13;
17. Zie in dit verband ook Mr. P.H.F. Remie FB/AA 'De boer als veronderstelde miljonair',&#13;
Accountant-Adviseur, Landbouwspecial, oktober 1987, blz. 36 e.v.&#13;
18. Resolutie 29 oktober 1984, nr. 284-14451, Vakstudie Nieuws 1984, blz. 2310.&#13;
19. Persbericht Financiën, nr. 87/286, 8 oktober 1987, Vakstudie Nieuws 1987, blz. 2209.&#13;
20. Standpunt M. v. F. gepubliceerd in Infobulletin 86/673.&#13;
21. Infobulletin 87/524, Vakstudie Nieuws 1987, blz. 1958.</legacyfootnotes><footnotes><footnote/></footnotes><auteurs>Ing. G.H.J. Tuinte FB</auteurs><published>1988-07-01 00:00:00</published><modified>1988-07-01 00:00:00</modified><editiondate>1988-07-01</editiondate><htmlpath>https://denhollander.info/artikel/6307</htmlpath></article>
</articles></edition>