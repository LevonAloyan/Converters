<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2013</searchword><id>10473</id><udhid>UDH:TvAR/10473</udhid><titel>Rechtspraak 5718. Voorwaardelijke verplichting Overbetuwe (TvAR 2013/5718)</titel><searchwords><searchword>TvAR 4/2013</searchword><searchword>TvAR 2013/5718</searchword><searchword>UDH:TvAR/10473</searchword></searchwords><attachments><attachment><name>TvAR2013_04_10_5718.pdf</name><extention>pdf</extention><url>https://denhollander.info/download/8990/ci</url></attachment></attachments><inleiding>Ruimtelijke ordening &#13;
Nu hagen met ondergroei noodzakelijk zijn voor de ruim­telijke aanvaardbaarheid van het plan, heeft de raad de in­standhouding daarvan ten onrechte niet in het plan gere­geld. Niet valt in te zien dat de raad geen voorschrift in het gewijzigde plan heeft kunnen opnemen, inhoudende dat het gebruik van het perceel conform de bestemming alleen dan planologisch is toegestaan indien de hagen als hiervoor be­doeld worden in stand gehouden. &#13;
</inleiding><content>Procesverloop &#13;
Bij besluit van 14 december 2010 heeft de raad van de ge­meente Overbetuwe het bestemmingsplan “Buitengebied, Noordhoeksestraat 5” vastgesteld. &#13;
Tegen dit besluit hebben [appellant sub 1] en anderen en [appellant sub 2] beroep ingesteld. &#13;
De raad heeft een verweerschrift ingediend. &#13;
De zaak is door een meervoudige kamer van de Afdeling verwezen naar een enkelvoudige. &#13;
De Afdeling heeft de zaak ter zitting behandeld op 6 okto­ber 2011, waar [appellant sub 1], vertegenwoordigd door mr. Tj.P. Grünbauer, advocaat te Ede, en [appellant sub 2], ver­tegenwoordigd door mr. B. de Jong, en de raad, vertegen­woordigd door A.H. van der Wielen, werkzaam bij de ge­meente, bijgestaan door mr. M.J. Tunnissen, advocaat te Arnhem, zijn verschenen. &#13;
Bij tussenuitspraak van 7 december 2011, met nummer 201102611/1/T1/R2, heeft de Afdeling de raad opgedragen om binnen 16 weken na verzending van de tussenuitspraak de daarin omschreven gebreken in het besluit van 14 decem­ber 2010 te herstellen. Deze tussenuitspraak is aangehecht. &#13;
Bij brief van 1 februari 2012 heeft het college verzocht de in tussenuitspraak bepaalde termijn te verlengen tot en met 20 juni 2012. &#13;
Bij beschikking van 2 maart 2012 heeft de Afdeling besloten de termijn te verlengen tot 20 juni 2012. &#13;
Bij brief van 20 juni 2012 heeft de raad te kennen gegeven dat hij het bestemmingsplan bij besluit van 19 juni 2012 ge­wijzigd heeft vastgesteld. &#13;
Bij brieven van 25 juni 2012 zijn [appellant sub 1] en ande­ren, [appellant sub 2] en Rutjensland Recreatie in de gele­genheid gesteld hun zienswijze hierover naar voren te bren­gen. &#13;
[appellant sub 1] en anderen hebben bij brief van 6 juli 2012 een zienswijze naar voren gebracht. &#13;
De Afdeling heeft de zaak op een tweede zitting behandeld op 9 oktober 2012, waar [appellant sub 1] en anderen, bij­gestaan door mr. Tj.P. Grünbauer, advocaat te Ede, [appel­lant sub 2], bijgestaan door mr. B. de Jong, en de raad, ver­tegenwoordigd door A.H. van der Wielen, werkzaam bij de gemeente, bijgestaan door mr. M.J. Tunnissen, advocaat te Arnhem, zijn verschenen. &#13;
Verder is ter zitting als partij gehoord de vennootschap on­der firma Rutjensland Recreatie V.O.F. (hierna: Rutjensland Recreatie), vertegenwoordigd door [gemachtigden]. &#13;
Overwegingen &#13;
Tussenuitspraak en besluit van 14 december 2010 &#13;
1. In de tussenuitspraak heeft de Afdeling geoordeeld dat het besluit van 14 december 2010 niet berust op een deugdelij­ke motivering. &#13;
De Afdeling heeft daartoe overwogen dat in het plan in gro­te mate wordt afgeweken van de afstandseis van 50 meter nu de gronden met de bestemming “Recreatie” direct grenzen aan de naastgelegen percelen. Niet is gebleken dat onder­zoek is verricht naar alle overlast veroorzakende aspecten van het kampeerterrein. Voorts is niet gebleken van bijzon­dere feiten of omstandigheden die leiden tot het oordeel dat dit geval zich voor wat betreft de hinderaspecten onder­scheidt van andere gevallen waarin een kleinschalig kam­peerterrein wordt gevestigd. Derhalve zou het afwijken van de in de Nota Kampeerbeleid Overbetuwe (hierna: nota) op­genomen afstandseis in dit geval neerkomen op het terug­komen van het in de nota opgenomen beleid dat met het oog op een goede ruimtelijke ordening en in het belang van naastgelegen bewoners een afstand van minimaal 50 meter dient te worden aangehouden. &#13;
Voor zover bij deze afweging in het kader van de spuitzo­ne van 10 meter is verwezen naar het rapport van Plant Re­search International kan de Afdeling er voorts niet aan voor­bij gaan dat dit een gestandaardiseerd onderzoek betreft waarbij de specifieke omstandigheden van het geval niet zijn &#13;
betrokken. Daardoor is niet duidelijk in hoeverre de gezond­heid van de kampeerders kan worden gewaarborgd. &#13;
Voorts is niet duidelijk geworden om welke redenen in dit geval kan worden afgeweken van de in de nota voor klein­schalig kamperen opgenomen voorwaarden inzake het soort kampeermiddelen en de tijd gedurende welke deze mogen worden geplaatst. De stelling van de raad dat op dit punt is gekozen voor een mix tussen kleinschalig kamperen en de in de nota opgenomen categorieën ‘Kampeerterrein 1’ en ‘Kampeerterrein 2’ kan het besluit in zoverre niet dragen nu in de nota nadrukkelijk staat vermeld dat een duidelijk on­derscheid moet worden gemaakt tussen kleinschalig kampe­ren en zogenoemde reguliere campings en het beleid hier­voor derhalve geen ruimte lijkt te bieden. &#13;
Al het voorgaande klemt temeer nu het beleid van recente datum is, in de nota staat dat het moet worden uitgewerkt in bestemmingsplannen en in de nota geen afwijkingsmogelijk­heid is opgenomen. &#13;
1.1. De Afdeling heeft de raad in de tussenuitspraak op de voet van artikel 46, zesde lid, van de Wet op de Raad van State opgedragen deze gebreken in het bestreden besluit bin­nen 16 weken na verzending van de tussenuitspraak te her­stellen door: &#13;
1. het besluit alsnog toereikend te motiveren, het besluit te wijzigen door vaststelling van een andere planregeling dan wel het besluit in te trekken. Bij wijziging of intrekking van het besluit dient de raad het nieuwe besluit op de wettelijk voorgeschreven wijze bekend te maken; &#13;
2. de uitkomst aan de Afdeling mede te delen. &#13;
1.2. Gelet op het voorgaande berust het besluit van 14 de­cember 2010 niet op een deugdelijke motivering. De beroe­pen zijn gegrond. Het besluit van 14 december 2010 dient wegens strijd met artikel 3:46 van de Algemene wet be­stuursrecht te worden vernietigd. &#13;
Besluit van 19 juni 2012 &#13;
2. Bij brief van 20 juni 2012 heeft de raad te kennen gege­ven dat hij het plan bij besluit van 19 juni 2012 gewijzigd heeft vastgesteld. Dit gewijzigde plan voorziet in een regu­lier kampeerterrein ‘Kampeerterrein 2’ waarop maximaal twaalf stacaravans en vier bed &amp; breakfast-kamers zijn toe­gestaan. Daarnaast heeft de raad de nota gewijzigd. Volgens deze gewijzigde nota geldt voor een regulier kampeerterrein anders dan voor een kleinschalig kampeerterrein geen stan­daard afstand van 50 meter van het kampeerterrein tot de erfgrens van naastgelegen woningen. Op grond van de ge­wijzigde nota is het verder mogelijk een maximum aan het aantal kampeerplaatsen te stellen. &#13;
In het kader van de voorbereiding van het gewijzigde plan zijn twee onderzoeken uitgevoerd naar de driftblootstel­ling op het kampeerterrein als gevolg van bespuitingen in de boomgaarden rondom het perceel Noordhoeksestraat 5. De resultaten hiervan zijn neergelegd in het rapport “Onder­zoek naar driftblootstelling van recreatieterrein Rutjensland door bespuitingen in de laanboomteelt”, van Plant Research International, van april 2012, en in het rapport “Onderzoek naar driftblootstelling van recreatieterrein Rutjensland door boomgaard bespuitingen”, van Plant Research International, van april 2012. Uit deze rapporten blijkt dat vanaf 5 meter van de perceelsgrens van het recreatieterrein van Rutjens­land Recreatie geen overschrijding van de blootstellingsrisi­co’s zal optreden. Dit vanwege de bestaande hagen die zich op de buitenrand van de perceelsgrens van het recreatieter­rein van Rutjensland Recreatie bevinden, op de gronden zo­als die op de verbeelding zijn aangeduid met de functieaan­duiding ‘groen (g)’. De raad heeft daarom de afstand van de perceelsgrens tot de locaties in het plangebied waar gelet op de functieaanduiding ‘specifieke vorm van recreatie - sta­caravans (sr-stc)’ stacaravans zijn toegestaan, teruggebracht van 10 tot 5 meter. &#13;
2.1. In de plantoelichting behorend bij het gewijzigde plan is vermeld dat volgens de nota alle maximale aantallen kam­peer- of slaapplaatsen vervallen. In afwijking hiervan is in de gewijzigde nota bepaald dat er ten aanzien van het aan­tal plaatsen, de oppervlakte van de plaatsen of de verdeling tussen de kampeermiddelen op toeristische plaatsen in het vast te stellen bestemmingsplan regels kunnen worden ge­steld. Voor het voorliggende kampeerterrein wordt deze mo­gelijkheid tot het stellen van regels toegepast en wordt in de planregels van het gewijzigde plan het maximum aantal sta­caravans verankerd. Uit de plantoelichting behorend bij het gewijzigde plan blijkt voorts dat geluid-, geur- en gevaarsa­specten vanwege het gewijzigde plan in kaart zijn gebracht, en dat deze geen belemmeringen voor de realisatie van het gewijzigde plan vormen. &#13;
Tevens is in de plantoelichting behorend bij het gewijzig­de plan vermeld dat het gehele perceel is omringd door een afschermende beplantingsstrook die bijdraagt aan de land­schappelijke inpassing van het terrein. Deze groene rand be­staat aan de westzijde uit een brede coniferenhaag en aan de zuid- en oostzijde uit een ruim 3 meter brede windsingel van gebiedseigen beplanting. Aan de noordzijde is de gebiedsei­gen beplanting vervangen door een jonge coniferenhaag. De windsingels aan zowel de west-, zuid- als de oostzijde heb­ben tot gevolg dat eventuele drift vanwege spuitactiviteiten in de fruitteelt en/of boomteelt sterk wordt gereduceerd. &#13;
2.2. [appellant sub 1] en anderen hebben in hun zienswij­ze het volgende naar voren gebracht. Allereerst betogen zij dat de beleidswijziging in het kader van de gewijzigde nota niet plaats heeft in het kader van te voeren beleid, maar om het gewijzigde plan doorgang te laten vinden. Verder is niet duidelijk waarom de nota in zoverre is gewijzigd, het­geen in strijd is met de opdracht zoals die is geformuleerd in de tussenuitspraak. Voorts is in de gewijzigde nota opge­nomen dat behoudens uitzonderingen geen maximum aan­tallen kampeer- of standplaatsen gelden, hetgeen in strijd is met een goede ruimtelijke ordening. Bovendien is de be­voegdheid om van een eventueel vast te stellen maximum aantal plaatsen af te wijken ten onrechte aan het college toe­bedeeld. Ook wordt onvoldoende gemotiveerd waarom niet wordt vastgehouden aan de vaste afstand van 50 meter van het kampeerterrein tot naastgelegen bewoners, in het bijzon­der in verband met geluidhinder. [appellant sub 1] en ande­ren betogen verder dat het gewijzigde plan nog steeds strij­dig is met de gewijzigde nota, nu het kampeerterrein wordt gevestigd in een gebied waar op grond van deze nota slechts de ontwikkelingsmogelijkheid voor kleinschalig kamperen bestaat. Voorts ontbreekt iedere ruimtelijke motivering om stacaravans in het gebied toe te staan. &#13;
Het verkleinen van de spuitzone is volgens [appellant sub 1] en anderen in strijd met het verbod van reformatio in pei­us. Verder vereist het gewijzigde plan ten onrechte geen pla­nologische waarborg van afschermende hagen, aldus [appel­lant sub 1] en anderen. &#13;
2.3. Ingevolge artikel 3, lid 3.1.1, van de planregels beho­rend bij het gewijzigde plan zijn de voor “Recreatie” aange­wezen gronden bestemd voor: &#13;
a. verblijfsrecreatie in de vorm van bedrijfsmatige exploita­tie van een kampeerterrein met stacaravans; &#13;
b. één bedrijfswoning; &#13;
c. verblijfsrecreatie in de vorm van de bedrijfsmatige exploi­tatie van bed and breakfast; &#13;
met bijbehorende gebouwen, bouwwerken, geen gebouwen zijnde, wegen en paden, sanitaire voorzieningen, parkeer­voorzieningen, groenvoorzieningen, speelvoorzieningen, water en voorzieningen voor de waterhuishouding, tuinen en erven en overeenkomstig de in 3.1.2 opgenomen nadere de­taillering van de bestemmingsomschrijving. &#13;
Ingevolge dit artikel, lid 3.1.2, aanhef en onder a en d, die­nen de verblijfsrecreatieve voorzieningen aan het volgende te voldoen: &#13;
a. er mogen maximaal twaalf kampeerplaatsen voor stacara­vans worden ingericht; per plaats is maximaal één stacara­van toegestaan; &#13;
d. ter plaatse van de aanduiding ‘groen (g)’ zijn de gronden uitsluitend bestemd voor landschappelijke groenvoorzienin­gen. &#13;
Blijkens de verbeelding behorend bij het gewijzigde plan dient aan de zuid-, west- en oostzijde van het plangebied een 5 meter brede doorlopende groenstrook te worden gereali­seerd. &#13;
2.4. In de gewijzigde nota is ten aanzien van reguliere kam­peerterreinen opgenomen dat voor de nieuwvestiging daar­van geen specifieke (ontwikkelings)gebieden zijn aangewe­zen, maar dat hiervoor een individuele, specifieke afweging zal plaatsvinden. In de gewijzigde nota is voor reguliere kampeerterreinen geen minimale afstandseis opgenomen. &#13;
In het erratum van 19 juni 2012, dat in werking treedt op de dag van bekendmaking en terugwerkt tot en met 1 juni 2012, staat dat de tekst in de gewijzigde nota in zover­re wordt gewijzigd dat bij reguliere kampeerterreinen geen maximum aantallen kampeer- of standplaatsen gelden, ten­zij de goede ruimtelijke ordening of de aanvraag aanleiding geeft om een maximum aan het aantal kampeer- of stand­plaatsen te stellen. In voorkomende gevallen kan het college afwijken van deze beleidskeuze. Blijkens het bijbehorende amendement van 19 juni 2012 is deze laatste zinsnede ge­wijzigd in dat in voorkomende gevallen de raad kan afwij­ken van deze beleidskeuze. Verder worden met het erratum in de gewijzigde nota wijzigingen doorgevoerd over onder andere kleinschalig kamperen en gereguleerde overnach­tingsplaatsen (hierna: GOP’s) voor campers. Volgens het ge­wijzigde plan is het wenselijk de wijzigingen door te voe­ren vanwege voornoemde tussenuitspraak, maar ook gelet op nieuwe verzoeken in de toekomst en een verzoek daartoe door de Nederlandse Kampeerauto Centrale. &#13;
Beleid &#13;
3. Anders dan [appellant sub 1] en anderen stellen, ziet de gewijzigde nota op meer dan alleen het doorgang laten vin­den van het gewijzigde plan, nu het erratum in de gewij­zigde nota zich ook richt op wijzigingen in het beleid voor kleinschalig kamperen en GOP’s. Verder is er geen aanlei­ding voor het oordeel dat niet duidelijk is waarom de nota is gewijzigd, gelet op de onder 2.4 weergegeven toelich­ting van de raad. Ten aanzien van het betoog van [appel­lant sub 1] en anderen dat in de gewijzigde nota ten onrechte geen sprake is van een maximum aantal kampeer- of stand­plaatsen, overweegt de Afdeling dat de nota in zoverre niet is gewijzigd. Voorts is de in het erratum toegevoegde be­voegdheid van het college om alsnog een maximum aan­tal kampeer- of standplaatsen vast te stellen, in het amen­dement vervangen door een afwijkingsmogelijkheid van de raad. Verder bestaat geen aanleiding voor het oordeel dat ten onrechte van de afstand van 50 meter wordt afgeweken, nu deze ingevolge de nota voor reguliere kampeerterreinen niet gold. De nota is in zoverre niet gewijzigd. Wat betreft het betoog van [appellant sub 1] en anderen dat met het losla­ten van voornoemde afstand van 50 meter geen goed woon-en leefklimaat bij naastgelegen woningen gegarandeerd kan worden met betrekking tot het aspect geluid, overweegt de Afdeling dat in opdracht van de raad door Stroop het rapport “Akoestisch onderzoek Rutjensland Recreatie te Driel”, da­terend van 25 november 2009, is opgesteld. Verder is door Stroop het aanvullend akoestisch rapport “Akoestisch on­derzoek Rutjensland Recreatie te Driel”, van 15 september 2011, opgesteld. Uit deze onderzoeken volgt dat het aspect geluid geen belemmeringen vormt voor de realisatie van het gewijzigde plan. [appellant sub 1] en anderen hebben met een tegenrapport noch anderszins aannemelijk gemaakt dat de akoestische onderzoeken zodanige onjuistheden of leem­ten in kennis bevatten dat de raad zich hierop niet heeft mo­gen baseren. Gelet op het voorgaande, heeft de raad zich in redelijkheid op het standpunt kunnen stellen dat ter plaat­se van de bestaande woningen in de omgeving van het ge­wijzigde plan in zoverre een goed woon- en leefklimaat kan worden gegarandeerd. &#13;
Over het betoog dat het gebied geen ontwikkelingsmogelijk­heid voor een regulier kampeerterrein toelaat, heeft de raad zich terecht op het standpunt gesteld dat voor de nieuwves­tiging of uitbreiding van bestaande reguliere kampeerterrei­nen geen specifieke (ontwikkelings)gebieden zijn aangewe­zen, maar dat hiervoor een individuele, specifieke afweging zal plaatsvinden. Verder is niet gebleken van het ontbreken van een ruimtelijke overweging van de raad om ter plaat­se stacaravans toe te staan. Daarbij is van belang dat de raad heeft gesteld dat slechts een gering aantal stacaravans is voorzien, en dat de groenvoorziening aan de randen van het plangebied kan bijdragen aan de landschappelijke inpassing van het terrein. &#13;
Het betoog faalt. &#13;
Spuitzone &#13;
3.1. Er bestaan geen wettelijke bepalingen inzake de mini­maal aan te houden afstanden tussen boomgaarden waarin met bestrijdingsmiddelen kan worden gespoten en nabijge­legen woningen en daarbij behorende tuinen en andere ge­voelige functies. Zoals de Afdeling eerder heeft overwo­gen, onder meer in haar uitspraak van 23 september 2009 in zaak nr. 200900570/1/R2, is toepassing van de vuistregel om een afstand aan te houden van 50 meter tussen gevoelige functies en agrarische bedrijvigheid in de fruitsector waar­bij gewasbeschermingsmiddelen worden gebruikt, in het al­gemeen niet onredelijk. In bijzondere gevallen kan onder omstandigheden met een geringere afstand worden volstaan. &#13;
Uit voornoemde onderzoeken van Plant Research Internati­onal volgt dat de rondom het recreatieterrein aanwezige 2,5 tot 3 meter hoge brede wintergroene coniferenhaag en brede haag van zwarte elzen met ondergroei in de situatie van een dubbele windhaag direct langs de boomgaard, de drift uit de boomgaard in voldoende mate zullen reduceren, zodat er vanaf 5 meter achter de hagen geen overschrijding van het dermale blootstellingsrisico voor zowel captan en flonica­mid als dimethoaat zal zijn. &#13;
In de rapporten van Plant Research International wordt uit­gegaan van de thans op het perceel aanwezige brede winter­groene coniferenhaag en brede haag van zwarte elzen met ondergroei, die zullen fungeren als dubbele windhaag. Hoe­wel de groenstrook op de verbeelding is aangegeven, en er in artikel 3, lid 3.1.2, onder d van de planregels staat ver­meld dat de groenstrook uitsluitend is bedoeld voor land­schappelijke inpassing, is in het gewijzigde plan de instand­houding van voornoemde bestaande hagen met ondergroei niet vastgelegd. Met betrekking tot de verwijzing van de raad naar de privaatrechtelijke overeenkomst die hij op 26 september 2012 met Rutjensland Recreatie heeft gesloten, overweegt de Afdeling dat ook hierin niet is vastgelegd dat voornoemde hagen met ondergroei dienen te worden onder­houden en duurzaam in stand gehouden. &#13;
Nu uit de stukken en het verhandelde ter zitting is geble­ken dat de raad deze hagen met ondergroei wel noodzakelijk acht met het oog op de ruimtelijke aanvaardbaarheid van het plan, heeft de raad de instandhouding daarvan ten onrech­te niet in het plan geregeld. Niet valt in te zien dat de raad geen voorschrift in het gewijzigde plan heeft kunnen opne­men, inhoudende dat het gebruik van het perceel conform de bestemming alleen dan planologisch is toegestaan indien de hagen als hiervoor bedoeld worden in stand gehouden. Het betoog van [appellant sub 1] en anderen dat de aanwezig­heid van afschermende hagen onvoldoende in het plan is ge­waarborgd, slaagt. &#13;
3.2. Door zowel de raad als Rutjensland Recreatie is gesteld dat de bestaande hagen zich op de gronden aangeduid met de functieaanduiding ‘groen (g)’ van 5 meter breed bevin­den. Direct naast deze gronden zijn ingevolge de op de ver­beelding aangegeven functieaanduiding ‘specifieke vorm van recreatie - stacaravans (sr-stc)’ stacaravans toegestaan. Gelet hierop, wordt niet voldaan aan de in de rapporten van Plant Research International noodzakelijk geachte afstand van 5 meter vanaf de hagen, zodat niet is gewaarborgd dat geen overschrijding van het blootstellingsrisico zal plaats­vinden ter plaatse van de voorziene stacaravans. &#13;
In zoverre heeft de raad zich niet in redelijkheid op het standpunt kunnen stellen dat de gewijzigde vaststelling van de spuitzone in het besluit van 19 juni 2012 strekt ten be­hoeve van een goede ruimtelijke ordening. &#13;
3.3. In hetgeen [appellant sub 1] en anderen en [appellant sub 2] hebben aangevoerd ziet de Afdeling aanleiding voor het oordeel dat de raad zich niet in redelijkheid op het stand­punt heeft kunnen stellen dat het besluit van 19 juni 2012 strekt ten behoeve van een goede ruimtelijke ordening. De beroepen zijn gegrond. Het besluit van 19 juni 2012 dient wegens strijd met artikel 3.1 van de Wet ruimtelijke orde­ning te worden vernietigd. &#13;
Proceskostenveroordeling &#13;
4. De raad dient op na te melden wijze tot vergoeding van de proceskosten te worden veroordeeld. &#13;
Beslissing &#13;
De Afdeling bestuursrechtspraak van de Raad van State &#13;
Recht doende in naam der Koningin: &#13;
I. verklaart de beroepen gegrond; &#13;
II. vernietigt de besluiten van de raad van de gemeente Overbetuwe van 14 december 2010, kenmerk 10rb000137, en van 19 juni 2012, kenmerk 12RB000078; &#13;
III. veroordeelt de raad van de gemeente Overbetuwe tot vergoeding van bij [appellant sub 1] en anderen in verband met de behandeling van het beroep opgekomen proceskos­ten tot een bedrag van € 1.529,50 (zegge: vijftienhonderd­negenentwintig euro en vijftig cent), geheel toe te rekenen aan door een derde beroepsmatig verleende rechtsbijstand, met dien verstande dat betaling aan een van hen bevrijdend werkt ten opzichte van de anderen; &#13;
IV. veroordeelt de raad van de gemeente Overbetuwe tot vergoeding van bij [appellant sub 2] en I. [appellant sub 2] in verband met de behandeling van het beroep opgekomen proceskosten tot een bedrag van € 1.311,00 (zegge: dertien­honderdelf euro), geheel toe te rekenen aan door een derde beroepsmatig verleende rechtsbijstand, met dien verstande dat betaling aan een van hen bevrijdend werkt ten opzichte van de ander; &#13;
V. gelast dat de raad van de gemeente Overbetuwe aan ap­pellanten het door hen voor de behandeling van de beroepen betaalde griffierecht als volgt vergoedt: &#13;
- aan [appellant sub 1] en anderen € 152,00 (zegge: hon­derdtweeënvijftig euro), met dien verstande dat betaling aan een van hen bevrijdend werkt ten opzichte van de anderen; &#13;
- en aan [appellant sub 2] en I. [appellant sub 2] € 152,00 (zegge: honderdtweeënvijftig euro), met dien verstande dat betaling aan een van hen bevrijdend werkt ten opzichte van de ander. &#13;
Noot &#13;
Een bestemmingsplan is in beginsel een voorbeeld van toe­latingsplanologie: het plan kan gebruik en bebouwing toela­ten, maar niet afdwingen. Uitzondering hierop vormt de zo­geheten voorwaardelijke verplichting. Op het moment dat een voorziening noodzakelijk wordt geacht met het oog op de ruimtelijke aanvaardbaarheid van het plan, verlangt de Afdeling onder omstandigheden dat de voorziening in het plan wordt geregeld, in die zin dat het gebruik conform de bestemming alleen dan is toegestaan indien de voorziening wordt gerealiseerd en instandgehouden. Als voorbeeld kan de uitspraak van de Afdeling van 29 december 2010 (LJN BO9160) dienen: &#13;
“(…) Met het oog op de realisatie van de landschappelijke inpassing heeft de gemeente een planrealisatieovereenkomst gesloten met [belanghebbende] waarin, aldus de toelichting van [belanghebbende] ter zitting, een inspanningsverplich­ting is opgenomen om deze te realiseren. De aanleg van de beoogde beplantingshaag is echter niet in (de voorschriften van) het plan geregeld. Nu uit de stukken en het verhandelde ter zitting is gebleken dat de raad de aanleg van de beplan­tingshaag wel noodzakelijk acht met het oog op de ruimte­lijke aanvaardbaarheid van het plan, heeft de raad de aan­leg daarvan ten onrechte niet in het plan geregeld. Niet valt in te zien dat de raad geen voorschrift in het plan heeft kun­nen opnemen, inhoudende dat het gebruik van het perceel conform de bestemming alleen dan planologisch is toege­staan indien een beplantingshaag als hiervoor bedoeld wordt aangelegd en instandgehouden. Het betoog van [appellant sub 1] dat de landschappelijke inpassing onvoldoende in het plan is gewaarborgd, slaagt. Het college heeft ten onrechte goedkeuring verleend aan het bestreden plandeel.(…)”. &#13;
ie voor een ander (willekeurig) voorbeeld de uitspraak van de Afdeling van 1 juni 2011 (LJN BQ6846). &#13;
In de hierboven opgenomen uitspraak van 9 januari 2013 zijn reeds feitelijk bestaande hagen met ondergroei aan de orde. Afwijking van de vuistregel om een afstand aan te houden van 50 meter tussen gevoelige functies en agrarische bedrijvigheid in de fruitsector waarbij gewasbeschermings­middelen worden gebruikt, was enkel acceptabel vanwe­ge deze hagen. De hagen konden de drift uit de boomgaard in voldoende mate reduceren. Het onderhoud en de instand­houding van de hagen waren civielrechtelijk noch publiek­rechtelijk geregeld. De Afdeling overweegt dat niet valt in te zien dat de raad geen voorschrift in het plan had kunnen op­nemen, inhoudende dat het gebruik van het perceel conform de bestemming alleen dan planologisch is toegestaan indien de hagen in stand worden gehouden. De Afdeling eist dus een voorwaardelijke verplichting. &#13;
Van een consequente lijn is evenwel (nog) geen sprake. Zo oordeelde de Afdeling bijvoorbeeld op 3 oktober 2012 dat de raad zich gelet op de gedetailleerde planregeling en ge­maakte afspraken (die nog niet schriftelijk waren vastge­legd) in redelijkheid op het standpunt had kunnen stellen dat de aanleg van geluidwerende voorzieningen (die eveneens noodzakelijk waren uit oogpunt van een goede ruimtelijke ordening) voldoende was verzekerd. Een specifieke borging in het bestemmingsplan werd door de Afdeling in dat geval niet verlangd (ABRvS 3 oktober 2012, JM 2012,159, m.nt. J.S. Haakmeester). &#13;
P.P.A. Bodden &#13;
&#13;
</content><legacyfootnotes/><footnotes><footnote/></footnotes><auteurs>mr. P.J.J. van Buuren</auteurs><published>2013-04-01 00:00:00</published><modified>2013-04-01 00:00:00</modified><editiondate>2013-04-01</editiondate><htmlpath>https://denhollander.info/artikel/10473</htmlpath></article>
</articles></edition>