<edition><articles><article><jaar>1993</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1993</searchword><id>6080</id><udhid>UDH:TvAR/6080</udhid><titel>Landbouwsteun in de Verenigde Staten</titel><searchwords><searchword>TvAR 5/1993</searchword><searchword>UDH:TvAR/6080</searchword></searchwords><attachments><attachment><name>1993_nr 5_Artikel_Strating.pdf</name><extention>pdf</extention><url>https://denhollander.info/download/5889/ci</url></attachment></attachments><inleiding>1. INLEIDING&#13;
In tegenstelling tot de indruk die de Amerikaanse GATT-onderhandelaars wel hebben geprobeerd&#13;
te wekken, ontvangt de Amerikaanse landbouw een grote hoeveelheid en verscheidenheid&#13;
aan overheidsgelden. Niet alleen ligt het totale bedrag aan overheidssteun in&#13;
de Verenigde Staten (VS) iets hoger dan in de Europese Gemeenschap (EG)1, het bedrag&#13;
per bedrijf zou zelfs tweemaal zo hoog liggen. Door de grotere bedrijfsomvang in de VS&#13;
ligt het steunbedrag per hectare daar echter aanzienlijk lager.&#13;
Wel is het zo dat de verschillende Amerikaanse steunprogramma's duidelijk anders&#13;
werken dan in Europa. Hoge garantieprijzen - als belangrijkste kenmerk van het Gemeenschappelijk&#13;
Landbouwbeleid in Europa - komen in de VS niet voor. Daarnaast is&#13;
deelname aan steunprogramma's veelal vrijwillig (soms op basis van een contract), of&#13;
kan deelname pas een verplichtend karakter krijgen na een referendum onder producenten.&#13;
Wanneer de individuele producent besluit deel te nemen aan de steunprogramma's,&#13;
dan kan hij wel worden verplicht ook te participeren in programma's gericht op produktiebeperking&#13;
en milieubescherming. Ten slotte is er een algehele limiet die het maximum&#13;
bedrag vormt dat een producent aan inkomenssteun van de overheid mag ontvangen.&#13;
Sinds 1990 ligt dit bedrag op US $250 000 per persoon (niet per bedrijf!).&#13;
De diverse steunprogramma' s worden aangekondigd in en periodiek aangepast door de&#13;
zgn. Farm Bills. Een Farm Bill is een federale wet die periodiek moet worden vernieuwd&#13;
en volledig is gewijd aan de Amerikaanse landbouwpolitiek. Een dergelijke wet kiest niet&#13;
alleen welke produkten worden gesteund, maar stelt ook de vorm en hoogte van de steun&#13;
vast, en voorziet verder in bepalingen op het gebied van produktiebeperking, handel, marketing,&#13;
research en milieu. Sinds 1949 heeft elke Farm Bill een geldigheidsduur van vier&#13;
of vijf jaar.&#13;
De uitvoering van de steunprogramma's in de VS is in handen van de Commodity Credit&#13;
Corporation (CCC), gecreëerd in 1933. De CCC is een federale overheidsinstelling&#13;
die niet alleen belast is met de financiële uitvoering van de steunprogramma's, maar ook&#13;
met het beheer, de distributie en het vaststellen van de omvang van de overheidsvoorraden.&#13;
Omdat de CCC over weinig operatief personeel beschikt, geschiedt de daadwerkelijke&#13;
uitvoering van de programma's op lokaal niveau vooral door de Agricultural&#13;
Stabilization and Conservation Service (ASCS). Bijna elke county heeft z'n eigen ASCScomité,&#13;
gekozen door de plaatselijke producenten. Zowel de CCC als de ASCS staan onder&#13;
toezicht van de Amerikaanse minister van landbouw. De Amerikaanse steunprogramma's kunnen ruwweg worden ingedeeld in prijssteun,&#13;
inkomenssteun, produktiebeperking en exportbevordering. Na een korte historische&#13;
schets geeft dit artikel een overzicht van de diverse vormen van overheidssteun aan de&#13;
landbouw in de Verenigde Staten van Amerika.2</inleiding><content>2. HISTORIE&#13;
De basis voor de huidige opzet van de Amerikaanse landbouwpolitiek werd gelegd tijdens&#13;
de crisis in de jaren dertig van deze eeuw. In die periode daalde de index van de&#13;
landbouwprijzen met 56 procent, en daalde het netto agrarische inkomen met 70 procent.3&#13;
De toenmalige maatregelen van de Amerikaanse overheid werden bekend onder de naam&#13;
New Deal landbouwpolitiek, gebaseerd op de campagnebeloften van president Roosevelt.&#13;
De Farm Bill van 1933 introduceerde de belangrijkste steunprogramma's voor de landbouw&#13;
zoals die ook vandaag nog bestaan. Het hoofddoel van de New Deal landbouwprogramma's&#13;
was een stijging van de prijzen voor agrarische produkten. Ook werden&#13;
produktiebeperkende en exportbevorderende maatregelen geïntroduceerd. Veel later, in&#13;
de jaren zeventig, werd een onderscheid gemaakt tussen prijssteun middels overheidsleningen&#13;
enerzijds en inkomenssteun door directe betalingen aan producenten anderzijds. In&#13;
de jaren tachtig werd de prijssteun teruggedrongen zodat lagere prijzen de export konden&#13;
bevorderen. Daarnaast werden vrijwillige braakleggingsprogramma's geïntroduceerd, terwijl&#13;
verplichte braaklegging veelal werd afgewezen. Milieuoverwegingen gingen een rol&#13;
spelen bij braaklegging. De laatste jaren is veel discussie over het terugdringen van de rol&#13;
van de overheid in de Amerikaanse landbouw waar te nemen. Dat dit nog niet zo best lukt&#13;
is volgens veel Amerikanen vooral de schuld van de EG.&#13;
3. PRIJSSTEUN&#13;
Er zijn twee vormen van prijssteun aan de Amerikaanse landbouw te onderscheiden:&#13;
overheidsaankopen van produkten en overheidsleningen aan de agrarische sector. Hoofddoel&#13;
van deze vorm van overheidssteun is het stabiliseren van de prijzen voor landbouwprodukten.&#13;
Er is geen limiet voor de ontvangst van prijssteun.&#13;
3.1. Overheidsaankopen&#13;
In een aantal gevallen intervenieert de Amerikaanse overheid rechtstreeks in de markt&#13;
door de aankoop van landbouwprodukten middels een government purchase program. In&#13;
het geval van melk en zuivelprodukten is de overheid hiertoe zelfs wettelijk verplicht. De&#13;
CCC koopt dan de produkten die aan haar worden aangeboden tegen een wettelijk vastgestelde&#13;
prijs, een steunprijs.4 Is de daadwerkelijke marktprijs echter hoger dan de door de CCC geboden prijs, dan zal de melkveehouder zijn produkt uiteraard op de vrije markt&#13;
aanbieden en verkopen. Op deze manier vormt de steunprijs een minimum- of bodemprijs&#13;
die de zuivelproducent in ieder geval voor zijn produkt kan krijgen. In een aantal andere&#13;
gevallen is de CCC gemachtigd (maar niet verplicht) landbouwprodukten op te kopen om&#13;
tijdelijk de prijzen te ondersteunen.&#13;
3.2. Overheidsleningen&#13;
De prijssteunlening werkt aanzienlijk gecompliceerder. Tegen de oogsttijd biedt de CCC&#13;
producenten van een aantal produkten een postproduction loan aan met de oogst als onderpand&#13;
voor de lening. De duur van de lening is over het algemeen negen maanden. De&#13;
hoogte van de lening (de loan rate) wordt jaarlijks op politiek niveau vastgesteld. De producent&#13;
kan de lening ontvangen voor elke eenheid produkt die hij opslaat onder toezicht&#13;
van de CCC. Het gaat uiteraard om produkten die langere tijd houdbaar zijn.5 De producent&#13;
betaalt zelf de opslagkosten en de rente over de lening. Hij kan op elk gewild moment&#13;
zijn oogst terugclaimen en verkopen op de vrije markt. Doet hij dat, dan moet hij&#13;
wel onmiddellijk de lening plus de rente afbetalen. Hij zal dit echter slechts doen wanneer&#13;
de marktprijs hoger komt te liggen dan het niveau van de lening.&#13;
Het basisidee achter de lening is het gegeven dat de prijzen vlak na de oogst over het&#13;
algemeen op een laag niveau liggen. De producent kan met het geld van de lening zijn&#13;
produktie- en lopende kosten betalen en wachten op een gunstiger moment voor het verkopen&#13;
van zijn oogst. Het karakter van de lening is non-recour se. Dit wil zeggen dat de&#13;
producent nooit minder voor zijn oogst zal ontvangen dan de hoogte van de lening. Wanneer&#13;
bijvoorbeeld de marktprijzen (om wat voor redenen dan ook) aan het einde van de&#13;
negen maanden niet boven de loan rate zijn uitgestegen - en de producent zijn oogst dus&#13;
nog niet verkocht zal hebben - dan gaat het eigendom van de opgeslagen oogst over op&#13;
de CCC. De producent wordt dan verondersteld zijn lening volledig afbetaald te hebben,&#13;
hoe laag de marktprijzen op dat moment ook zijn. Hij is de CCC niets meer schuldig. Op&#13;
deze manier vormt de lening, net als de directe overheidsaankopen, een minimum- of bodemprijs&#13;
waarbeneden de oogst niet zal worden verkocht maar overgaat in handen van de&#13;
overheid.&#13;
Voorbeeld 1: In 1986 was de loan rate voor een bushei (schepel) maïs $1,92. De marktprijs&#13;
kwam uiteindelijk niet hoger dan $1,50. Deelnemende producenten droegen massaal&#13;
hun oogst over aan de CCC en betaalden zo hun lening terug. In 1988 werd het niveau&#13;
van de lening gesteld op $1,77. De latere marktprijs bedroeg $2,50. Producenten verkochten&#13;
zelf hun maïs en betaalden de lening af tegen de oorspronkelijke waarde.6&#13;
Naast deze lening met een looptijd van negen maanden, is er voor de voornaamste granen&#13;
ook de mogelijkheid een lening voor een periode van maximaal driejaar af te sluiten. Gedurende&#13;
de looptijd van de lening houdt de producent zijn opgeslagen oogst in eigendom; de naam van dit programma is dan ook Farmers-owned Reserve. Wanneer de producent&#13;
inschrijft op deze lange-termijnlening, krijgt hij een hogere loan rate (dus meer geld in lening)&#13;
en mogelijk een vrijstelling van rentebetalingen en opslagkosten. De producent mag&#13;
niet eerder tot verkoop overgaan dan nadat de markt een relatief hoge, van te voren vastgestelde&#13;
prijs heeft bereikt, de release prijs.&#13;
De achterliggende gedachte van lange-termijnleningen en opslag is een simpele. Wanneer&#13;
de marktprijzen gedurende een periode laag zijn worden oogsten tijdelijk opgeslagen&#13;
of overgedaan aan de CCC. Door de verminderde toevoer naar de markt zullen de prijzen&#13;
op termijn weer gaan stijgen. Echter niet teveel, want bij hogere prijzen zullen producenten&#13;
en CCC hun voorraden op de markt brengen, hetgeen de prijzen uiteindelijk weer zal&#13;
doen dalen. Op deze manier heeft de combinatie van leningen en opslag een sterk prijs -&#13;
stabiliserend effect.&#13;
4. INKOMENSSTEUN&#13;
Inkomenssteun aan de Amerikaanse landbouw kan bestaan uit directe betalingen, door de&#13;
overheid vastgestelde richtprijzen en diverse vormen van subsidies. Het voornaamste&#13;
oogmerk van inkomenssteun is de stijging van agrarische inkomens en het laag houden&#13;
van voedselprijzen voor de consument.&#13;
4.1. Directe overheidsbetalingen&#13;
Directe overheidsbetalingen kunnen worden ingezet om de produktie van bepaalde agrarische&#13;
produkten te stimuleren, zoals bijvoorbeeld in het geval van wol. Daarnaast worden&#13;
directe betalingen wel gebruikt om producenten schadeloos te stellen voor opgelopen&#13;
verliezen. Een bekend voorbeeld wordt gevormd door de schadeloosstelling van honingproducenten&#13;
voor het verlies van bijen die gedood worden door het gebruik van insectendodende&#13;
bestrijdingsmiddelen. Ten slotte zijn er de disaster payments (maximaal US&#13;
$100 000), directe overheidssteun aan producenten in het geval van klimatologische rampen&#13;
zoals vroege vorst, harde wind, overstromingen en periodes van droogte. Door het&#13;
opzetten van een systeem van erop insurance (oogstverzekering) heeft het Amerikaanse&#13;
Congres vanaf 1980 geprobeerd ad hoc hulp in noodsituaties overbodig te maken, vooralsnog&#13;
met weinig succes.&#13;
4.2. Richtprijzen en deficiency betalingen&#13;
De target price (richtprijs) is een van overheidswege vastgestelde prijs die de producenten&#13;
van bepaalde produkten in ieder geval per eenheid produkt behoren te ontvangen.7&#13;
Deze politiek vastgestelde richtprijs weerspiegelt het minimum prijsniveau dat nodig is&#13;
om de Amerikaanse landbouwer een acceptabel inkomen te garanderen. De huidige Farm Bill bevriest het niveau van de richtprijzen voor de periode 1991-1995 op het niveau van&#13;
1990. Richtprijzen voorzien in directe betalingen aan producenten (deficiency betalingen)&#13;
wanneer de gemiddelde marktprijs voor een produkt zakt beneden de vastgestelde richt&#13;
prijs. Deze betalingen vormen directe inkomenssteun voor de producenten. De hoogte&#13;
van de steun wordt bepaald door het verschil tussen de richtprijs enerzijds en de markt&#13;
prijs of de eerdergenoemde loan rate anderzijds. Hierbij is het kleinste verschil bepalend.&#13;
Met andere woorden, het niveau van de deficiency betaling kan worden uitgerekend door&#13;
de vaststelling van het verschil tussen de richtprijs en de gemiddelde marktprijs per eenheid&#13;
produkt, of het verschil tussen de richtprijs en de loan rate per eenheid produkt. De&#13;
laagste van deze twee bedragen dient te worden vermenigvuldigd met het totale aantal geoogste&#13;
eenheden produkt op een bedrijf. De producenten kunnen aan het begin van het&#13;
oogstjaar een voorschot op de directe betalingen krijgen, terwijl de rest van het bedrag&#13;
aan het einde van het jaar wordt uitgekeerd als het definitieve bedrag wordt vastgesteld&#13;
aan de hand van de omvang van de oogst.&#13;
Voorbeeld 2: De richtprijs voor een bushel maïs is $3,03. De door de overheid aangeboden&#13;
lening bedraagt $1,84 per bushel. De gemiddelde marktprijs komt uiteindelijk uit op&#13;
$1,94. De deelnemende producent ontvangt een betaling van $1,09 per bushel maïs, zijnde&#13;
het verschil tussen de richtprijs en de marktprijs omdat dat kleiner is dan het verschil&#13;
tussen de richtprijs en de loan rate (verschil $1,21).&#13;
De Farm Bill van 1985 verleende toestemming aan de minister van landbouw om in het&#13;
algemeen de loan rate jaarlijks te baseren op de uiteindelijke marktprijzen van de voorafgaande&#13;
jaren. Daarbij mocht het niveau van de lening nooit meer dan 5 procent ineens&#13;
worden verlaagd. Echter, de minister kreeg wel de bevoegdheid om in bepaalde omstandigheden&#13;
een loan rate tot 20 procent lager aan te kondigen, mits hij de deelnemende producenten&#13;
voor het verlies zou compenseren. Dit verlaagde leenniveau wordt de reduced&#13;
of Findley loan rate genoemd.8 De hoogte van dit extra compensatiebedrag (Findley deficiency&#13;
betaling) wordt gevormd door het verschil tussen de oorspronkelijke loan rate en&#13;
de Findley loan rate, of het verschil tussen de oorspronkelijke loan rate en de gemiddelde&#13;
marktprijs over de 12 maanden van het oogstjaar. Opnieuw is het kleinste verschil bepalend&#13;
voor de hoogte van de uitkering. De totale deficiency betalingen worden nu gevormd&#13;
door de som van de normale deficiency betalingen (maar nu met de gemiddelde marktprijs&#13;
uit de eerste vijf maanden van het oogstjaar als uitgangspunt) en de extra Findley&#13;
compensaties.&#13;
Voorbeeld 3: De richtprijs voor een bushel maïs is $3,03. De oorspronkelijke loan rate&#13;
was $2,28. Stel, deze wordt verlaagd met meer dan 5 procent naar $1,82. De&#13;
uiteindelijke marktprijs voor de eerste vijf maanden van het oogstjaar komt uit op $1,63&#13;
(marktprijs 1), terwijl de gemiddelde marktprijs over een periode van 12 maanden&#13;
uitkomt op $1,94 (marktprijs 2). De normale deficiency betaling bedraagt $0,75 per&#13;
bushel maïs. Dit bedrag wordt gevormd door het verschil tussen de richtprijs en de&#13;
oorspronkelijke loan rate, dat immers kleiner is dan het verschil tussen de richtprijs en&#13;
marktprijs 1. De extra Findley deficiency betaling bedraagt $0,34 per bushel, zijnde het&#13;
verschil tussen de oorspronkelijke loan rate en marktprijs 2. Dit verschil is immers kleiner dan het verschil tussen de&#13;
oorspronkelijke loan rate en de gereduceerde loan rate. De totale deficiency betaling komt&#13;
dus uit op $1,09.&#13;
De deficiency betalingen hoeven overigens niet per se in geld te worden uitgekeerd. Betaling&#13;
kan ook geschieden 'in natura': Generic Payment-in-Kind (PIK). PIK betaalt de producenten&#13;
in de vorm van verhandelbare certificaten met een bepaalde waarde die bij de&#13;
CCC kunnen worden ingeleverd in ruil voor opgeslagen landbouwprodukten uit de overheidsvoorraden.&#13;
De certificaten kunnen aantrekkelijk zijn voor handelaren die zo gemakkelijk&#13;
landbouwprodukten op een bepaalde plaats kunnen kopen en verkopen zonder die&#13;
daadwerkelijk te hoeven transporteren of op te slaan. De overheid spaart geld uit en ziet&#13;
op termijn haar voorraden slinken.&#13;
Ook de Amerikanen moeten bezuinigen op de landbouwuitgaven. De Farm Bill van&#13;
1990 introduceerde de regel dat producenten van tarwe, voedergranen, katoen en rijst alleen&#13;
inkomenssteun (deficiency betalingen) kunnen ontvangen voor de oogst op 85 procent&#13;
van hun areaal. Echter, produkten geoogst op de resterende 15 procent komen nog&#13;
wel in aanmerking voor prijssteun.&#13;
4.3. Marketing lening&#13;
Zoals eerder gesteld, als de producent een non-recourse loan heeft ontvangen en de&#13;
marktprijs van zijn produkten aan het einde van de termijn is gezakt beneden het niveau&#13;
van die lening, dan gaat het eigendom van de oogst over op de overheid en dient zo als&#13;
volledige terugbetaling van de lening. In het verleden heeft dit geleid tot enorme overschotten&#13;
voor de CCC. Om verdere voorraadvorming te voorkomen werd de minister van&#13;
landbouw door de Farm Bill van 1985 gerechtigd marketing hans uit te schrijven.9 Onder&#13;
dit concept krijgt de producent de gelegenheid om, ondanks de lage marktprijs, zijn oogst&#13;
toch zelf te verkopen. Vervolgens kan hij de marketing lening volledig afbetalen door de&#13;
opbrengst van de oogst door te sluizen naar de Amerikaanse overheid. Hij mag zijn lening&#13;
dus op marktprijsniveau terugbetalen, zonder het verschil te hoeven bijleggen. Technisch&#13;
gezien is hier sprake van een subsidie. De hoogte van de subsidie wordt bepaald&#13;
door het verschil tussen de loan rate en de marktprijs waartegen het produkt wordt verkocht.&#13;
4.4. Loan deficiency betalingen&#13;
De producent die besluit niet deel te nemen aan de vrijwillige overheidssteun aan de landbouw,&#13;
staat toch niet altijd met lege handen. Voor hem zijn er de loan deficiency payments&#13;
(niet te verwarren met de 'gewone' deficiency betalingen hierboven besproken&#13;
onder 4.2.). Van loan deficiency payments kan alleen sprake zijn als de minister van landbouw&#13;
heeft besloten een marketing lening (zie hierboven onder 4.3.) uit te schrijven.10 De loan deficiency betalingen vormen een subsidie voor producenten die verder geen aanspraak&#13;
op overheidssteun maken. De hoogte van de betaling wordt bepaald op dezelfde&#13;
manier als de hoogte van de subsidie bij de marketing lening, dus op basis van het verschil&#13;
tussen de loan rate en het niveau van terugbetaling tegen marktprijzen. Dientengevolge,&#13;
als een marketing lening wordt uitgeschreven, ontvangen niet participerende&#13;
producenten dezelfde subsidie als zij die wel hebben deelgenomen. Het niet deelnemen&#13;
aan steunprogramma's kan aantrekkelijk zijn voor de producent om niet te hoeven meedoen&#13;
aan de verplichte braaklegging. De CCC wordt niet opgezadeld met extra overheidsvoorraden.&#13;
5. PRODUCTIEBEPERKINGEN&#13;
Vanwege de hoge overheidskosten en het produktiestimulerende effect van de prijs- en&#13;
inkomenssteunprogramma's, zijn er een aantal maatregelen gericht op produktiebeperking&#13;
geïntroduceerd. Betalingen aan de producenten als gevolg daarvan worden meegeteld&#13;
bij de toepassing van de algehele betalingslimiet.&#13;
5.7. Braaklegging&#13;
De producent kan alleen in aanmerking komen voor overheidsleningen en deficiency betalingen&#13;
als hij ook deelneemt aan de produktiebeperkende overheidsprogramma's. Eén&#13;
van deze is het set-aside (braaklegging) programma, sinds 1981 ook wel acreage reduction&#13;
programma (ARP of areaalbeperking) genoemd. Onder dit programma kunnen de&#13;
producenten worden verplicht een gedeelte van hun akkerland uit produktie te nemen.11&#13;
In ruil daarvoor krijgen zij een bepaald bedrag per hectare braak gelegd land. Braaklegging&#13;
moet samengaan met bepaalde natuurbeschermende maatregelen.&#13;
Onvrede over het dwingende karakter van bovengenoemde braakleggingsprogramma's&#13;
heeft geleid tot de introductie van vrijwillige braaklegging. Deze land retirement en diversion&#13;
programma's zijn geen voorwaarden om voor overheidssteun in aanmerking te&#13;
komen. Producenten kunnen uit eigen beweging een bod aan de CCC doen om een deel&#13;
van hun land uit produktie te nemen in ruil voor directe betalingen. Is dit bod voldoende&#13;
aantrekkelijk voor de CCC in vergelijking met het bod van andere producenten, dan&#13;
wordt het aangenomen en sluiten producent en CCC een contract. Bepalingen over de&#13;
precieze uitwerking van een en ander worden in het contract opgenomen. Voor de producent&#13;
is een dergelijk contract in de praktijk slechts interessant wanneer het niveau van de&#13;
braakleggingsbetalingen uitstijgt boven de potentiële verdiensten van het bouwland dat&#13;
hij nu braak laat liggen. Ook hier is het mogelijk dat de producent 'in natura' wordt betaald&#13;
uit de CCC voorraden. 5.2. Produktiequota's&#13;
Voor veel belangrijke gewassen zijn in de jaren vijftig en zestig maximale produktiehoeveelheden&#13;
ingesteld om zo een prijsverhoging voor bepaalde produkten te bewerkstelligen.&#13;
Deze quota's werden gebaseerd op de verwachte nationale consumptie en de&#13;
geschatte exportbehoefte van een bepaald produkt. Aan individuele producenten werden&#13;
deze maximale hoeveelheden vervolgens toegewezen op grond van hun produktiehistorie.&#13;
Aanvankelijk werd slechts een maximaal aantal te bebouwen hectaren vastgesteld. Toen&#13;
de producenten de hun toegewezen hectaren steeds intensiever gingen bebouwen werden&#13;
ook individuele produktieplafonds naar hoeveelheid ingesteld. Produktiequota's worden&#13;
heden ten dage eigenlijk niet meer toegepast voor de belangrijke produkten omdat de export&#13;
erdoor zou worden benadeeld. Momenteel gelden alleen verplichte quota's voor de&#13;
verbouw van tabak en pinda's.&#13;
5.3. Conservation reserve program (crp)&#13;
De Farm Bill van 1985 biedt producenten de mogelijkheid om hun marginale landbouwgronden&#13;
uit produktie te nemen en daarvoor financieel gecompenseerd te worden door de&#13;
overheid. Het CRP kent een eigen, aparte betalingslimiet van US $50 000. De Farm Bill&#13;
van 1990 bracht ook landbouwgronden in gebieden met een gevoelige waterhuishouding&#13;
onder het CRP. Op deze manier wordt getracht het gecombineerde doel van produktiebeperking&#13;
en natuurbescherming te bereiken. De producent kan een bod doen aan de overheid&#13;
om tegen betaling erosiegevoelig of anderszins kwetsbaar bouwland (bijvoorbeeld&#13;
wetlands) voor bepaalde tijd uit produktie te nemen. De overheid kan van haar kant bepaalde&#13;
voorwaarden stellen. Komen partijen tot overeenstemming, dan wordt een contract&#13;
gesloten. Gedurende de looptijd van het contract mag de producent niets verbouwen op of&#13;
oogsten van het desbetreffende perceel, maar moet wel bepaalde natuurbeschermende&#13;
maatregelen nemen (bijvoorbeeld het planten van gras en bomen). Wettelijke voorschriften&#13;
schrijven gedetailleerd voor welke bepalingen een contract dient te bevatten.&#13;
6. EXPORTBEVORDERENDE MAATREGELEN&#13;
De Amerikaanse overheid beschikt over diverse instrumenten om de export van landbouwprodukten&#13;
naar derde landen te vergemakkelijken. Exporteurs kunnen financiële&#13;
steun krijgen bij het promoten van hun produkten in het buitenland. Potentiële importlanden&#13;
kunnen worden overgehaald tot aankoop van Amerikaanse landbouwprodukten middels&#13;
aantrekkelijke financierings- en kredietmogelijkheden verleend of gegarandeerd door&#13;
de Amerikaanse overheid. In het kader van de ontwikkelingshulp kan geput worden uit de&#13;
CCC voorraden voor het verlenen van voedselhulp. De belangen van de Amerikaanse&#13;
producenten worden daarbij nauwlettend in het oog gehouden.12 Het belangrijkste en internationaal&#13;
meest omstreden exportprogramma is zonder twijfel het Export Enhancement&#13;
Program. 6.1. Export enhancement program&#13;
Het Export Enhancement Program (EEP) kent certificaten toe aan de exporteurs van bepaalde&#13;
landbouwprodukten.13 Deze certificaten kunnen bij de CCC worden ingewisseld&#13;
tegen produkten uit de overheidsvoorraden. De op deze manier verkregen extra produkten&#13;
moeten als een bonus worden ingezet om de transactie met een mogelijk importerend&#13;
land te vergemakkelijken. In principe wordt de verkoop gesloten tegen de wereldmarktprijs,&#13;
maar door de toegekende en toegevoegde bonus valt de daadwerkelijke prijs per&#13;
eenheid produkt aanzienlijk lager uit. Dit principe - ook wel aangeduid als 'buy one get&#13;
one free' - maakt het kopen van Amerikaanse produkten op de wereldmarkt kunstmatig&#13;
aantrekkelijk.&#13;
In de regelgeving van het EEP programma wordt nadrukkelijk gewezen op de mogelijkheid&#13;
voor Amerikaanse exporteurs op deze manier de concurrentie aan te gaan met&#13;
produkten uit landen die volgens Amerikaanse waarneming oneerlijk concurreren op de&#13;
wereldmarkt voor landbouwprodukten. Het behoeft weinig betoog dat hier met name de&#13;
EG wordt bedoeld. Herhaaldelijk is dan ook van Amerikaanse kant gesteld dat het EEP&#13;
alleen kan worden afgeschaft als de Gemeenschap haar exportsubsidies afschaft. In het&#13;
recente Blairhouse Akkoord (ook wel het Oliezaden Akkoord genoemd) van november&#13;
1992 tussen de EG en de VS is afgesproken dat de exportbonussen en het volume van de&#13;
op deze manier gesubsidieerde export met 36 respectievelijk 21 procent moeten worden&#13;
verminderd. Nu dit bilaterale akkoord vooralsnog niet heeft geleid tot een algemeen akkoord&#13;
over de landbouwsteun met de andere GATT-partners in het kader van de Uruguay&#13;
ronde, heeft de nieuwe minister van landbouw in de regering Clinton, Mike Espy, aangekondigd&#13;
te overwegen de Amerikaanse exportsubsidies voor landbouwprodukten te verhogen&#13;
en de kredietgaranties te verruimen.14&#13;
7. SLOT&#13;
Naast deze meest belangrijke vormen van steun aan de Amerikaanse landbouw, zijn er&#13;
ten slotte nog een aantal minder opvallende steunregelingen van kracht. De vleeskoeiensector&#13;
bijvoorbeeld - dè nationale hobby in de VS - wordt slechts op beperkte schaal gesteund:&#13;
in gebieden die in het bezit zijn van de federale overheid mogen plaatselijke&#13;
ranchers hun vee tegen sterk gereduceerde tarieven laten grazen. Ook verdient vermelding&#13;
het feit dat agrarische producenten in het droge westen van de VS kunnen profiteren&#13;
van sterk gesubsidieerde watertarieven voor de irrigatie van hun gewassen. Voor de&#13;
groenten- en fruitsector zijn marktverordeningen vastgesteld die zowel vraag en aanbod,&#13;
als prijs en kwaliteit beïnvloeden.&#13;
De Amerikaanse landbouw wordt van overheidswege op grote schaal financieel gesteund.&#13;
De steunprogramma's zijn over het algemeen complex en fraudegevoelig. Op een&#13;
bedrijf met verschillende soorten gewassen kunnen leningen, deficiency betalingen, verplichte&#13;
en vrijwillige braaklegging naast en door elkaar van toepassing zijn. Overschrijdingen&#13;
van de betalingslimiet zijn vaak uitermate moeilijk vast te stellen. Het is dan ook niet verwonderlijk dat een belangrijk deel van het Amerikaanse landbouwrecht zich toespitst&#13;
op beroepsmogelijkheden tegen de beslissingen van de ASCS comité's inzake de&#13;
toepassing en uitvoering van de steunprogramma's.15&#13;
De Amerikanen wijzen er graag op dat hun methode van landbouwsteun aanzienlijk&#13;
minder marktverstorend werkt dan de Europese. Het zal dan ook geen toeval zijn dat door&#13;
de hervormingen van het plan Mac Sharry - lagere prijzen gecombineerd met inkomenstoeslagen&#13;
per hectare en per dier - de Europese landbouwpolitiek lijkt op te schuiven in&#13;
de richting van het Amerikaanse systeem.</content><legacyfootnotes>1. De EG heeft in 1992 rond de 35 miljard ECU (US $48 miljard) besteed aan de landbouw. De&#13;
VS-begroting noemt een bedrag van rond de US $59 miljard voor het boekjaar 1992/93. Zie Wall Street&#13;
Journal, 30 jan. 1992, p. A6.&#13;
2. De lezer zij zich bewust van het feit dat vanwege de enorme complexiteit van de materie hier moet&#13;
worden volstaan met een beschrijving van slechts de hoofdpunten van de Amerikaanse landbouwpolitiek.&#13;
3. R.D. Knutson, J.B. Penn en W.T. Boehm: 'Agricultural &amp; Food Policy', p. 233 (Prentice Hall, 2e druk,&#13;
1990).&#13;
4. De Farm Bill van 1990 stelde de steunprijs voor melk op $10,10 per hundredweight (ongeveer 50 kg).&#13;
5. De produkten waarvoor momenteel een loan rate is vastgesteld zijn: voedergranen (maïs, haver, gerst en&#13;
sorghum) tarwe, rijst, katoen, sojabonen en andere oliezaden, rietsuiker en honing.&#13;
6. De cijfers van deze en volgende voorbeelden zijn gebaseerd op een publikatie van het Amerikaanse&#13;
Ministerie van Landbouw: 'The Basic Mechanisms of U.S. Farm Policy' (USDA, 1990).&#13;
7. Richtprijzen zijn momenteel vastgesteld voor de volgende agrarische produkten: tarwe, rijst, maïs,&#13;
sorghum, gerst, haver, milo en katoen. De producenten van sojabonen wezen inkomenssteun af, maar&#13;
maken wel gebruik van prijssteun.&#13;
8. Dit idee werd oorspronkelijk geopperd door Paul Findley, lid van het Amerikaanse Huis van&#13;
Afgevaardigden.&#13;
9. Marketing leningen worden momenteel verplicht uitgeschreven voor rijst, katoen, sojabonen en andere&#13;
oliezaden, en kunnen worden uitgeschreven voor voedergranen en tarwe.&#13;
10. Loan deficiency betalingen zijn momenteel mogelijk voor rijst, sojabonen en katoen.&#13;
11. Het ARP functioneert momenteel voor tarwe, maïs, rijst en katoen. De grootte van het uit produktie te&#13;
nemen areaal verschilt sterk naar produkt en marktsituatie. Het varieert van minimaal 7,5 procent (maïs) tot&#13;
maximaal 35 procent (rijst).&#13;
12. Zie L.V. Mayer, 'Farm Policy as Foreign Policy' 37 Drake Law Review p. 223-229 (1987-88).&#13;
13. De volgende produkten hebben geprofiteerd van een EEP bonus: tarwe, gerst, griesmeel, sorghum, rijst,&#13;
kippevoer, plantaardige olie, kippen, melkkoeien en eieren.&#13;
14. Zie Agrarisch Dagblad, 10 februari 1993.&#13;
15. Voor een overzicht van de juridische aspecten van de steunprogramma's, zie J.W. Looney, J.R. Wilder,&#13;
S. Brownback, en J.B. Wadley: 'Agricultural Law: A Lawyer's Guide to Representing Farm Clients' p.&#13;
191-237 (American Bar Association, 1990).</legacyfootnotes><footnotes><footnote/></footnotes><auteurs>Mr. HA. Strating, LL.M.</auteurs><published>1993-05-01 00:00:00</published><modified>1992-01-06 00:00:00</modified><editiondate>1993-05-01</editiondate><htmlpath>https://denhollander.info/artikel/6080</htmlpath></article>
</articles></edition>