<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2014</searchword><id>11016</id><udhid>UDH:TvAR/11016</udhid><titel>Tuchtrecht in de landbouw. Preadvies Vereniging voor Agrarisch Recht 2014</titel><searchwords><searchword>TvAR 3/2014</searchword><searchword>UDH:TvAR/11016</searchword></searchwords><attachments><attachment><name>TvAR2014_03_03_Tuchtrecht.pdf</name><extention>pdf</extention><url>https://denhollander.info/download/9427/ci</url></attachment></attachments><inleiding>1. Inleiding&#13;
Tuchtrecht speelt al sinds 1933 een rol in de landbouw. Met de Wet tuchtrechtspraak bedrijfsorganisatie 2004 heeft het tuchtrecht van de publiekrechtelijke bedrijfsorganisatie voor een periode van tien jaar een belangrijke plek ingenomen bij de handhaving van agrarische regelgeving. Nu de Wet opheffing bedrijfslichamen1 naar verwachting eind 2014 in werking treedt, vervalt daarmee ook het tuchtrecht voor de publiekrechtelijke bedrijfsorganisatie.2 Hoewel hiermee de indruk gewekt kan worden dat het tuchtrecht daarmee helemaal verdwijnt, betekent dit niet het einde voor het tuchtrecht in de landbouw. Bij het traject van de opheffing van de publiekrechtelijk bedrijfsorganisatie en de wijze waarop over de mogelijkheid van tuchtrecht in de toekomstige organisatie wordt heengestapt, bekruipt mij soms het gevoel dat ten aanzien van tuchtrecht ‘onbekend maakt onbemind’ een rol speelt. Met deze bijdrage vraag ik aandacht voor het tuchtrecht als waardevol handhavingsinstrument in de agrarische sector.3&#13;
Voordat ik aandacht besteed aan het belang van het tuchtrecht en de toekomstmogelijkheden ervan, zal ik kort de geschiedenis schetsen van het tuchtrecht in de landbouw, vervolgens tuchtrecht in het algemeen toelichten, en tenslotte een overzicht geven van de thans actieve tuchtgerechten in de landbouw en de tuchtrechtelijke maatregelen.</inleiding><content>2. Geschiedenis&#13;
Tuchtrecht in de landbouw is ontstaan naar aanleiding van de landbouwcrisis eind jaren 20 van de vorige eeuw. De Landbouwcrisiswet van 1933 verleende de overheid bevoegdheden tot het nemen van maatregelen in het belang van de landbouw. De organisatie van deze wet werd neergelegd in het Crisis Organisatiebesluit. Voor overtredingen werd het tuchtrecht in het leven geroepen. Daarnaast werd in het begin van de tweede wereldoorlog het Voedselvoorzieningsbesluit 1941, ter regulering van productie en distributie van voedingsmiddelen, ingesteld. Overtredingen van dit besluit werden strafrechtelijk gehandhaafd. De handhaving van sociaal economische ordeningswetgeving was in die periode versnipperd omdat zowel strafrecht als tuchtrecht werd toegepast.4&#13;
De Wet Economische Delicten van 1951 (WED) moest hier een einde aan maken.&#13;
Op grond van deze wet kunnen voor strafbare feiten, zoals in art. 1 opgenomen, geen andere straffen en maatregelen worden opgelegd dan genoemd in deze wet tenzij bij wet anders is bepaald. Art. 5 WED:&#13;
‘Tenzij bij de wet anders is bepaald, kunnen ter zake van economische delicten geen andere voorzieningen met de strekking van straf of tuchtmaatregel worden getroffen dan de straffen en maatregelen, overeenkomstig deze wet op te leggen.’&#13;
Op zich is dit een opmerkelijke bepaling omdat hiermee tuchtrecht voor economische delicten mogelijk bleef terwijl dit ook een gelegenheid was geweest hier een einde aan te maken; er was dus voldoende draagvlak voor het tuchtrecht om deze mogelijkheid open te houden.&#13;
3. Tuchtrecht algemeen&#13;
Het tuchtrecht kent een wettelijke en niet-wettelijke variant. De niet-wettelijke vorm is het verenigingstuchtrecht zoals bijvoorbeeld het hieronder opgenomen tuchtrecht bij de Koninklijke Nederlandse Hippische Sportfederatie (KNHS). In het wettelijk tuchtrecht is onderscheid te maken tussen hiërarchisch en niet-hiërarchisch tuchtrecht. Het niet-hiërarchisch tuchtrecht is weer onder te verdelen in tuchtrecht voor de vrije beroepen (dierenartsen, notarissen, advocaten, accountants) en economisch tuchtrecht.5 Het tuchtrecht in deze bijdrage valt, met uitzondering van het veterinair tuchtrecht en het KNHS-tuchtrecht onder het wettelijk economisch tuchtrecht. Het economisch tuchtrecht betreft de toepassing van tuchtrecht op gedragingen die een inbreuk vormen op via wettelijke voorschriften bereikte ordening in een bepaalde bedrijfstak.6 Kenmerkend voor tuchtrecht is sanctierecht ‘in eigen kring’. In de landbouw bestaat die eigen kring uit een bepaalde bedrijfstak of productiekolom.&#13;
Tuchtrecht is sanctierecht en het economisch tuchtrecht heeft veel gelijkenissen met het strafrecht, niet alleen voor wat betreft de sancties die opgelegd kunnen worden maar ook voor wat betreft de procesregels. Een belangrijk verschil is dat het tuchtrecht van toepassing is op een beperkte kring die met elkaar ‘eigen regels’ hebben afgesproken en het strafdoel gericht is op ‘opvoeding’ van de overtreder.7&#13;
4. Tuchtrechtcolleges in de landbouw&#13;
De wetgever heeft op grond van art. 5 WED in een aantal&#13;
wetten bepaald dat tuchtrechtspraak kan worden uitgeoefend&#13;
ten aanzien van economische delicten. Voor de landbouw&#13;
betreft dat de Landbouwkwaliteitswet (LKW), de Wet dieren&#13;
en de voorganger daarvan, de Gezondheids- en welzijnswet&#13;
voor dieren, en de Wet op de Bedrijfsorganisatie (Wbo).&#13;
De Zaaizaad en Plantgoedwet kende voorheen tuchtrecht.&#13;
De Nederlandse Algemene Keuringsdienst voor zaaizaad en&#13;
pootgoed van landbouwgewassen (NAK) alsmede de Stichting&#13;
Nederlandse Algemene Kwaliteitsdienst Tuinbouw&#13;
(Naktuinbouw) hadden beiden een Tuchtcollege benoemd.&#13;
Met de inwerkingtreding van de Zaaizaad en Plantgoedwet&#13;
2005 is dit tuchtrecht komen te vervallen. De reden voor het&#13;
schrappen van het tuchtrecht was het vervallen van de aansluitplicht&#13;
bij de keuringsinstellingen en het schrappen van&#13;
de regelgevende bevoegdheid van de keuringsinstellingen&#13;
waardoor niet langer gesproken kon worden van rechtsregels&#13;
die slechts voor een beperkte groep belanghebbenden&#13;
van belang zijn en zich om die reden lenen voor tuchtrechtelijke&#13;
handhaving.8 Diezelfde redenering wordt thans gevolgd&#13;
bij het voorstel het tuchtrecht voor de PBO te schrappen&#13;
(zie hieronder paragraaf 9).&#13;
4.1 Landbouwkwaliteitswet&#13;
Ingevolge art. 8 LKW kan uitvoering van bepaalde wettelijke&#13;
taken worden belegd bij privaatrechtelijke rechtspersonen,&#13;
controle-instellingen genoemd. Er zijn op grond van het&#13;
Landbouwkwaliteitsbesluit 2007 drie controle-instellingen&#13;
die hiermee belast zijn:&#13;
–– De Stichting Kwaliteits-Controle-Bureau voor Groenten&#13;
en Fruit (KCB);&#13;
–– Stichting Skal;&#13;
–– Stichting Bloembollenkeuringsdienst (BKD).&#13;
Art. 13 LKW bepaalt dat bij overtreding van bij of krachtens&#13;
een landbouwkwaliteitsbesluit gestelde regelen een of meer&#13;
tuchtrechtelijke maatregelen kunnen worden opgelegd. Controle-&#13;
instellingen kunnen hiertoe, met inachtneming van het&#13;
Tuchtrechtbesluit landbouwkwaliteitswet, een tuchtrechtreglement&#13;
vaststellen waarmee de samenstelling, bevoegdheid&#13;
van het tuchtgerecht alsmede de rechtsgang van het tuchtrechtelijk&#13;
geding wordt geregeld. Art. 13 LKW verklaart&#13;
een groot deel van de Wet Tuchtrechtspraak bedrijfsorganisatie&#13;
2004 (Wet turbo) van overeenkomstige toepassing.&#13;
Het betreft tuchtrechtelijke maatregelen, de procedure en&#13;
het beroep bij het College van Beroep voor het bedrijfsleven&#13;
(Cbb). De bepalingen in het Tuchtrechtbesluit landbouwkwaliteitswet&#13;
zijn specifiek toegespitst op de bij het Landbouwkwaliteitsbesluit&#13;
aangewezen controle-instellingen.&#13;
Tuchtgerecht KCB9&#13;
De Stichting Kwaliteits-Controle-Bureau voor Groenten en&#13;
Fruit houdt toezicht op bij of krachtens het Landbouwkwaliteitsbesluit&#13;
2007 gestelde regels ten aanzien van groenten en&#13;
fruit, bananen, krenten en rozijnen. Het KCB heeft op grond&#13;
van de LKW een tuchtrechtreglement vastgesteld. Het secretariaat&#13;
van het tuchtgerecht is ondergebracht bij een advocatenkantoor.&#13;
Het tuchtgerecht bestaat uit een voorzitter,&#13;
vice-voorzitter alsmede 4 deskundige leden. Tegen uitspraken&#13;
van het Tuchtgerecht staat beroep open bij het College&#13;
van Beroep voor het bedrijfsleven. Gevallen waarin sprake&#13;
is van meerdere overtredingen binnen een korte periode of&#13;
bij ernstige overtredingen wordt de zaak overgenomen door&#13;
de Nederlandse Voedsel- en Warenautoriteit (NVWA)10. Uitspraken&#13;
worden niet gepubliceerd.11&#13;
Skal-Tuchtgerecht&#13;
Stichting Skal is een onafhankelijke organisatie die toezicht&#13;
houdt op de biologische productie in Nederland door het&#13;
certificeren en controleren van bedrijven. Zo’n 1600 biologische&#13;
boeren en 1700 levensmiddelenfabrikanten staan onder&#13;
toezicht van Skal.12 Skal heeft het Skal-Tuchtgerecht ingesteld&#13;
en het Skal-Reglement tuchtrecht vastgesteld. Het&#13;
tuchtgerecht is gevestigd in Zwolle en bestaat uit een rechter&#13;
als voorzitter en twee leden waarvan jurist en een deskundige,&#13;
bijgestaan door een secretaris. Overtredingen van biologische&#13;
wetgeving worden door Skal onderverdeeld in licht/&#13;
ernstig/fataal en vanaf de gradatie ernstig wordt een schriftelijk&#13;
verklaring opgemaakt die voorgelegd wordt aan het&#13;
tuchtgerecht. Skal heeft een convenant met de NVWA dat&#13;
zaken die buiten het tuchtrecht vallen zoals misdrijven en&#13;
valsheid in geschrifte, aan de officier van justitie worden&#13;
voorgelegd en strafrechtelijk worden afgedaan.13 Het Tuchtgerecht&#13;
houdt ongeveer één zitting per jaar waar gemiddeld&#13;
drie zaken worden behandeld. Tegen een uitspraak van het&#13;
Skal-Tuchtgerecht in eerste aanleg kan beroep worden ingesteld&#13;
bij het College van Beroep voor het bedrijfsleven. Uitspraken&#13;
worden niet gepubliceerd.&#13;
Tuchtgerecht BKD&#13;
Stichting Bloembollenkeuringsdienst (BKD) houdt toezicht&#13;
op de naleving van regels ten aanzien van teeltmateriaal&#13;
van bloembollen.14 Het BKD heeft 1200 aangesloten telers&#13;
en 220 exportbedrijven. De BKD heeft een keuringsreglement&#13;
opgesteld waarin onder andere de wijze wordt geregeld&#13;
waarop keuringen en controles worden uitgevoerd. De kwaliteitseisen&#13;
van de bloembollen worden beschreven in uitvoeringsrichtlijnen&#13;
van de BKD. In de statuten van de stichting&#13;
is tuchtrecht opgenomen en de stichting heeft het Reglement&#13;
tuchtrechtspraak BKD 2005 vastgesteld. Het tuchtgerecht bestaat&#13;
uit een voorzitter en 4 deskundige leden bijgestaan door&#13;
een secretaris. Het secretariaat is ondergebracht bij een advocatenkantoor&#13;
in Rijswijk. Het tuchtgerecht houdt 2 maal per&#13;
jaar zitting waar 3 a 4 zaken worden behandeld. Daarnaast&#13;
worden ongeveer 30 a 35 zaken per jaar door de voorzitter&#13;
afgedaan. Uitspraken worden niet gepubliceerd.15&#13;
4.2 Wet Dieren&#13;
Op grond van het Besluit dierlijke producten zijn als controle-&#13;
instelling aangewezen:&#13;
–– Het Controle Orgaan voor Kwaliteitsaangelegenheden&#13;
in de Zuivel (COKZ);&#13;
–– Stichting Skal.&#13;
Op de uitvoering en toezicht van de keuring door aangewezen&#13;
controle-instellingen zijn art. 13 van de LKW en het&#13;
Tuchtrechtbesluit landbouwkwaliteitswet van overeenkomstige&#13;
toepassing.16&#13;
Tuchtgerecht COKZ&#13;
Controle Orgaan voor Kwaliteitsaangelegenheden in de Zuivel&#13;
(COKZ)17 is een privaatrechtelijk controle-instelling die&#13;
toezicht houdt op de kwaliteitseisen voor kaas, zuigelingenvoeding&#13;
voor derde landen en EU-beschermde kaassoorten.&#13;
Daarnaast heeft het COKZ met ingang van 1 juli 2012 de&#13;
wettelijke taken op het gebied van controle van eieren en&#13;
pluimveevlees overgenomen van Stichting Controlebureau&#13;
Pluimvee, Eieren en Eiproducten (CPE) en deze ondergebracht&#13;
in een aparte dienst: De Nederlandse Controle Autoriteit&#13;
Eieren (NCAE).18 Hiermee is ook het Tuchtgerecht CPE&#13;
ondergebracht bij het COKZ. Het COKZ heeft een tuchtrechtreglement&#13;
vastgesteld en een tuchtgerecht benoemd.&#13;
Het tuchtgerecht bestaat uit een voorzitter en een vice-voorzitter&#13;
alsmede drie deskundige leden op het gebied van kaas&#13;
en drie op het gebied van eieren. De secretaris is in dienst&#13;
van het COKZ maar voor de werkzaamheden van het tuchtgerecht&#13;
geen verantwoording schuldig aan het COKZ. Het&#13;
tuchtgerecht is lange tijd niet actief geweest maar in oktober&#13;
2013 heeft weer een zitting plaatsgevonden. Uitspraken&#13;
worden niet gepubliceerd.19&#13;
Veterinair tuchtcollege&#13;
In de Wet op de uitoefening van de diergeneeskunde 1990&#13;
(WUD) is het veterinair tuchtrecht opgenomen. Het Veterinair&#13;
Tuchtcollege20 behandelt klachten over diergeneeskundige&#13;
zorg, voor beroepszaken is een Veterinair Beroepscollege&#13;
ingesteld.&#13;
Het betreft klachten over bijvoorbeeld dierenartsen, dierenartsassistenten&#13;
en dierverloskundigen. Dit tuchtrecht valt onder&#13;
tuchtrecht voor vrije beroepen en verschilt daarin van&#13;
het economisch tuchtrecht dat een particulier een zaak aanhangig&#13;
kan maken bij het tuchtgerecht. Het Tuchtcollege&#13;
oordeelt niet over schade maar beoordeeld alleen of er zorgvuldig&#13;
is gehandeld bij de beroepsuitoefening. Voor een&#13;
eventuele schadevergoeding als gevolg van niet-zorgvuldig&#13;
handelen is een gang naar de civiele rechter noodzakelijk.&#13;
Indien het een zaak van algemeen belang betreft kan een&#13;
klachtenambtenaar een zaak aanbrengen.&#13;
In het nog niet in werking getreden paragraaf 5 van de Wet&#13;
Dieren wordt het veterinair tuchtrecht zoals geregeld in de&#13;
WUD gehandhaafd (artikelen 8.15 t/m 8.43). Er zijn ten&#13;
opzicht van de WUD wel een aantal wijzigingen aangebracht.&#13;
21&#13;
Uitspraken van het Veterinair Tuchtrecht zijn te vinden op&#13;
www.tuchtrecht.nl.&#13;
4.3 Wet op de Bedrijfsorganisatie (Wbo)&#13;
Met de Wet tuchtrechtspraak bedrijfsorganisatie uit 1954 is&#13;
wettelijk tuchtrecht voor de publiekrechtelijke bedrijfsorganisatie&#13;
ingevoerd maar strafrecht was het uitgangspunt.&#13;
Tuchtrecht was mogelijk indien een bedrijfslichaam bij verordening&#13;
de bevoegdheid, samenstelling van het tuchtgerecht&#13;
en de rechtsgang had geregeld. De pluimvee- en eierenbranche&#13;
had dat destijds op deze wijze geregeld.22 Met&#13;
een wetswijziging in 1999 werd met art. 104 Wbo het tuchtrecht&#13;
uitgangspunt voor de handhaving van publiekrechtelijke&#13;
regelgeving in plaats van strafrecht.23 Aanleiding was&#13;
onder meer een geconstateerd handhavingstekort en het ontlasten&#13;
van rijksinspectiediensten en de rechterlijke macht.&#13;
Aanwijzing van een overtreding in een verordening als strafbaar&#13;
feit kan nog slechts plaatsvinden, indien dat nodig is&#13;
voor de bescherming van de door de betrokken bepaling beschermde&#13;
belangen.24 Op 1 april 2004 is de Wet Tuchtrechtspraak&#13;
Bedrijfsorganisatie 200425(Wet turbo) in werking&#13;
getreden waarin de tuchtrechtelijke maatregelen, de samenstelling&#13;
van de tuchtgerechten, de procesgang, het beroep en&#13;
de tenuitvoerlegging zijn geregeld.&#13;
Niet alle bedrijf- en productschappen hebben een tuchtgerecht&#13;
ingesteld. Indien in verordeningen geen bepalingen&#13;
zijn opgenomen die tot een tuchtrechtelijke maatregel kunnen&#13;
leiden is dat ook niet nodig.&#13;
De volgende tuchtgerechten zijn operationeel:&#13;
–– Tuchtgerecht Productschap Vee en Vlees&#13;
–– Tuchtgerecht Productschap Pluimvee en Eieren&#13;
–– Tuchtgerecht Akkerbouwproductschappen&#13;
–– Tuchtgerecht Productschap Vis&#13;
Het Tuchtgerecht Productschap Vee en Vlees en het Tuchtgerecht&#13;
Productschap Pluimvee en Eieren zijn formeel twee&#13;
tuchtgerechten maar in praktijk is door de vorm van samenwerking&#13;
sprake van één tuchtgerecht.26 Het gemeenschappelijk&#13;
secretariaat is ondergebracht bij de Productschappen&#13;
Vee, Vlees en Eieren (PVE). Uitspraken worden gepubliceerd&#13;
op www.tuchtrecht.nl.&#13;
Het Tuchtgerecht Akkerbouwproductschappen en het Tuchtgerecht&#13;
Productschap Vis zijn ondergebracht bij het Instituut&#13;
voor Agrarisch Recht.27 Het Tuchtgerecht Akkerbouw&#13;
is ingesteld ten behoeve van het Productschap Akkerbouw,&#13;
het Productschap Diervoeder, het Productschap Wijn, en het&#13;
Productschap Tuinbouw. Uitspraken van het Tuchtgerecht&#13;
Akkerbouwproductschappen worden gepubliceerd op www.tuchtrecht.nl, de uitspraken van het Tuchtgerecht Productschap&#13;
vis worden niet gepubliceerd.&#13;
Alle uitspraken van het College van Beroep voor het bedrijfsleven&#13;
naar aanleiding van beroepen gericht tegen tuchtuitspraken&#13;
van deze tuchtgerechten worden gepubliceerd op&#13;
www.rechtspraak.nl.&#13;
4.4 KNHS -tuchtrechtspraak28&#13;
Een vreemde eend in de bijt van dit artikel is het tuchtrecht&#13;
van de Koninklijke Nederlandse Hippische Sportfederatie&#13;
(KNHS).29 Dit is een vorm van verenigingstuchtrecht, nietwettelijk&#13;
tuchtrecht genoemd. Verenigingen kunnen in hun&#13;
statuten tuchtrecht opnemen, ieder lid van de vereniging is&#13;
onderworpen aan dat tuchtrecht. Zo ligt ook de grondslag&#13;
voor de KNHS-tuchtrechtspraak in de KNHS-Statuten. Er&#13;
is een KNHS-tuchtrechtreglement waarin de bevoegdheden&#13;
zijn vastgelegd van de Aanklager, het Tuchtcollege en&#13;
de Raad van Appèl, de procedure alsmede de op te leggen&#13;
sancties. Leden van de tuchtrechtcolleges beschikken over&#13;
relevante hippische kennis. De Aanklager, benoemd door&#13;
het Federatiebestuur, is uitsluitend bevoegd een zaak aan te&#13;
brengen bij het tuchtcollege.&#13;
5. Rechtsgang economisch tuchtrecht&#13;
Een zaak wordt bij een tuchtgerecht aangebracht met een&#13;
verklaring van het bestuur van de controle-instelling of de&#13;
voorzitter van een bedrijfslichaam. Indien de overtreding afgedaan&#13;
kan worden met een berisping of een boete van minder&#13;
dan € 225,- kan de zaak door de voorzitter zonder mondelinge&#13;
behandeling worden afgedaan. Voor de overige&#13;
zaken wordt betrokkene binnen 8 weken opgeroepen voor&#13;
een zitting van het tuchtgerecht. De zittingen zijn openbaar.&#13;
Indien betrokkene niet verschijnt, wordt verstek verleend of&#13;
wordt betrokkene nogmaals opgeroepen. Het tuchtgerecht&#13;
doet schriftelijk uitspraak en de uitspraak houdt in de beslissing&#13;
omtrent het al dan niet opleggen van een tuchtrechtelijke&#13;
maatregel alsmede de gronden en voorschriften waarop&#13;
zij berust. Tegen deze beslissing kan zowel de bestuurder/&#13;
voorzitter van het bedrijfslichaam als betrokkene binnen 6&#13;
weken beroep instellen bij het Cbb.&#13;
6. Sancties&#13;
De door een tuchtgerecht op grond van de Wet turbo30 en&#13;
LKW31 op te leggen sancties zijn:&#13;
a. berisping;&#13;
b. geldboete;32&#13;
c. openbaarmaking van de uitspraak op kosten van de&#13;
betrokkene;&#13;
d. het onder verscherpte controle stellen van het bedrijf&#13;
van de betrokkene op zijn kosten voor ten hoogste&#13;
twee jaar.&#13;
Doorgaans wordt als sanctie een boete opgelegd. Het boetebedrag&#13;
kan voor een deel bestaan uit het economisch voordeel&#13;
dat de overtreder heeft genoten als gevolg van de overtreding&#13;
en dat hem op deze wijze wordt ontnomen.&#13;
Het bedrag van de geldboete die opgelegd kan worden is&#13;
maximaal een bedrag van de derde categorie, bedoeld in art.&#13;
23, vierde lid van het Wetboek van Strafrecht (€ 7.800,-).&#13;
Deze geldboete kan worden verhoogd tot maximaal een bedrag&#13;
van de vierde categorie, bedoeld in art. 23, vierde lid&#13;
van het Wetboek van Strafrecht (€ 19.500,-) indien het wederrechtelijk&#13;
verkregen voordeel bij de overtreden bepaling&#13;
hoger is dan een kwart van de geldboete van de derde&#13;
categorie (€ 1.950,-). De geldboete kan geheel of gedeeltelijk&#13;
voorwaardelijk worden opgelegd. Bij een berisping of&#13;
een boete van minder dan € 225,- kan de voorzitter van het&#13;
tuchtgerecht de zaak zonder zitting afdoen.&#13;
Bij het bepalen van de hoogte van de boete wordt rekening&#13;
gehouden met omstandigheden als omvang van percelen,&#13;
partijen etc., risico voor derden, recidive alsmede het wederrechtelijk&#13;
genoten voordeel.&#13;
7. Waarom ook al weer tuchtrecht (voor&#13;
de PBO)?&#13;
Er waren voldoende argumenten om in de Wet turbo tuchtrecht&#13;
als handhavingssysteem voor de publiekrechtelijke bedrijfsorganisatie&#13;
op te nemen en strafrecht alleen in zware&#13;
gevallen toe te passen.33 Strafrechtelijke handhaving van publiekrechtelijk&#13;
regelgeving kreeg doorgaans weinig prioriteit&#13;
door de grote belasting van het strafrechtelijke apparaat.&#13;
Daarnaast is tuchtrecht is bij uitstek geschikt om te voorzien&#13;
in gespecialiseerde rechtspraak op terreinen met specifieke&#13;
rechtsregels voor een beperkte groep belanghebbenden. Leden&#13;
van het tuchtgerecht zijn deskundig op het terrein waarvoor&#13;
ze zijn benoemd en het tuchtrecht leent zich er met&#13;
name toe om in eerste aanleg de behandeling van soortgelijke&#13;
zaken te concentreren bij één instantie. Dit bevordert de&#13;
eenheid in de rechtspraak op dit terrein. Bijkomend effect&#13;
is dat een grotere uniformiteit in de straftoedeling bereikt&#13;
wordt, hetgeen de acceptatie van het sanctieregime ten goede&#13;
kan komen. Daarbij kwam nog het argument van de snelheid,&#13;
omdat zaken tuchtrechtelijk naar verwachting sneller&#13;
afgehandeld kunnen worden dan via de strafrechtroute.&#13;
8. Ervaringen met tuchtrecht binnen&#13;
de PBO&#13;
In de dierlijke sectoren wordt het Tuchtgerecht Productschap&#13;
Vee en Vlees en het Tuchtgerecht Productschap&#13;
Pluimvee en Eieren veelvuldig ingezet.Voor de handhaving&#13;
van maatregelen van bijvoorbeeld het registreren en terugdringen&#13;
van antibioticaverbruik, voorkoming van dierziekten&#13;
als Aujeszky en Salmonella is het tuchtgerecht het deskundige&#13;
sluitstuk van een handhavingstoezicht, uitgeoefend&#13;
door aangewezen onafhankelijk controle-instanties.34&#13;
Met ingang van 2004 zijn door het Productschap Akkerbouw&#13;
(PA) zaken aangebracht bij het Tuchtgerecht Akkerbouwproductschappen&#13;
betreffende overtredingen van diverse&#13;
teeltverordeningen op het gebied van knolcyperus, valse&#13;
meeldauw, wratziekte, wilde haver, aardappelmoeheid en&#13;
aardappelteelt. Het Productschap Akkerbouw is direct nadat&#13;
Tuchtgerecht was ingesteld voortvarend van start gegaan.&#13;
Voordat de tuchtrechtelijke gang mogelijk was, was het productschap afhankelijk van de inzet van de Algemene&#13;
Inspectiedienst (AID) als handhaver en daar lag de prioriteit&#13;
niet bij deze voorschriften met als gevolg dat zaken&#13;
soms jaren bleven liggen en strafbare situaties bleven bestaan.&#13;
Onder het tuchtrecht bleek het mogelijk sneller tot een&#13;
behandeling van een zaak te komen. Door het PA aangewezen&#13;
toezichthouders voeren controle uit en maken indien nodig&#13;
een berechtingsrapport op. Dat berechtingsrapport komt&#13;
bij de coördinator tuchtrecht van het PA terecht die namens&#13;
de voorzitter van het PA de zaak aanbrengt bij het tuchtgerecht.&#13;
Het tuchtgerecht houdt vervolgens op korte termijn&#13;
een zitting en komt in de regel binnen 6 weken tot een uitspraak.&#13;
Een van de voordelen ten opzichte van het strafrechtelijke&#13;
traject is de snelheid waarmee een zaak behandeld&#13;
kan worden en het tot een uitspraak komt. Wat tevens van&#13;
grote waarde is, is de kennis en deskundigheid van de toezichthouders,&#13;
de tuchtrecht-coördinator en de leden van het&#13;
tuchtgerecht op het gebied van teeltaangelegenheden. De leden&#13;
van het tuchtgerecht kunnen tijdens de mondelinge behandeling&#13;
op basis van hun kennis gericht vragen stellen en&#13;
hebben goed inzicht in het fytosanitaire risico van een overtreding.&#13;
Het tuchtrechttraject wordt vervolgens door het PA&#13;
met een persbericht afgesloten. Dit heeft ertoe bijgedragen&#13;
dat de sector zich beter aan de regels ging houden. Gebleken&#13;
is als gevolg van de tuchtrechtelijke handhaving het aantal&#13;
overtredingen sterk is gedaald.35&#13;
De argumenten die aanleiding waren voor de invoering het&#13;
tuchtrecht zijn dus nog steeds actueel.&#13;
9. Waarom geen PBO tuchtrecht meer?&#13;
Met de opheffing van de publieke bedrijfsorganisatie en de&#13;
daaruit volgende overname van publieke taken door de overheid&#13;
worden verordeningen omgezet in wetten, amvb’s en&#13;
ministeriële regelingen. Tuchtrechtelijke handhaving wordt&#13;
daarbij vervangen door de handhavingsinstrumenten van de&#13;
wet waaronder de verordening komt te vallen. Afhankelijk&#13;
van de wet zal bestuurs- of strafrechtelijke handhaving worden&#13;
ingezet. De concept-Memorie van Toelichting Wet opheffing&#13;
bedrijfslichamen geeft aan dat er twee redenen zijn&#13;
voor deze aanpak. Ten eerste het veranderende karakter van&#13;
de regelgeving. De pbo-regelgeving is ingesteld ‘door en&#13;
voor’ het betrokken bedrijfsleven en daardoor uitermate geschikt&#13;
voor tuchtrecht. Na omzetting in overheidswetgeving&#13;
zijn de regels - hoewel afkomstig uit eigen kring - niet meer&#13;
vastgesteld in eigen kring en hiermee van algemeen belang.&#13;
Dat de voorschriften zich op een bepaalde sector richten&#13;
en die sectorale belangen dienen doet daar niets aan af.&#13;
Ten tweede verdient het uit het oogpunt van uniformiteit de&#13;
voorkeur aan te sluiten bij de bestaande handhavingssystemen.&#13;
Het zou niet uit te leggen zijn dat in een bepaalde regeling&#13;
voor bepaalde voorschriften tuchtrecht geldt naast&#13;
bestuursrechtelijke of strafrechtelijke handhaving. Hiermee&#13;
wordt naar mijn mening het tuchtrecht vrij gemakkelijk&#13;
van tafel geveegd terwijl er 10 jaar terug juist uitdrukkelijk&#13;
voor is gekozen en de vele voordelen van het tuchtrecht in&#13;
de praktijk blijken. LTO heeft als volgt op het concept wetsvoorstel&#13;
gereageerd: ‘Het valt op dat het tuchtrecht dat vele&#13;
jaren zijn bestaan bewezen heeft, zonder veel omhaal wordt&#13;
geschrapt als handhavingsmiddel. Afgewacht moet worden&#13;
of de ambtelijk bestuurlijke boete qua acceptatie en effectiviteit&#13;
gelijkwaardig is aan de sanctiebesluiten van een&#13;
onafhankelijk tuchtgerecht.’36Ook de Nederlandse Akkerbouw&#13;
Vakbond heeft gereageerd : ‘In de verordeningen van&#13;
de productschappen werd succesvol gewerkt met het tuchtrecht&#13;
bij overtredingen. Overtreders van regelingen werden&#13;
op deze wijze ‘gestraft’. Indien de overheid de regelingen&#13;
overneemt zullen overtredingen vallen onder het strafrecht.&#13;
Dit zal ongetwijfeld het draagvlak van de zo noodzakelijke&#13;
plantgezondheidsregelingen aantasten’.37&#13;
10. Wat nu: een algemeen tuchtrechtcollege&#13;
voor de landbouw?&#13;
De verordeningen van de bedrijfslichamen gaan hoofdzakelijk&#13;
over naar het ministerie van Economische Zaken en&#13;
worden omgezet in regelgeving van de centrale overheid.&#13;
Grondslagen hiervoor worden gevonden in de Wet dieren,&#13;
de Plantenziektenwet, de Zaaizaad- en plantgoedwet 2005&#13;
en de Wet Milieubeheer. Regelingen zullen moeten worden&#13;
gehandhaafd conform de handhavingsinstrumenten zoals&#13;
geregeld in deze wetten, tuchtrecht is hierbij niet meer&#13;
aan de orde. Dat wil niet zeggen dat dat ook niet meer mogelijk&#13;
zou zijn. Op basis van deze wetten kan tuchtrecht zeker&#13;
als handhavingssysteem aangewezen worden voor omgezette&#13;
pbo-regelgeving. De redenering dat de regelgeving&#13;
van de pbo voor ‘eigen kring’ is vastgesteld en nu het in regelgeving&#13;
van de centrale overheid is gegoten een ander karakter&#13;
krijgt waardoor tuchtrecht niet meer voor de hand ligt,&#13;
is wat gemakkelijk. Het betreft in beide gevallen publiekrechtelijke&#13;
regelgeving. Het overnemen van verordeningen&#13;
van de bedrijfslichamen kan als slechts een wetgevingsoperatie&#13;
worden gezien. Het concreet inrichten van de controle-,&#13;
toezichts- en handhavingsaanpak moet echter wel ten&#13;
minste dezelfde resultaten opleveren en niet hogere kosten&#13;
of een verlies aan efficiency inhouden. Het toepassen van&#13;
tuchtrecht zou ook in de toekomst nog steeds een rol kunnen&#13;
spelen in de landbouw. Ten behoeve van de uniformiteit zou&#13;
een Algemeen Tuchtrechtcollege voor de landbouw kunnen&#13;
en moeten worden ingericht.</content><legacyfootnotes>* Mr. W.M.A.K. Parmet is werkzaam bij het Instituut voor Agrarisch Recht Wageningen.&#13;
1. Zie voor de toekomst van de publiekrechtelijke bedrijfsorganisatie (PBO), Kamerstukken I en II 2012/2013, 32 615.&#13;
2. Concept-Memorie van Toelichting Wet opheffing bedrijfslichamen.&#13;
3. Zie ook prof. mr. D.W. Bruil en mr. W.M.A.K. Parmet, ‘Tuchtrechtspraak en de publiekrechtelijk bedrijfsorganisatie’, Agr.r. 2013, p. 208-211.&#13;
4. Zie: mr. M. Wladimiroff, ‘Tuchtmaatregel of straf bij economische delicten’, Pompereeks nr.1 1990, p. 69-84.&#13;
5. Zie M.A. Kleiboer. N.J.H. Huls, Tuchtrecht op de terugtocht. Wettelijk niet-hierarchischtuchtrecht: Een vergelijkende analyse, 2001 p. 3-5.&#13;
6. Zie mr. E.G.M. Huijzer en mr. K.A. Fikkert, ‘Tuchtrechtspraak in de agrarische sector’ Preadvies voor de Vereniging voor Agrarisch recht’, Agr.r. nr. 9, september 1994, p.436-447.&#13;
7. Zie voor specifieke kenmerken van tuchtrecht: W.N. Everts, ‘De waarde van de tuchtrechtspraak als instrument van handhaving’, Agr.r. 2013, p.215-217.&#13;
8. Kamerstukken II 2003/2004, 29 650 nr. 3 p. 48.&#13;
9. Zie www.kcb.nl.&#13;
10. Jaarverslag KCB 2012.&#13;
11. Telefonische toelichting van mr. M.A.V. Hoogerduyn,&#13;
secretaris van het Tuchtgerecht KCB, 25 februari 2014.&#13;
12. www.skal.nl.&#13;
13. Telefonische toelichting mr T.J. Tiesma, jurist bij skal, 4&#13;
maart 2014.&#13;
14. Zie www.bloembollenkeuringsdienst.nl.&#13;
15. Toelichting M. Geerlings, inspecteur bij de BKD 6 maart&#13;
2014.&#13;
16. Art. 2.9 Besluit dierlijke producten&#13;
17. Zie www.cokz.nl.&#13;
18. Zie www.ncae.nl.&#13;
19. Telefonische toelichting mr J.S. Beukens, secretaris tuchtgerecht&#13;
6 maart 2014.&#13;
20. Zie: www.agro.nl/vtc.&#13;
21. Zie mr. C.S.C. Monsma, ‘Het wetsvoorstel Wet dieren’,&#13;
Agr.r. 6, juni 2008, p. 247.&#13;
22. Het Bedrijfschap voor de Groothandel in Eieren, Eiproducten&#13;
en Eiproductenindustrie (BGEEE) en het Bedrijfschap&#13;
voor de Pluimveehandel en Industrie (BPI) hadden een&#13;
tuchtgerecht ingesteld dat ook actief was. Deze tuchtgerechten&#13;
zijn in 1999 opgevolgd door het Tuchtgerecht&#13;
Productschap Pluimvee en Eieren en in 2001 door het&#13;
Tuchtgerecht Productschap Vee en Vlees.&#13;
23. Zie voor de overgangsproblematiek van de Wet tuchtrechtspraak&#13;
bedrijfsorganisatie 1954 naar de Wet Turbo mr.&#13;
W.M.A.K. Parmet-Bakker ‘Tuchtrechtspraak binnen de&#13;
publiekrechtelijke bedrijfsorganisatie’, Agr.r. maart 2005,&#13;
p. 146-151.&#13;
24. Art. 104 lid 2 Wbo.&#13;
25. Stb. 2004,35.&#13;
26. Zie voor de samenstelling, inrichting en gang van zaken&#13;
bij de tuchtgerechten www.tuchtrechtpve.nl. Op dezelfde&#13;
website zijn ook de jaarverslagen van de afgelopen vijf&#13;
jaren van de beide tuchtgerechten gepubliceerd.&#13;
27. Zie jaarverslag tuchtrecht publiekrechtelijk bedrijfsorganisatie&#13;
2013.&#13;
28. Zie mr. J.J.Veldhuis, Paard en Recht, p. 191-216.&#13;
29. www.knhs.nl.&#13;
30. Art 2 Wet turbo.&#13;
31. Art 13 LKW (van overeenkomstige toepassing op controleinstellingen&#13;
aangewezen op grond van het Besluit dierlijke&#13;
producten).&#13;
32. Art. 4 Wet turbo.&#13;
33. D.W. Bruil en W.M.A.K. Parmet, ‘Tuchtrechtspraak en de&#13;
publiekrechtelijk bedrijfsorganisatie’, Agr.r. 2013, p. 208-&#13;
211.&#13;
34. zie voor de ervaringen met het deze tuchtgerechten mr.&#13;
R.B.R. Henke, ‘Tuchtrecht binnen de PBO Ervaringen met&#13;
het tuchtrecht als handhavingsinstrument’, Agr.r. nr. 6, juni&#13;
2013, p. 212-214.&#13;
35. Gesprek met ir. ing. A. Waterink, PA-medewerker teeltaangelegenheden&#13;
6 maart 2014.&#13;
36. Internetconsultatie ‘Wet opheffing bedrijfslichamen’ Reactie&#13;
TLO Noord 18 november 2013.&#13;
37. Open brief van de NAV ‘Herbezinning op opheffen productschappen’&#13;
van 15 november 2013.</legacyfootnotes><footnotes><footnote/></footnotes><auteurs>mr. W.M.A.K. Parmet</auteurs><published>2014-03-01 00:00:00</published><modified>2014-03-01 00:00:00</modified><editiondate>2014-03-01</editiondate><htmlpath>https://denhollander.info/artikel/11016</htmlpath></article>
</articles></edition>