<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9594</id><udhid>UDH:TvAR/9594</udhid><titel>Het CEDR-congres te Boekarest</titel><searchwords><searchword>TvAR 11/12/2011</searchword><searchword>UDH:TvAR/9594</searchword></searchwords><attachments><attachment><name>TvAR2011_11_12_04_Het_CEDR.pdf</name><extention>pdf</extention><url>https://denhollander.info/download/8362/ci</url></attachment></attachments><inleiding>1. Inleiding&#13;
Het 26ste tweejaarlijkse congres van de Europese Vereniging voor Agrarisch Recht, het CEDR (Comité Européen de Droit Rural) vond dit jaar van 21 tot en met 24 september plaats in Boekarest, Roemenië. Dit was de eerste keer dat het congres te gast was in een Oost-Europees land. Het CEDR was uitge­nodigd door de nieuw opgerichte Roemeense Vereniging voor Agrarisch Recht en de Ecologische Universiteit van Boeka­rest. De 124 deelnemers uit 25 landen van over de hele wereld kwamen bij elkaar om hun landenrapporten te presenteren, te discussiëren over actuele thema’s in het agrarisch recht, en Boekarest te ontdekken. Onder hen waren 10 Nederlanders en 24 studenten die van de Ecologische Universiteit van Boeka­rest een beurs hadden gekregen om bij het congres aanwezig te kunnen zijn (waaronder ondergetekende).&#13;
</inleiding><content>2. Commissiediscussies&#13;
De congressen van het CEDR verlopen volgens een vast stra­mien. De Europese verenigingen voor agrarisch recht die lid zijn van het CEDR worden verzocht rapporteurs aan te wijzen die namens hun vereniging een rapport schrijven over de ontwikke­lingen in het agrarisch recht in hun land ten behoeve van de dis­cussie in de commissies.1 Dit jaar waren dat namens Nederland mr. Paul Beekhuizen, werkzaam bij het Ministerie voor Eco­nomische Zaken, Landbouw en Innovatie (Commissie I), mr. Els Harbers, werkzaam bij Hekkelman Advocaten en Notaris­sen (Commissie II) en prof. mr. Willem Bruil, directeur Instituut Agrarisch Recht (Commissie III). Zij dienden rapporten in over respectievelijk de landbouw en de vereisten voor een duurza­me ontwikkeling, de allocatie en bescherming van het landelijk gebied, en de nationale, Europese en internationale ontwikke­ling van het agrarisch recht in de EU. De rapporteurs ontvan­gen hiervoor ongeveer een half jaar voor het congres een vra­genlijst zodat de rapporten min of meer vergelijkbare informatie over de verschillende landen geven en het de bedoeling is dat men een beeld krijgt van de verschillende nationale rechtsstel­sels en voor het agrarisch recht relevante ontwikkelingen. Tij­dens het congres presenteren de rapporteurs de belangrijkste on­derdelen van hun rapport aan het begin van de discussie in de commissies. Iedereen kan vervolgens vragen stellen en meedis­cussiëren doordat er simultaan Engels, Frans en deze keer ook Roemeens getolkt wordt. Ook individuele personen kunnen een rapport indienen en presenteren, zo waren er deze keer onder meer sprekers uit USA, Argentinië en Zimbabwe. Uiteindelijk worden alle commissiebijdragen samengevat door de algemeen rapporteurs van de drie commissies, en door prof. dr. Richli (we­tenschappelijk leider van het CEDR) voorzien van een eindcon­clusie tijdens de afsluitende algemene bijeenkomst van het con­gres. Buiten de commissies en algemene bijeenkomsten wordt overigens bijna net zoveel gediscussieerd als daarbinnen tijdens de gezamenlijke lunches, het galadiner en de excursies naar het plattelandsmuseum van Boekarest en het kasteel Peleº van de voormalige koning van Roemenië.&#13;
3. Landbouw en de vereisten voor een duurzame ontwikkeling&#13;
In Commissie I is de discussie gevoerd vanuit het uitgangs­punt dat de Europese agrarische sector zich na 2013 zal ont­wikkelen als duurzame landbouw. Om dit te kunnen berei­ken is het nodig een balans te vinden tussen landbouw en duurzaamheid en een aantal fundamentele rechten die met elkaar in conflict lijken te zijn. Om die balans te kunnen vin­den, is eerst vastgesteld welke doelen nagestreefd worden in de landbouw:&#13;
––De productie van genoeg agrarische grondstoffen, met name voedsel. In iedere ontwikkelde maatschap­pij is het kunnen voeden van de bevolking een eerste levensbehoefte.&#13;
––De productie van gezonde producten. Met de laatste crisis in de groentesector is het achterhoofd is het kun­nen leven van het voedsel dat men eet een hoofddoel.&#13;
––De bescherming van de grond, het water, de lucht en de biodiversiteit die samen de omgeving van de land­bouw vormen. Alleen dan kunnen toekomstige genera­ties ook gebruik blijven maken van hun omgeving.&#13;
Deze drie doelstellingen kunnen volgens Commissie I alleen gerealiseerd worden wanneer voldaan wordt aan twee voor­waarden:&#13;
––Voor de agrariërs moet een acceptabele levensstan­daard gegarandeerd zijn die gebaseerd is op markt­prijzen en subsidies. De kosten van de extra randvoor­waarden vanwege het milieu kunnen niet alleen door de agrariërs opgebracht worden, deze moeten door iedereen in de voedselketen gedragen worden.&#13;
––Voor de consumenten moeten acceptabele prijzen vastgesteld worden. De detailhandel zou daarbij genoegen moeten nemen met redelijke winstmarges, in plaats van deze te maximaliseren. Ook zou pure financiële speculatie voorkomen moeten worden.&#13;
De landbouw werkt volgens Commissie I noodzakelijker­wijs in een context van marktregels. Desalniettemin kan ie­der land, zeker in Europa, sturing geven door middel van re­gelgeving en subsidies. De overgang naar een duurzame landbouw vereist een complexe benadering met respect voor het milieu. Om dit te kunnen bereiken zullen alle productie­technieken, waaronder traditionele productie, biologische &#13;
productie en nieuwe technieken zoals biotechnologie nodig zijn. Commissie I doet daarom de volgende aanbeveling:&#13;
‘De fundamentele rol van het gemeenschappelijk land­bouwbeleid inclusief de financiële aspecten daarvan moet onderstreept worden. Als Europa het doel van duurzame landbouw wil bereiken, zal ieder juridisch instrument gebruikt moeten worden. De traditionele instrumenten van regelgeving en stimulerend beleid zullen aangevuld moeten worden met nieuwe instru­menten zoals contracten en producentenorganisaties. Duurzame landbouw is een fundamenteel doel van de overheid en heeft de steun nodig van het maatschap­pelijk middenveld in alle Europese landen.’&#13;
4. De allocatie en bescherming van het landelijk gebied&#13;
Het doel van de discussie in Commissie II was het vinden van een gemeenschappelijke definitie voor het landelijk gebied. Plattelandsgebieden in Europa zijn immers onder meer van cruciaal belang voor de agrarische productie, de bescherming van het milieu en het behoud van de open ruimtes in het land­schap. Een zeker begrip van wat het landelijk gebied is, wordt verondersteld en in ieder geval is duidelijk dat er op het plat­teland sprake is van economische, ecologische en socio-cul­turele multifunctionaliteit. Desalniettemin is Commissie II tot de conclusie gekomen dat het niet mogelijk is een uniforme juridische definitie van het landelijk gebied te formuleren.&#13;
Commissie II merkt op dat het landelijk gebied soms bedreigd wordt door verstedelijking en onder druk staat door de span­ning tussen landbouw, natuurbescherming en recreatie. Het is van cruciaal belang dat het landelijk gebied levensvatbaar blijft voor de landbouw en andere economische en sociale ac­tiviteiten. Daarom zal er beleid gevoerd moeten worden om de multifunctionaliteit van het landelijk gebied beter te kun­nen accommoderen. Vooral in ruimtelijke ordeningssystemen zullen criteria aangenomen moeten worden aansluiten op de behoeftes van het platteland. Hierbij moet overigens wel op­gemerkt worden dat de behoefte aan politieke sturing varieert per land afhankelijk van de structuur van de natuur en de lo­catie van bevolkte gebieden.&#13;
Op grond van de discussie doet Commissie II de volgende aanbevelingen:&#13;
––Bescherming van het landelijk gebied voor alle doel­einden zou een integraal onderdeel moeten zijn van de ruimtelijke ordening. Zo zouden er criteria geformu­leerd moeten worden de vergroting en ontwikkeling van stedelijke, industriële en verkeersgebieden zodat de kenmerken van het plattelandslandschap, de plat­telandsbedrijven en -gemeenschappen behouden wor­den. Een belangrijk aspect hierbij is de noodzaak om vruchtbaar land te beschermen tegen ander legitiem grondgebruik. Door de uiteenlopende geografische omstandigheden verschilt het politiek belang hiervan per land en is het moeilijk om tot bindende supranati­onale doelstellingen te komen. Desalniettemin zouden internationaal overeengekomen doelen kunnen leiden tot aanbevelingen en richtsnoeren waar landen zich aan committeren. Uiteindelijk liggen de belangrijk­ste uitdagingen op het nationale niveau. Om deze nationale maatregelen te ondersteunen en te sturen ge­rapporteerd moeten worden aan een ter zaken kundig federaal, Europees of internationaal orgaan.&#13;
––Het gebruik van duurzame alternatieven door agrari­ërs en andere gebruikers zou aangemoedigd moeten worden. Het agrarisch beleid moet daarom prikkels blijven geven ter bescherming van het milieu, vooral ten aanzien van alternatieven die leiden tot hogere kosten of lagere opbrengsten. Om het gebruik hiervan te bevorderen zouden de subsidies hoger moeten zijn dan het gederfde inkomen. Ruimtelijke ordenings­autoriteiten zouden bovendien de diversificatie van landbouwbedrijven moeten faciliteren door onnodige obstakels voor activiteiten die amper negatieve ef­fecten hebben voor het milieu af te schaffen. Het toe­komstige plattelandsbeleid moet rekening houden met nieuwe uitdagingen zoals de productie van duurzame energie. En het beleid ter bescherming van de natuur en het milieu zou moeten leiden tot steun voor nieuwe plattelandsbedrijven.&#13;
5. De nationale, Europese en internationale ontwikkeling van het agrarisch recht&#13;
Commissie III sprak over de ontwikkeling van het agra­risch recht, een onderwerp dat twee jaar geleden tijdens het CEDR-congres in Cambridge ook onderwerp van discus­sie was.2 Destijds vonden de ontwikkelingen in het agrarisch recht vooral plaats op het Europese en internationale niveau. Inmiddels is dat volgens Commissie III veranderd en doen de ontwikkelingen zich vooral voor binnen de landen. Zo is er in de discussies binnen de WTO geen enkele vooruitgang geboekt en heeft alleen de ‘Convention on Biological Diver­sity’ tot meer publieke bewustwording geleid door het inter­nationale jaar van de biodiversiteit.&#13;
De ontwikkeling van het Europees recht is volgens Commis­sie III vooral gekenmerkt door een periode van consolida­tie. Ook was er aandacht voor de plannen van de Europese Commissie om tot een nieuwe gemeenschappelijke land­bouwbeleid voor de periode na 2013 te komen. Belangrijk hierbij is de veranderde positie van de Europese Commissie ten aanzien van genetische modificatie waardoor lidstaten onder bepaalde voorwaarden nationaal beleid kunnen bepa­len ten aanzien van genetisch gemodificeerde gewassen. De jurisprudentie van het Hof van Justitie van de Europese Ge­meenschappen heeft de afgelopen twee jaar vooral zaken be­handeld die zien op aspecten van de hervorming van het Eu­ropees landbouwbeleid van 2003.&#13;
Door de totaal uiteenlopende nationale activiteiten is niet eenvoudig te anticiperen op toekomstige ontwikkelingen. In de discussie en de nationale rapporten is zowel de im­plementatie van Europees recht in de nationale rechtsstel­sels te zien, als interessante initiatieven die de grenzen van het Europees recht lijken op te zoeken. Niettemin kunnen volgens Commissie III de volgende trends onderscheiden worden:&#13;
––Na een periode van bestuurlijke implementatie lijkt een evaluatie van het Europese agrarische recht in het licht van de algemene rechtsprincipes op zijn plaats. Zo roepen ontwikkelingen in Frankrijk en Hongarije vragen op ten aanzien van de verhouding tussen het constitutionele recht van de lidstaten en het Europees recht.&#13;
––Door de overlap van internationaal, Europees, natio­naal en provinciaal recht is er een complexe mix aan regelgeving ontstaan die ook steeds vaker leidt tot vragen over de rechtsmacht.&#13;
––Er is niet alleen nieuwe publiekrechtelijke wetgeving vastgesteld, maar ook privaatrechtelijke wetgeving. Hierbij kan onder meer gedacht worden aan de ver­vanging van de melkquoteringsregeling door private regulering en het toenemende belang van productenor­ganisaties. Dit toenemende belang van het privaatrecht en de zelforganisatie van de sectoren geeft moge­lijkheden die hand in hand gaan met de afname van agrarische beschermingsmaatregelen en afnemende juridische en economische zekerheid voor agrariërs. Ook al lijken trends in Verenigde Staten erop te duiden dat individuele vrijheden boven de volksgezondheid en sociale belangen gesteld worden, in Europa blijft de liberaliseringstendens ogenschijnlijk beperkt tot de producenten.&#13;
––Toenemende vereisten ten behoeve van consumenten­bescherming wegens toenemende publieke aandacht voor duurzame landbouw, milieuvriendelijke produc­tiemethoden, dierenwelzijn en informatie op voed­selproducten zou niet alleen gezien moeten worden als investeringen door producenten, maar ook als mogelijkheden om de waarde van agrarische produc­ten te vergroten.&#13;
Op grond van deze uitkomsten van de discussie doet Com­missie III de volgende aanbevelingen:&#13;
––Zelfs als een allesomvattend concept van agrarisch- en plattelandsontwikkelingsbeleid ontbreekt, zou het juridisch kader – met name op het gebied van Europees mededingingsrecht – bij moeten blijven met de ontwikkelingen.&#13;
––De wetgever zou verantwoordelijk moeten zijn voor begrijpelijke regelgeving. Dit kan bereikt worden met eenvoudige regelgeving, of in het geval van complexe regelgeving door ofwel nota’s van toelichting te ver­strekken of deskundigencommentaren te bevorderen. Er moet een zo ver mogelijke vereenvoudiging nage­streefd worden die verder gaat dan alleen juridische techniek.&#13;
6. Slot&#13;
Bijzonder aan de congressen van het CEDR is dat er zo­veel mensen met verschillende beroepen uit verschillende landen bij elkaar komen. Iedere beroepsgroep heeft zijn ei­gen invalshoek ten aanzien van het agrarisch recht, en ie­der land zijn eigen problemen en mogelijkheden. Doordat al die kennis en ervaringen bij elkaar komt, wordt het mogelijk om met een andere blik naar ons rechtssysteem en politie­ke debat te kijken. Zo blijken landbouw en natuur in Duits­land wel prima samen te gaan, is de Nederlandse megastal in verhouding met de Amerikaanse bedrijven maar ‘tiny’, de complexiteit van ons ruimtelijk bestuursrecht daarente­gen onvoorstelbaar groot door alle functies die gebruik moe­ten maken van dezelfde kleine oppervlakte, en wordt er met verbazing naar onze Partij voor de Dieren gekeken. Voor mij persoonlijk was het congres in ieder geval een inspirerend startpunt voor mijn scriptieonderzoek. De landenrappor­ten en aanwezigheid van nationale agrarisch recht deskun­digen hebben me de mogelijkheid gegeven om het vergun­ningstelsel van art. 19d Natuurbeschermingswet voor Natura 2000-gebieden te vergelijken met ons omringende landen. Landen als Duitsland en Groot Brittannië moeten dezelfde verplichtingen van de Vogel- en Habitarichtlijn implemente­ren. Mogelijk kunnen we in Nederland gebruik maken van de oplossingen die zij gevonden hebben voor problemen als een te hoge stikstofdepositie en de daarmee samenhangende blokkerende werking van de natuurbeschermingswetvergun­ning voor veel economische ontwikkelingen. &#13;
</content><legacyfootnotes>* Jola van Dijk werkt als juridisch medewerker voor Hek­kelman Advocaten en Notarissen en is momenteel bezig met de afronding van haar studie Nederlands recht aan de Radboud Universiteit Nijmegen.&#13;
1. De meeste rapporten zijn inmiddels te raadplegen via http://www.cedr.org.&#13;
2. Een samenvatting van die discussie is te vinden in ‘Het CEDR-congres te Cambridge’ van prof. mr. D.W. Bruil, Agr.r. 2010, p. 17-18. &#13;
</legacyfootnotes><footnotes><footnote/></footnotes><auteurs>drs. J.H.I. van Dijk&#13;
</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9594</htmlpath></article>
</articles></edition>