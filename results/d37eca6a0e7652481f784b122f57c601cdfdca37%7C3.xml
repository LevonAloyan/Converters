<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2012</searchword><id>9894</id><udhid>UDH:TvAR/9894</udhid><titel>Rechtspraak 5688. Interfour / Van Beek (TvAR 2012/5688)</titel><searchwords><searchword>TvAR 5/2012</searchword><searchword>TvAR 2012/5688</searchword><searchword>UDH:TvAR/9894</searchword></searchwords><attachments><attachment><name>TvAR2012_05_07_5688.pdf</name><extention>pdf</extention><url>https://denhollander.info/download/8574/ci</url></attachment></attachments><inleiding>Koper van verpachte grond heeft een verklaring afgelegd als bedoeld in art. 7:380 lid 1 aanhef en onder e. Daarmee is het voorkeursrecht van de pachter niet geschonden, ook niet terwijl de wil tot overdracht reeds voor de wetswijziging bestond. Het recht ten tijde van de levering is bepalend. &#13;
</inleiding><content>1 Het geding in eerste aanleg &#13;
Voor het geding in eerste aanleg verwijst het hof naar de in­houd van de vonnissen van de rechtbank Breda, sector civiel recht, van 14 juli 2010 en 8 september 2010, alsmede naar de inhoud van het vonnis van de pachtkamer van dezelfde rechtbank, locatie Bergen op Zoom, van 16 maart 2011.Van genoemde vonnissen is een fotokopie aan dit arrest gehecht. &#13;
2 Het geding in hoger beroep &#13;
2.1 Het verloop van de procedure blijkt uit: &#13;
––de dagvaarding in hoger beroep van 12 april 2011; &#13;
––de memorie van grieven; &#13;
––de memorie van antwoord in principaal beroep, tevens memorie van grieven in incidenteel beroep; &#13;
––de memorie van antwoord in incidenteel beroep; &#13;
––de pleidooien overeenkomstig de pleitnotities van de advocaten van partijen, respectievelijk mr. E. Beele en mr. Van der Corput voornoemd. &#13;
2.2 Na afloop van de pleidooien heeft het hof arrest bepaald (op één dossier). &#13;
3 De vaststaande feiten &#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast. &#13;
3.2 Van Beek heeft een fruitteeltbedrijf. Tot dat bedrijf be­hoort een perceel landbouwgrond, kadastraal bekend ge­meente Klundert, sectie I, nummer 251, groot 4.99.60 ha, gelegen nabij de rijksweg A17 te Zevenbergschen Hoek. &#13;
3.3 Bedoeld perceel (hierna: het verpachte perceel) werd door Van Beek gepacht van (de rechtsvoorganger van) eige­naresse N.M.F.A.S.K. Freiin von und zu Massenbach (hier­na: Von Massenbach) &#13;
3.4 Op 4 juni 2007 heeft Von Massenbach het verpachte per­ceel verkocht aan Interfour voor een prijs van € 724.420,- , te verhogen met een nabetaling van € 10,- per centiare, voor dat gedeelte van het gepachte waarvoor binnen 20 jaar na ondertekening van de leveringsakte een bestemmings­planwijziging heeft plaatsgevonden voor bedrijventerrein c.a. (inclusief de daarbij behorende infrastructuur), met een maximum van € 449.600,-. De grond had ten tijde van de verkoop een agrarische bestemming. &#13;
3.5 De koopakte houdt onder meer het volgende in: &#13;
“12. Datum leveringsakte &#13;
De leveringsakte zal worden verleden voor notaris mr. J. Kos te Hilvarenbeek of diens waarnemer, zodra: &#13;
– het gekochte vrij van pacht komt; of &#13;
– het gekochte in verpachte staat geleverd kan worden zon­der het voorkeursrecht van de pachter te schenden; echter uiterlijk op: 1 augustus 2007. &#13;
ONTBINDENDE VOORWAARDEN &#13;
13. Ontbindende voorwaarden &#13;
Deze koopovereenkomst is van rechtswege ontbonden in­dien de akte van levering ter uitvoering van de onderhavi­ge koopovereenkomst uiterlijk op een augustus tweeduizend acht nog niet is verleden voor genoemde notaris Kos. (…)” &#13;
3.6 Bij notariële akte van 13 september 2007 heeft Von Mas­senbach het verpachte perceel geleverd aan Interfour. Inter­four heeft het verpachte perceel diezelfde dag bij akte van gelijke datum verkocht en geleverd aan diverse projectont­wikkelaars voor een prijs van € 2.622.900,-, te betalen op de wijze als in die akte nader bepaald. &#13;
4 De motivering van de beslissing in hoger beroep &#13;
4.1 In dit geding vordert Van Beek schadevergoeding na­der op te maken bij staat op de grond dat, kort gezegd, Inter­four zijn voorkeursrecht als pachter heeft gefrustreerd. Bij het bestreden vonnis, dat het karakter van een tussenvonnis draagt, heeft de pachtkamer in eerste aanleg, zeer kort sa­mengevat, geoordeeld dat Interfour onrechtmatig jegens Van Beek heeft gehandeld en heeft zij een comparitie van partij­en bevolen met betrekking tot de vraag of Van Beek schade heeft geleden, en zo ja met welke omvang. De pachtkamer in eerste aanleg heeft tussentijds hoger beroep tegen dit von­nis toegestaan. &#13;
4.2 Met haar eerste grief in het principaal beroep beklaagt Interfour zich erover dat de pachtkamer in eerste aanleg zich bevoegd heeft geacht. Daarbij wijst Interfour erop dat vol­gens het petitum van de inleidende dagvaarding Van Beek aanvankelijk vorderde veroordeling van Interfour tot scha­devergoeding nader op te maken bij staat, te vermeerde­ren met wettelijke rente “met aantekening dat eiser zich het recht voorbehoudt in de procedure een wijziging van eis in de andere aanhangige zaak tegen mevrouw Frein Von Mas­senbach met zaak-/rolnummer: 204.717 HA ZA 09-1064, erop neerkomende dat gedaagde zal dienen te gehengen en te gedogen dat de verkochte grond zal worden teruggetrans­porteerd en de transporten ongedaan worden gemaakt en ge­daagde zal veroordeeld worden daarentegen gezien de scha­de van eiser de gronden te transporteren en te verkopen conform het Voorkeursrecht van de Pachtwet en over te dra­gen in eigendom aan eiser”. Deze “nevenvordering, althans het daartoe gemaakte voorbehoud” is volgens Interfour ter zitting van 4 november 2010 ten overstaan van de pachtka­mer in eerste aanleg door Van Beek ingetrokken. Volgens Interfour resteerden daarmee alleen nog vorderingen uit hoofde van onrechtmatige daad en bestond er voor de pacht­kamer in eerste aanleg geen grondslag meer om zich nog be­voegd te achten. &#13;
4.3 De grief faalt. De pachtkamer in eerste aanleg was ge­bonden aan de verwijzing door de sector civiel bij vonnis van 8 september 2010. Hetzelfde geldt voor het hof in hoger beroep. Het hof verwijst naar het arrest van de Hoge Raad van 28 april 2006, NJ 2007, 89, inzake Van der Wal/Ge­meente Franekeradeel. Op zichzelf terecht betoogt Interfour dat een eiswijziging na verwijzing tot een herbeoordeling van de bevoegdheid van de pachtrechter kan leiden, name­lijk voor zover die eiswijziging ertoe leidt dat het onderwerp van het geschil niet langer tot de competentie van de pacht­rechter behoort. Van Beek heeft echter niet zijn eis gewij­zigd, maar enkel een door hem gemaakt (nauwelijks begrij­pelijk) voorbehoud omtrent een eventuele eiswijziging laten vallen. &#13;
4.4 Ten overvloede voegt het hof aan het voorgaande nog toe dat onderwerp van het geschil mede is of het aan Inter­four, nadat Von Massenbach het verpachte perceel aan haar had overgedragen, als verpachtster vrij stond om dat perceel met voorbijgaan van het voorkeursrecht van Van Beek aan de onder 3.6 bedoelde projectontwikkelaars te vervreem­den. In zoverre betreft het onderwerp van geschil een pacht­overeenkomst als bedoeld in artikel 1019j onder a Wetboek van Burgerlijke Rechtsvordering. (Dat Van Beek zelf in dit verband doorgaans spreekt van onrechtmatig handelen door Interfour, doet daaraan niet af.) Onderwerp van geschil is daarnaast of het aan Interfour vrij stond om mee te werken aan de vervreemding door Von Massenbach als verpacht­ster, eveneens met voorbijgaan van het voorkeursrecht van Van Beek. De samenhang tussen beide – Van Beek legt aan zijn vorderingen ten grondslag dat Interfour beide niet vrij­stond – brengt mee dat ook wat betreft dit laatste de pacht­rechter bevoegd is. &#13;
4.5 Bij deze stand van zaken heeft Van Beek geen belang meer bij bespreking van zijn grief in het incidenteel beroep . &#13;
4.6 De grieven II en III in het principaal beroep richten zich tegen hetgeen de pachtkamer in eerste aanleg heeft overwo­gen en beslist omtrent het frustreren door Interfour van het voorkeursrecht van Van Beek. Deze grieven slagen. &#13;
4.7 Per 1 september 2007 is met de artikelen 7:311 e.v. Bur­gerlijk Wetboek een nieuwe wettelijke regeling van de pacht in werking getreden en is de Pachtwet vervallen. Het nieuwe recht heeft volgens artikel 68a lid 1 Overgangswet Nieuw BW in beginsel onmiddellijke werking. Dat geldt ook voor de bepalingen die de inhoud van het voorkeursrecht van de pachter nader omlijnen en bepalen in welke gevallen een verpachter het verpachte aan de pachter bij voorkeur dient aan te bieden. Volgens artikel 7:380 lid 1 aanhef en onder e Burgerlijk Wetboek bestaat geen aanbiedingsplicht “in ge­val degene aan wie de vervreemding plaats vindt, tevoren schriftelijk aan de pachter verklaart afstand te doen van zijn bevoegdheid de pachtovereenkomst op te zeggen op de in artikel 370 lid 1 onder b bedoelde grond”. Zoals Van Beek ter gelegenheid van de pleitzitting in hoger beroep nog eens heeft bevestigd, is tussen partijen niet in geschil dat zulke verklaringen voorafgaand aan de leveringsakten van 13 sep­tember 2007 aan hem zijn gedaan. Daarmee was vervreem­ding van het verpachte perceel mogelijk zonder dat Van Beek bij voorkeur tot verkrijging in de gelegenheid werd ge­steld. &#13;
4.8 Van Beek stelt zich ten onrechte op het standpunt dat hier sprake is van een verkregen vermogensrecht in de zin van artikel 69 Overgangswet Nieuw Burgerlijk Wetboek. Onder “vervreemding” in de zin van zowel artikel 7:378 e.v. Burgerlijk Wetboek als artikel 56a e.v. Pachtwet moet wor­den verstaan overdracht van eigendom of de vestiging of overdracht van een beperkt recht. Dit betekent dat het op 13 september 2007 geldende recht bepalend is. Dat ook voor­afgaand aan de inwerkingtreding van het nieuwe recht (op 1 september 2007) reeds een wil tot vervreemding heeft be­staan, doet hieraan niet af. Voor zover nodig wijst het hof er in dit verband op dat naar volgt uit de onder 3.5 aangehaal­de bepalingen uit de koopovereenkomst van 4 juni 2007, die koopovereenkomst ook vóór 1 september 2007 geen aanlei­ding voor Von Massenbach vormde om Van Beek het ver­pachte perceel aan te bieden, omdat zij niet tot eigendoms­overdracht verplicht was voor zover een voorkeursrecht van Van Beek daaraan in de weg stond. &#13;
4.9 Gelet op het voorgaande kan niet worden gezegd dat In­terfour het voorkeursrecht van Van Beek als pachter heeft gefrustreerd of onrechtmatig heeft gehandeld, hetzij door de koopovereenkomst van 4 juni 2007 Massenbach aan te gaan, hetzij door na inwerkingtreding van het nieuwe recht mee te werken aan de beide leveringsakten van 13 september 2007. Voor zover het standpunt van Van Beek erop neerkomt dat ter beoordeling van de pachtrechter staat of Interfour zich een “veilige verpachter” heeft getoond, en wel ongeacht de vraag of is voldaan aan artikel 7:380 lid 1 aanhef en onder e Burgerlijk Wetboek, berust dat standpunt op een onjuiste rechtsopvatting. &#13;
4.10 Het hof passeert het bewijsaanbod van Van Beek omdat het geen betrekking heeft op concrete feiten of omstandighe­den die tot een andere beslissing zouden kunnen leiden. &#13;
4.11 De slotsom is dat het bestreden vonnis niet in stand kan blijven. Opnieuw recht doende zal het hof de vorderingen van Van Beek afwijzen, met zijn veroordeling in de kosten van zowel de eerste aanleg als het principaal beroep. &#13;
5 De beslissing &#13;
Het hof, recht doende in hoger beroep: &#13;
vernietigt het vonnis van de pachtkamer van de rechtbank Breda, locatie Bergen op Zoom, van 16 maart 2011 en doet opnieuw recht; &#13;
wijst de vorderingen van Van Beek af; &#13;
veroordeelt Van Beek in de kosten van beide instanties, tot aan de bestreden uitspraak aan de zijde van Interfour wat be­treft de eerste aanleg vastgesteld op € 1.000,- voor salaris overeenkomstig het liquidatietarief en tot aan deze uitspraak wat betreft het hoger beroep vastgesteld op € 1.896,- voor salaris overeenkomstig het liquidatietarief, op € 649,- voor griffierecht en op € 76,31 voor explootkosten; &#13;
verklaart dit arrest wat betreft voormelde veroordeling uit­voerbaar bij voorraad. &#13;
Noot &#13;
In dit arrest wordt onder meer de vraag beantwoord wat de reikwijdte van het begrip “veilige verpachter” is. &#13;
Een verpachter heeft in juni 2007 een koopovereenkomst gesloten met een projectontwikkelaar, waarin bepaald is dat er geleverd wordt zodra het gekochte vrij van pacht is of het gekochte in verpachte staat geleverd kan worden zonder het voorkeursrecht van de pachter te schenden. Na de inwer­kingtreding van art. 7:380 lid 1 onder e BW per 1 september 2007 heeft een projectontwikkelaar de verklaring afgegeven dat hij geen beroep zal doen op dringend eigen gebruik. Het gepachte wordt op 13 september 2007 geleverd aan de ont­wikkelaar, die doorlevert aan derden die eenzelfde verkla­ring hebben afgegeven. De pachter vordert schadevergoe­ding omdat hij stelt dat zijn voorkeursrecht geschonden is. &#13;
Met ingang van 1 september 2007 is in art. 7:380 lid 1 onder e BW opgenomen dat er geen aanbiedingsplicht van de ver­pachter geldt als de aspirant-koper voorafgaand aan de leve­ring verklaart de pachtovereenkomst niet te zullen opzeggen wegens dringend eigen gebruik als bedoeld in art. 7:370 lid 1 onder b BW. &#13;
In dit arrest beroept de pachter zich allereerst op het over­gangsrecht. Hij stelt dat het voorkeursrecht een verkregen vermogensrecht is in de zin van artikel 69 Overgangswet Nieuw Burgerlijk Wetboek. Dit standpunt wordt verworpen. Dat er al voor de inwerkingtreding van het nieuwe recht per 1 september 2007 een wil tot vervreemding heeft bestaan, is niet relevant. Het ten tijde van de levering geldende recht is bepalend. &#13;
De pachter stelt zich voorts op het standpunt dat het begrip “veilige verpachter” niet alleen beoordeeld dient te worden of voldaan is aan de wettelijke eisen, maar ook of de nieuwe eigenaar zich daadwerkelijk een “veilige verpachter”’ toont. Dit betoog slaagt evenmin. Het hof oordeelt kortweg dat dit standpunt berust op een onjuiste rechtsopvatting. &#13;
De regeling is in de wet genomen naar aanleiding van het gezamenlijk voorstel van een aantal betrokken organisaties aan de minister in november 2004 om tot aanpassing van het pachtrecht te komen. Voorgesteld werd om op het voor­keursrecht een uitzondering te maken in die gevallen dat de opvolgend nieuwe eigenaar zeker stelt de pachtrelatie duur­zaam in stand te zullen houden. In dat voorstel wordt dit een veilige verpachter genoemd. Ook in de MvT duikt hier en daar de term “veilige verpachter” op. &#13;
Waarom dat een “veilige verpachter” werd genoemd, is te verklaren uit de achtergrond van het opnemen van een wet­telijke voorkeursrecht voor de pachter. Het voorkeursrecht, dat met ingang van 1 januari 1963 in de toenmalige Pacht­wet werd opgenomen, beoogde de pachter bescherming te bieden in het geval de verpachter het gepachte aan een derde zou willen verkopen, die zich zou kunnen beroepen op eigen gebruik. Onder het oude recht gold via artikel 41 Pachtwet dat in dat geval het recht van de verpachter om zelf de grond te gaan gebruiken, in beginsel voorging. Als de verpachter wilde verkopen en de pachter maakte gebruik van het voor­keursrecht voorkwam hij in ieder geval dat het gepachte ver­kocht zou worden aan een landbouwer die een beroep op ei­gen gebruik zou kunnen doen. &#13;
Dit voorkeursrecht blokkeerde echter transacties, waarbij op zichzelf de juridische positie van de pachter niet werd aan­getast. In het voorstel van de gezamenlijke organisaties werd voorgesteld om verkopen onder bepaalde omstandigheden mogelijk te maken. Dat heeft geleid tot het opnemen van ar­tikel 7:380 lid 1 onder e BW dat volgens de MvT de pachter voldoende garantie biedt dat de pachtrelatie in stand zal blij­ven (MvT Kamerstukken 2005/06 30 448 nr 3, p. 8). &#13;
Tijdens de parlementaire behandeling is aan de orde geweest hoe het begrip “veilige verpachter”’ diende worden uitge­legd. (Nota naar aanleiding van verslag II, Kamerstukken 2006/07, 30 448 nr 8 pag.10). Door de minister is aangege­ven dat met het opnemen van artikel 7:380 lid 1 onder e BW invulling aan dit begrip is gegeven. Met andere woorden, uit de wetsgeschiedenis blijkt dat een veilige verpachter een &#13;
verpachter is die afstand doet van het recht de pachtovereen­komst wegens dringend eigen gebruik op te zeggen. Niets meer en niets minder. &#13;
Voor het standpunt van de pachter is aldus geen aankno­pingspunt te vinden in de wet. Het zou hooguit indirect af­geleid kunnen worden uit het gebruik van het begrip “vei­lige verpachter” . Dat suggereert wellicht meer dan het is. Echter dit begrip is in de wet niet terug te vinden en uit de wetsgeschiedenis blijkt dat begrip invulling heeft gekregen in art. 7:380 lid 1 onder e BW. &#13;
Sedert 1 september 2007 is menig voorkeursrecht gepas­seerd met een afstandsverklaring waarin , vooruitlopend op de realisering van een niet-agrarische bestemming , de gronden verkocht worden aan degene die deze bestemming wil gaan realiseren. De nieuwe eigenaar heeft in die geval­len veelal geen voornemens om de pachtrelatie duurzaam in stand te houden, hij wil op een andere wettelijke grondslag de pachtovereenkomst laten beëindigen. Vóór 1 september 2007 was het in dergelijke gevallen noodzakelijk te wach­ten, totdat het gepachte een niet-agrarische bestemming had, zodat op grond van art. 7:381 lid 1 BW het voorkeursrecht kon worden gepasseerd. Dat is dus nu niet meer nodig. In de praktijk is hiermee de onderhandelingspositie van een pach­ter die met de verpachter c.q. de gemeente onderhandelt om­trent een pachtbeëindiging vanwege een voorgenomen niet-agrarische bestemming, verslechterd. De verkoop kan nu niet meer geblokkeerd worden totdat het bestemmingsplan onherroepelijk is geworden, zoals tot 1 september 2007 als voorwaarde gold. De juridische positie van de pachter is evenwel niet verslechterd. Als het uiteindelijk komt tot een pachtontbinding, zal de pachter op grond van art. 7:377 BW schadeloos gesteld moeten worden. &#13;
E.H.M. Harbers &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen en D. van Em­den en de deskundige leden F.J.A. baron van Ver­schuer en ir. A. Jansen</auteurs><published>2012-05-01 00:00:00</published><modified>2012-05-01 00:00:00</modified><editiondate>2012-05-01</editiondate><htmlpath>https://denhollander.info/artikel/9894</htmlpath></article>
</articles></edition>