<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1985</searchword><id>6377</id><udhid>UDH:TvAR/6377</udhid><titel>De MER in het land!</titel><searchwords><searchword>TvAR 2/1985</searchword><searchword>UDH:TvAR/6377</searchword></searchwords><attachments><attachment><name>1985_nr 2_Artikel_Urselmann.pdf</name><extention>pdf</extention><url>https://denhollander.info/download/6159/ci</url></attachment></attachments><inleiding>1. INLEIDING&#13;
Vertrekpunt van dit artikel is dat binnenkort de wettelijke regeling van de milieueffectrapportage&#13;
(m.e.r.) een feit zal zijn. Dit extra instrument ten behoeve van de&#13;
bescherming van het milieu wordt door velen als noodzakelijk beschouwd. In maart&#13;
1984 zijn de Memorie van Antwoord en de Nota van wijziging aan de Tweede Kamer&#13;
aangeboden.' Aan de Memorie van Antwoord is de voorontwerp Algemene Maatregel&#13;
van Bestuur (AMvB)-werkingssfeer m.e.r. toegevoegd. Deze AMvB wijst de&#13;
activiteiten aan die belangrijke nadelige gevolgen voor het milieu kunnen hebben,&#13;
alsmede de besluiten inzake die activiteiten waarvoor een Milieu-Effectrapport&#13;
(MER) moet worden gemaakt. Landinrichting kan een activiteit zijn met mogelijk&#13;
belangrijke nadelige gevolgen voor het milieu. Daarmee gaat een relatie ontstaan&#13;
tussen de landinrichting en de m.e.r. De landinrichting - geen nieuw verschijnsel -&#13;
heeft een tijd onder de Ruilverkavelingswet geopereerd. Die wet zal worden vervangen&#13;
door de Landinrichtingswet, die ook op dit moment in het parlement in behandeling&#13;
is.2 Even een sprong makend kan worden opgemerkt, dat de Landinrichtingswet&#13;
voorschrijft dat het landinrichtingsprogramma onder andere een beschrijving zal&#13;
geven van de gevolgen van de voorgestelde maatregelen en voorzieningen, en de&#13;
grondverwerving, voor de economische toestand (inclusief de werkgelegenheid); de&#13;
leef- en werkomstandigheden; de natuur en het landschap; de gesteldheid van water,&#13;
bodem en lucht. Deze beschrijving zal worden gegeven met de Herziene Evaluatie&#13;
Landinrichtingsplannen (HELP). Aldus is in HELP in een beschrijving van de effecten&#13;
op het milieu voorzien.&#13;
Dit geconstateerd hebbende, dient het centrale thema van dit artikel zich&#13;
onmiddellijk aan. Ligt, gezien de doelstellingen van landinrichting en de bij&#13;
landinrichting toegepaste HELP-evaluatie, een verplichting van m.e.r. voor&#13;
herinrichtings- en ruilverkavelingsprojecten nog in de rede? En, wanneer het&#13;
antwoord 'ja' zou zijn, is dat dan voor alle gevallen van herinrichting of&#13;
ruilverkaveling het geval of alleen bij herinrichting of ruilverkaveling in bijzondere&#13;
gevallen (wanneer er sprake is van een kwetsbaar milieu)?&#13;
Tweede - meer nader toegespitst - probleem is dan hoe een MER en HELP zich&#13;
in die situatie tot elkaar gaan verhouden. Worden MER en HELP naast elkaar toegepast&#13;
of komt het tot integratie? </inleiding><content>De verantwoordelijke Ministers (VROM &amp; LV) hebben hun antwoord in de AMvB werkingssfeer-m.e.r. kenbaar gemaakt (art. 9) en vervolgens in het Structuurschema&#13;
Landinrichting, deel d, regeringsbeslissing - zojuist (eind oktober 1984) via de&#13;
Staatsuitgeverij in circulatie gebracht - nogmaals geformuleerd. Hun bevinding is dat het&#13;
besluit tot vaststelling van het landinrichtingsprogramma (herinrichtings- of&#13;
ruilverkavelingsprojecten) m.e.r.-plichtig is in daarbij aangewezen gevallen. Niet iedereen in&#13;
den lande is het met deze bevinding eens. Voor AMvB en structuurschema volgt nog de&#13;
parlementaire behandeling, waarmee gezegd wil zijn dat deze zaak nog ter discussie&#13;
staat. Dit artikel wil een bijdrage aan die discussie leveren.&#13;
Het artikel heeft de volgende opzet gekregen. In hoofdstuk 2 worden de voor de problematiek&#13;
relevante kenmerken van de wettelijke regeling van de m.e.r. en de Landinrichtingswet&#13;
aangestipt. Degenen, die met de materie bekend zijn, kunnen deze passage overslaan. Het&#13;
hoofdstuk eindigt met een paragraaf over overeenkomsten en verschillen tussen HELP en&#13;
MER. Vervolgens komt de m.e.r. en de landinrichting ter sprake (hoofdstuk 3). Allereerst zal&#13;
informatie worden gegeven over de betekenis van MER in het vooronderzoek (paragraaf 3.1)&#13;
waarna vervolgens de vraag van m.e.r.-plicht voor herinrichtings- en&#13;
ruilverkavelingsprojecten zal worden besproken (paragraaf 3.2). Eenmaal geconstateerd dat&#13;
MER voor dergelijke projecten in bijzondere gevallen wenselijk is, komt de verhouding tussen&#13;
MER en HELP aan bod (paragraaf 3.3). Het 'tot besluit' spreekt voor zich zelf.&#13;
2. RELEVANTE KENMERKEN VAN DE M.E.R. EN DE LANDINRICHTINGSWET&#13;
2.1. RELEVANTE KENMERKEN VAN DE M.E.R.&#13;
Ten behoeve van besluiten over activiteiten met mogelijk belangrijke nadelige gevolgen voor&#13;
het milieu zal een MER moeten worden gemaakt. Het MER is een onderzoeksrapport. De&#13;
afweging en het beslissen over een m.e.r.-plichtige activiteit blijven voorbehouden aan het&#13;
bevoegd gezag. De m.e.r. brengt geen verandering in de bevoegdheidsverdeling ten&#13;
aanzien van besluiten. De m.e.r. voorziet verder in een procedure om de&#13;
informatievoorziening en de informatiekwaliteit over de gevolgen van een activiteit voor het&#13;
milieu te garanderen. Tevens is voorzien in een commissie van (onafhankelijke) deskundigen.&#13;
De commissie heeft een aantal taken toegewezen gekregen. Uitgangspunt van de wettelijke&#13;
regeling is dat de procedure voor het MER in de bestaande besluitvormingsprocedure kan/zal&#13;
worden geïntegreerd.&#13;
Wat milieu is&#13;
In het wetsvoorstel zelf is aangegeven wat onder 'milieu' wordt verstaan. Art. 41a spreekt over&#13;
de gevolgen van een activiteit voor het fysieke milieu, gezien vanuit het belang van de&#13;
bescherming van mensen, dieren, planten, goederen, water, bodem en lucht en van de&#13;
relaties daartussen, alsmede de bescherming van esthetische, atuurwetenschappelijke en cultuurhistorische waarden. In het Plan Integratie&#13;
Milieubeleid (PIM)3 is het begrip milieubeleid nader gespecificeerd. Men mag aannemen&#13;
dat de milieubegrippen voor m.e.r. en PIM met elkaar zullen (gaan)&#13;
sporen.&#13;
Wat het MER is en wie het maakt&#13;
Het MER is een openbaar document waarin van een voorgenomen activiteit en&#13;
van redelijkerwijs in beschouwing te nemen alternatieven de te verwachten&#13;
gevolgen voor het milieu in hun onderlinge samenhang op systematische wijze en&#13;
zo objectief mogelijk worden beschreven.4 Buiten de verplichting tot het&#13;
bestuderen van alternatieven geeft het wetsontwerp aan dat een beschrijving van&#13;
de bestaande toestand van het milieu moet worden gegeven (art. 41i), en dat de&#13;
mogelijkheden moeten worden aangegeven om de nadelige gevolgen ongedaan te&#13;
maken. Het MER moet door de initiatiefnemer van een (m.e.r.-plichtige)&#13;
activiteit worden opgesteld.&#13;
Alternatieven&#13;
De m.e.r. schrijft voor dat er alternatieven worden bestudeerd. Daarbij zijn er&#13;
twee verplicht gesteld, namelijk het 'niets doen-' ofwel het 'nul'-alternatief (art.&#13;
41i, lid 1, sub d) en het meest milieuvriendelijke alternatief (art. 41i, lid 2).5 Voor&#13;
wat betreft de andere alternatieven spreekt het wetsontwerp van redelijkerwijs in&#13;
beschouwing te nemen alternatieven. Aantal en soort alternatieven zijn per geval&#13;
verschillend. Welke alternatieven aan bod moeten komen, zal met behulp van de&#13;
richtlijnen nader kunnen worden geregeld. De toelichting op het wetsontwerp&#13;
maakt verder duidelijk dat het om reële alternatieven moet gaan, dat het aantal&#13;
niet te groot mag zijn, en dat de alternatieven onderling voldoende&#13;
discriminant moeten zijn.&#13;
Commissie&#13;
Er zal een zogenaamde commissie voor de m.e.r. worden benoemd. Deze&#13;
commissie bestaat uit onafhankelijke deskundigen. Taak van deze commissie is&#13;
onder andere het geven van richtlijnen voor het MER (voordat het MER wordt&#13;
gemaakt) en het toetsen van het MER (onderzoekstoets). De commissie heeft geen&#13;
bevoegdheden ten aanzien van het besluit over een m.e.r.-plichtige activiteit. De&#13;
betekenis van de commissie ligt naar mijn oordeel ondermeer daarin, dat daarmee&#13;
de mogelijkheid is geboden om het ritueel van 'expertise, vervolgens kritiek en de&#13;
wens/noodzaak van contra-expertise' te bezweren.&#13;
AMvB- werkingssfeer/m.e. r. -plicht&#13;
In art. 416 tot en met 41gis de aanwijzing van m.e.r.-plichtige activiteiten en&#13;
besluiten geregeld. Voor de aanwijzing wordt gebruik gemaakt van het&#13;
instrument van AMvB en provinciale verordening.6 De AMvB vermeldt de&#13;
activiteiten met mogelijk belangrijke nadelige gevolgen voor het milieu en geeft de besluiten ter zake van&#13;
die activiteiten aan waarvoor een MER moet worden gemaakt.&#13;
Richtlijnen voor het MER&#13;
Wanneer degene die een m.e.r.-plichtige activiteit onderneemt, voornemens is ter zake&#13;
van die activiteit een m.e.r.-plichtig besluit van het bevoegd gezag te vragen, deelt hij&#13;
dat aan het bevoegd gezag mee. Deze wetsregel voorziet erin dat er door het bevoegd&#13;
gezag (op tijd) richtlijnen voor het MER kunnen worden gegeven (voor-overlegfase).&#13;
Het bevoegd gezag vraagt de commissie voor de m.e.r. om advies over de richtlijnen.&#13;
Verder wordt dat voornemen openbaar gemaakt en heeft eenieder de gelegenheid het&#13;
zijne omtrent de te geven richtlijnen op te merken (inspraak).&#13;
Beoordeling van het MER&#13;
Wanneer de initiatiefnemer het MER gereed heeft, zal hij dit aan het bevoegd gezag&#13;
overhandigen. Het bevoegd gezag wordt over het MER door de commissie geadviseerd.&#13;
De commissie betrekt daarbij de gegevens uit de inspraak. Het MER is een&#13;
openbaar document. Eenieder kan over het MER inspreken: schriftelijk en er is een&#13;
openbare zitting.&#13;
Besluit&#13;
Het bevoegd gezag zal in zijn besluit waar een MER voor is gemaakt, uitdrukkelijk&#13;
moeten aangeven op welke wijze rekening is gehouden met de gevolgen voor het milieu&#13;
(art. 41 ai).&#13;
Procedure&#13;
Schema 1 (blz. 65) geeft een overzicht van de procedure voor de m.e.r. Bij dit overzicht&#13;
gaat de aandacht met name uit naar de onderdelen van de procedure die betrekking&#13;
hebben op de inspraak en de advisering. Een uitvoerig overzicht is opgenomen&#13;
in de Memorie van Toelichting.7&#13;
2.2. RELEVANTE KENMERKEN VAN DE LANDINRICHTINGSWET&#13;
De landinrichting kan maatregelen en voorzieningen bevatten ten behoeve van&#13;
land-, tuin- en bosbouw, natuur en landschap, infrastructuur, openluchtrecreatie,&#13;
cultuurhistorie. Veelal zijn verschillende van deze (gebruiks)functies wel in een gebied&#13;
waar landinrichting zal plaatsgrijpen, aanwezig. Soms naast elkaar en soms&#13;
door elkaar (verweving). Landinrichting heeft een multisectoraal karakter, hetgeen&#13;
wil zeggen dat verschillende terreinen van overheidszorg in de afweging worden meegenomen.&#13;
Voor herinrichting en ruilverkaveling wordt er een landinrichtingsprogramma gemaakt.&#13;
Onderdeel van het landinrichtingsprogramma is de HELP. Wat landinrichting is&#13;
De landinrichting kan bestaan uit: herinrichting, ruilverkaveling, aanpassingsinrichting,&#13;
ruilverkaveling bij overeenkomst. In gevallen van herinrichting en ruilverkaveling&#13;
heeft men te maken met een landinrichtingsprogramma en een landinrichtingsplan.8&#13;
In geval van aanpassingsinrichting wordt gesproken van een aanpassingsplan, en bij&#13;
ruilverkaveling bij overeenkomst heeft men te maken met schriftelijke overeenkomsten.&#13;
Wanneer er over het landinrichtingsprogramma wordt gesproken gaat het&#13;
dus om de voorbereiding van (het besluit van) herinrichting of ruilverkaveling.&#13;
Wanneer ruilverkaveling of herinrichting&#13;
Herinrichting zal plaatsvinden in gebieden met ruimtelijk naast een agrarische functie&#13;
een niet-agrarische functie, terwijl ruilverkaveling van toepassing zal zijn in gebieden&#13;
met ruimtelijk overwegend een agrarische functie. Of tot herinrichting of&#13;
ruilverkaveling wordt overgegaan is aangegeven in het voorbereidingsbesluit.&#13;
Herinrichting en ruilverkaveling onderscheiden zich in de wettelijke regeling maar&#13;
op één punt, namelijk dat bij herinrichting een besluit over het doorgaan van het&#13;
project alleen door Provinciale Staten wordt genomen, terwijl voor ruilverkaveling&#13;
naast het besluit van Provinciale Staten een 'stemming' nodig is.&#13;
Centrale Commissie en Landinrichtingscommissie&#13;
Er is een Centrale Commissie en een Landinrichtingscommissie. Beide commissies&#13;
houden zich bezig met de uitvoering van de wet. Die taken eenvoudig en globaal&#13;
weergevend betekent dit dat de Landinrichtingscommissie schetsontwerpen en voorontwerpen&#13;
van landinrichtingsprogramma en -plan opstelt. De Centrale Commissie&#13;
ontvangt de voorontwerpen, stelt het ontwerp vast en stuurt dit door naar Gedeputeerde&#13;
Staten. Het uitvoerige werk dat de commissies verrichten, blijft noodgedwongen&#13;
op deze plaats onbesproken.&#13;
Landinrichtingsprogramma en landinrichtingsplan&#13;
In de Landinrichtingswet zijn regels omtrent het landinrichtingsprogramma opgenomen&#13;
(art. 35). Dat programma bevat, naast onder andere een beschrijving van&#13;
de bestaande toestand (en in voorkomende gevallen de begrenzing en hoofdlijnen&#13;
van beheersgebieden en reservaatsgebieden), een evaluatie (beschrijving van de gevolgen)&#13;
van de voorgestelde maatregelen en voorzieningen, en de grondverwerving,&#13;
met de zogenaamde Herziene Evaluatie Landinrichtingsplannen (HELP).&#13;
Het landinrichtingsprogramma wordt door Provinciale Staten vastgesteld. Binnen&#13;
de kaders van het landinrichtingsprogramma volgt dan de nadere uitwerking en detaillering&#13;
in het landinrichtingsplan. Voor het landinrichtingsplan - behalve in gevallen&#13;
waarin met een verkorte procedure wordt gewerkt - wordt geen HELP gemaakt.&#13;
Het landinrichtingsplan wordt vastgesteld door Gedeputeerde Staten (ook in&#13;
de verkorte procedure). Alternatieven&#13;
Het voorontwerp-landinrichtingsprogramma kan alternatieven bevatten (art. 37, lid&#13;
2). Het is gebruikelijk dat dat gebeurt, maar de wet legt geen verplichting op. Verder&#13;
is er wettelijk niets geregeld over het aanbieden van alternatieven en de informatie&#13;
daarover aan Gedeputeerde Staten. Dat kan wel plaatsvinden, maar er is geen verplichting.&#13;
Een alternatief dat gebruikelijk wel altijd bij de HELP-evaluatie een rol&#13;
speelt is de zogenaamde 'Autonome Ontwikkeling'. Deze geeft de ontwikkeling van&#13;
het gebied aan wanneer er geen landinrichting zou plaatsvinden. Er kan dan nog wel&#13;
van alles in het gebied gebeuren, maar dat is dan niet in gang gebracht door herinrichting&#13;
of ruilverkaveling.&#13;
Wat HELP is&#13;
HELP is de methode die wordt toegepast voor de in art. 35 van de Landinrichtingswet&#13;
genoemde beschrijving van de te verwachten gevolgen van de te treffen maatregelen&#13;
en voorzieningen, en de grondverwerving voor de economische toestand (inclusief&#13;
de werkgelegenheid); de leef- en werkomstandigheden; de natuur en het landschap;&#13;
de gesteldheid van water, bodem en lucht. HELP voorziet in een methode&#13;
om standaardisatie te bereiken in de verlangde effectenbeschrijving. Deze rapportage&#13;
is in het leven geroepen, omdat een systematische evaluatie en presentatie van&#13;
de effecten van landinrichting nodig is, om te bezien in hoeverre een programma aan&#13;
het gestelde doel beantwoordt. HELP is weer een eigentijdse aanpassing van een&#13;
voorgaande vorm van rapportage. Die aanpassing was nodig, omdat naast agrarische&#13;
belangen steeds meer ook andere belangen in de doelstellingen werden betrokken.&#13;
Verder hebben in die aanpassing een toenemende belangstelling voor beleidsanalyse&#13;
een rol gespeeld, en het feit dat de berekening van het investeringseffect zich&#13;
te strikt tot de economisch-agrarische aspecten beperkte.9&#13;
In de HELP worden geen gewichten of waarden aan de bepaalde effecten toegekend.&#13;
In de methode zelf is dus geen afwegingsproces opgenomen. De waarden&#13;
zullen door het bevoegd gezag zelf aan de belangen moeten worden toegekend. Het&#13;
bevoegd gezag zal via een eigen manier van afwegen tot een besluit komen. In de&#13;
praktijk zal de Centrale Commissie, als voorbereider van het besluit, daarin een niet&#13;
onbelangrijke rol spelen.&#13;
Openbaarheid en inspraak&#13;
Op verschillende momenten in de voorbereidings- en besluitvormingsprocedure van&#13;
landinrichtingsprogramma en -plan is openbaarheid en inspraak opgenomen. Een&#13;
en ander is aangegeven in het procedureschema (schema 2) (blz. 65).&#13;
Procedure&#13;
Een eenvoudig overzicht van de procedure voor herinrichting en ruilverkaveling is met&#13;
schema 2 aangegeven. Let wel het gaat niet om de details maar om de hoofdzaken. 2.3. OVEREENKOMSTEN EN VERSCHILLEN IN HELP EN MER&#13;
Zijn voorgaand enkele kenmerken van de beide wetten aangegeven, interessanter&#13;
voor de te behandelen vragen zijn overeenkomsten en verschillen in HELP en MER.&#13;
Overeenkomsten&#13;
- Het alternatief van 'autonome ontwikkeling' en het 'nul-alternatief' zullen waarschijnlijk&#13;
grote overeenkomsten hebben.&#13;
- Inhoudelijk gaat het bij MER en voor een gedeelte van de HELP om eenzelfde effectbeschrijving.&#13;
Ook methodisch behoeft het niet tot echte verschillen te komen.10&#13;
- Bij beide rapportages is een beschrijving van de bestaande toestand verplicht.&#13;
Enerzijds kan het als een verschil worden aangemerkt, omdat in de regeling van&#13;
de m.e.r. specifiek wordt gesproken van 'de bestaande toestand van het milieu',&#13;
terwijl het in het landinrichtingsprogramma blijft bij 'de bestaande toestand'.&#13;
Anderzijds leidt het tot overeenkomsten,omdat dat laatste de bestaande toestand&#13;
van het milieu niet uitsluit; eigenlijk impliceert.&#13;
- Niet direct als overeenkomst, maar wel van belang, omdat het tot procedurele&#13;
overeenkomsten leidt (met name bij inspraak en openbaarheid) is het uitgangspunt&#13;
van de m.e.r.-regeling dat de procedure voor het MER in de bestaande&#13;
besluitvormingsprocedure wordt geïntegreerd.&#13;
Verschillen&#13;
- MER is puur gericht op ruimere aandacht voor en meer diepgang in het onderzoek&#13;
naar de mogelijk nadelige effecten voor het milieu. HELP betrekt in zijn&#13;
effectbeschrijving meerdere aspecten dan het milieu. Diepgang en aandacht zijn&#13;
niet geregeld.&#13;
- De m.e.r. is een verplichting tot het beschrijven van de effecten op het milieu.&#13;
De HELP is een methode voor de beschrijving van effecten.&#13;
- Het landinrichtingsprogramma (HELP) kan alternatieven bevatten. MER moet&#13;
alternatieven bevatten, waarbij enkele alternatieven zijn voorgeschreven: het&#13;
'nul-alternatief' en het 'meest milieuvriendelijke alternatief'.&#13;
- Voor het MER worden door het bevoegd gezag via advisering door de Commissie&#13;
van de m.e.r. en inspraak richtlijnen gegeven. Keuze van alternatieven en inhoud&#13;
van HELP is intern aan de Landinrichtingscommissie voorbehouden.&#13;
- Door de Commissie voor de m.e.r. wordt het MER beoordeeld op volledigheid&#13;
en juistheid van het onderzoek. Dat gebeurt niet bij HELP.&#13;
- De Commissie voor de m.e.r. is onafhankelijk (zo objectief mogelijk). De Centrale&#13;
Commissie is een in de besluitvorming participerende instantie.&#13;
- Bij een besluit over een activiteit waarvoor een MER is gemaakt, zal aangegeven&#13;
moeten worden op welke wijze met de gegevens uit het MER is rekening gehouden.&#13;
Een dergelijke verplichting is bij HELP niet aanwezig. Algemeen kan worden aangenomen dat een MER de informatievoorziening aangaande&#13;
de effecten van een activiteit op het milieu zal verbeteren. Daartoe is het&#13;
MER met procedurele waarborgen omgeven. Dat allerlei regelingen11 er in normale&#13;
gevallen (dat wil zeggen zonder een voorgeschreven MER) al in voorzien dat aan het&#13;
milieu aandacht wordt besteed, wordt voor bepaalde activiteiten toch niet voldoende&#13;
geacht.12&#13;
HELP beoogt te komen tot een standaardisatie van het onderzoek naar de effecten&#13;
van maatregelen en voorzieningen voor de in de Landinrichtingswet genoemde&#13;
aspecten (waaronder het milieu) met het oog op de beoordeling van het rendement&#13;
van de inspanning. De intensiteit (diepgang in en aandacht voor) van dat onderzoek&#13;
is verder niet geregeld. Er is door personen van buiten de commissies die belast zijn&#13;
met de uitvoering van de wet, geen directe invloed op de bestudering van verschillende&#13;
alternatieven en op de openbaarheid van de informatie uit te oefenen.&#13;
3. MER EN LANDINRICHTING&#13;
Voordat tot de beantwoording van de in de inleiding aangegeven vraagstelling zal&#13;
worden overgegaan, zal eerst een algemene beschouwing worden gegeven over het&#13;
onderzoek naar verschillende bij de besluitvorming te betrekken aspecten. Dat&#13;
wordt dan bekeken voor de besluitvorming in 'normale' gevallen en in geval de&#13;
m.e.r.-verplichting op de besluitvorming (en het voorbereidend onderzoek) rust.&#13;
3.1. M.E.R. EN BESLUITVORMING, ALGEMEEN&#13;
Bij vele besluiten over activiteiten worden meerdere belangen in de afweging betrokken&#13;
(zie noot 11). Meestal vindt er onderzoek plaats; onderzoek naar verschillende&#13;
aspecten van de zaak (...-economisch, milieu, grondgebruik, werkgelegenheid,&#13;
etc). Punt van aandacht is nu verder niet meer de afweging die tot een besluit zal&#13;
leiden, maar de informatievoorziening via het onderzoek. Dat onderzoek kan breed&#13;
opgezet zijn, dat wil zeggen dat meerdere en verschillende aspecten worden bekeken.&#13;
Deze aspecten kunnen op een horizontale as worden uitgezet: aspect 1, 2, 3, 4, etc.&#13;
Per aspect kan de diepgang/aandacht van het onderzoek verschillen, dat wil zeggen&#13;
het onderzoek kent meerdere niveau's. Deze niveau's zijn op een verticale as uit te&#13;
zetten: niveau a, b, c, etc. Ook wanneer het onderzoek op één aspect betrekking&#13;
heeft, blijft het onderscheid in niveau's (a, b, c, etc.) bestaan.&#13;
Over welke aspecten nu in het onderzoek worden betrokken kan per geval worden&#13;
beslist, maar ook wordt het soms bij wet geregeld. Zo schrijft de Landinrichtingswet&#13;
via HELP er een aantal voor. Soms wordt bij wet bepaald dat een bepaald aspect in&#13;
elk geval onderzocht moet worden, bijvoorbeeld het oude Besluit op de Ruimtelijke Ordening (BRO) en het distributie planologisch onderzoek. Het ontwerp BRO'85&#13;
laat het aan de planopsteller over welke aspecten zullen worden onderzocht. Vastgesteld&#13;
kan worden dat het bij wet vaststellen van welke aspecten in het onderzoek&#13;
moeten worden meegenomen, een politieke keuze is. Datzelfde geldt voor de diepgang/&#13;
aandacht (niveau a, b, c, etc.) dat het onderzoek per aspect zal moeten&#13;
hebben.&#13;
Zoals in het begin van de paragraaf al opgemerkt zal in de normaal voorkomende&#13;
gevallen het onderzoek op verschillende aspecten betrekking hebben. Meestal worden&#13;
dan de verschillende aspecten bij ongeveer gelijk niveau onderzocht. Een en&#13;
ander is in een figuur aan te geven (figuur 1).&#13;
Figuur 1: onderzoek 'normale gevallen'&#13;
De schuine arcering geeft aan welke aspecten worden onderzocht en de diepgang&#13;
per aspect. Stel dat aspect nr. 3 het milieu is; een aspect dat in normale gevallen&#13;
toch niet licht wordt overgeslagen, en bij landinrichting een verplicht onderdeel&#13;
van HELP is. De figuur maakt duidelijk dat aan het milieu in elk geval aandacht&#13;
wordt besteed. Daarnaast staat het het bevoegd gezag verder nog vrij om op eigen&#13;
initiatief aan een bepaald aspect meer aandacht (een dieper niveau van onderzoek)&#13;
te besteden (de horizontale arcering). In de figuur is dat het aspect nr. 5.&#13;
Wat voegt de wettelijke regeling van de m.e.r. nu aan de voorbereiding van de&#13;
besluitvorming toe? De figuur ter hand nemend betekent die wettelijke regeling ten&#13;
eerste dat met aspect nr. 3 (het milieu) in elk geval rekening moet worden gehouden&#13;
en moet worden onderzocht. Ten tweede volgt uit die politieke keuze dat aan het&#13;
milieu extra aandacht moet worden geschonken (dat wil zeggen een verdergaand&#13;
onderzoeksniveau). Procedurele waarborgen moeten verder bewerkstelligen dat het&#13;
onderzoek ook die diepgang krijgt, zowel qua onderwerp alswel qua uitvoering.&#13;
Het feit dat er in de 'normale situatie' al in bepaalde mate aandacht aan het milieu&#13;
wordt geschonken, is niet relevant. Het gaat er in de wettelijke regeling om/dat er&#13;
onderzoek plaatsvindt, en dat dat onderzoek een grotere diepgang&#13;
(aandacht/intensiteit) diepgang zal moeten bereiken. In de figuur 2 is het gevolg van de m.e.r.-verplichting&#13;
met een verticale arcering aangegeven.&#13;
Figuur 2: onderzoek met m.e.r.-aanvulling&#13;
3.2. M.E.R.-PLICHT VOOR HERINRICHTING EN RUILVERKAVELING?&#13;
Onmiskenbaar - men zegt wel eens 'het gebied gaat op de schop' - kunnen herinrichting&#13;
en ruilverkaveling activiteiten zijn met belangrijke nadelige gevolgen voor&#13;
het milieu. Is evenwel in het licht van de ontwerp-Landinrichtingswet en de daarin&#13;
opgenomen verplichte HELP-rapportage voor dergelijke projecten nog een MER&#13;
nodig? Daarover wordt in den lande verschillend gedacht. Zonder volledig te kunnen&#13;
zijn zullen enkele - naar ik veronderstel - hoofdargumenten pro en contra de&#13;
revue passeren.&#13;
In het kamp van degenen die de m.e.r.-plicht voor onderhavige projecten overbodig&#13;
achten, wordt wel opgemerkt dat herinrichting en ruilverkaveling juist ook behoud&#13;
van natuur en landschap tot doel hebben. Landinrichting is een multisectorale&#13;
activiteit. Voor de noodzakelijke evaluatie van de voorgestelde maatregelen en voorzieningen&#13;
is de HELP in het leven geroepen. De HELP bevat naast beschrijving van&#13;
de gevolgen van de activiteit voor andere aspecten tevens een beschrijving van de&#13;
gevolgen voor het milieu. Dan is een MER toch niet meer nodig. Ook is bij herinrichting&#13;
en ruilverkaveling de Natuurwetenschappelijke Commissie (van de&#13;
Natuurbeschermingsraad) betrokken. De m.e.r. is dan toch dubbelop. Bij herinrichting&#13;
en ruilverkaveling wordt met alternatieven gewerkt, en er is openbaarheid en&#13;
inspraak gedurende de ontwerpfase van het landinrichtingsprogramma (tussen voorontwerp&#13;
en vaststellen van het ontwerp). De m.e.r.-procedure en de Commissie voor&#13;
de m.e.r. zal de voorbereiding en besluitvorming onnodig extra belasten. In dit kamp worden naast de doelstellingen van landinrichting vooral ook de overeenkomsten&#13;
tussen HELP en MER benadrukt.&#13;
In het andere kamp worden juist de verschillen tussen HELP en MER benadrukt:&#13;
de verplichting van alternatieven en soort alternatieven, het geven van richtlijnen&#13;
voor het onderzoek en de toetsing van het onderzoek door de commissie voor de&#13;
m.e.r., openbaarheid en inspraak inzake het onderzoek. Het gaat om de waarborgen&#13;
opdat milieu-effecten goed worden onderzocht en opdat de noodzakelijke alternatieven&#13;
voor de activiteit worden bekeken. Ook al heeft landinrichting de bescherming&#13;
van natuurwetenschappelijke en landschappelijke waarden mede tot doel, dan&#13;
is toch nog niet duidelijk hoe een en ander bij herinrichting en ruilverkaveling zijn&#13;
uitwerking zal hebben. Kunnen cultuurtechnische maatregelen en voorzieningen&#13;
juist ten behoeve van het natuurbehoud worden getroffen, deze kunnen ook juist&#13;
het tegengestelde effect hebben. De m.e.r. is juist een waarborg,opdat de relevante&#13;
milieu-informatie wordt opgehoest, waarna er een verantwoord besluit kan worden&#13;
genomen, c.q. inrichting van het gebied tot stand kan komen. Dat heeft niet alleen&#13;
betrekking op de verweving van functies maar het betreft ook de begrenzing van de&#13;
beheers- en reservaatsgebieden (met de onderlinge beïnvloeding van de activiteiten&#13;
in deze gebieden en de gebieden daarbuiten).&#13;
De NWC en de commissie voor de m.e.r. zijn in het geheel niet vergelijkbaar. De&#13;
NWC treedt gebruikelijk op als adviseur in de fase van het voorontwerplandinrichtingsprogramma&#13;
en wordt overigens in de Landinrichtingswet niet genoemd.&#13;
Dat de commissie voor de m.e.r. de besluitvorming zou belasten lijkt koudwatervrees.&#13;
Deze commissie heeft met de beslissing door het bevoegd gezag niets van&#13;
doen. Zij toetst slechts het MER en adviseert het bevoegd gezag over de inhoud van&#13;
dat rapport.&#13;
Argumenten pro en contra overziende ben ik van oordeel,dat een m.e.r.-plicht voor&#13;
herinrichting en ruilverkaveling verantwoord zal zijn. Verderop kom ik terug op de&#13;
vraag of dat voor alle gevallen van ruilverkaveling en herinrichting zal moeten&#13;
gelden.&#13;
Voor mijn argumentatie wil ik onder andere terugvallen op hetgeen in paragraaf&#13;
3.1 over m.e.r.- en besluitvorming is opgemerkt.&#13;
Dat herinrichting of ruilverkaveling als vormen van landinrichting het behoud van&#13;
natuur en landschap mede ten doel heeft, kan geen voldoende voorwaarde zijn om&#13;
de m.e.r.-plicht te 'ontlopen'. Maatregelen en voorzieningen kunnen ook juist het&#13;
tegengestelde effect sorteren. Zo geeft het Structuurschema Landinrichting13 de&#13;
doelstellingen van het nationaal landinrichtingsbeleid; waaronder ook enkele die op&#13;
gedeeltelijk het 'milieu' betrekking hebben. De doelstellingen kunnen evenwel gemakkelijk&#13;
conflicteren. Meer begrijp ik de regeling in de Landinrichtingswet als het&#13;
voorzien in de mogelijkheden dat landinrichtingsmaatregelen en -voorzieningen niet&#13;
slechts tot agrarische doeleinden worden beperkt. Hoe de ruilverkaveling of herinrichting&#13;
met de verschillende aspecten/belangen omspringt zal uit het ontwerp&#13;
moeten blijken. Aldus blijft de eerste zin van deze paragraaf overeind: Herinrichting en ruilverkaveling kunnen onmiskenbaar, activiteiten zijn met mogelijk belangrijke&#13;
nadelige gevolgen voor het milieu.&#13;
Politiek is bepaald dat voor besluiten inzake activiteiten met mogelijk belangrijke&#13;
nadelige gevolgen voor het milieu, de regeling omtrent het maken en behandelen van&#13;
een MER noodzakelijk is. De bestaande besluitvorming waarin normaal al rekening&#13;
met het milieu wordt gehouden of die specifiek met het oog op het milieu (milieuvergunningverlening)&#13;
is opgezet, wordt voor dergelijke activiteiten dan niet afdoende&#13;
geacht (figuur 1). De m.e.r. levert bovenop de normale procedures die extra&#13;
waarborgen omtrent het milieu-onderzoek (figuur 2).&#13;
Art. 41b3 van de ontwerp-wet m.e.r. maakt het mogelijk een onderscheid aan te&#13;
brengen in gevallen waarin eenzelfde activiteit geen mogelijk belangrijke gevolgen voor&#13;
het milieu zal hebben, en in gevallen waarin dat wel het geval zal zijn. Anders uitgedrukt:&#13;
gevallen waarin met de 'normale' voorbereiding van het besluit kan worden&#13;
volstaan (figuur 1) en gevallen waarin de 'extra waarborg' (figuur 2) noodzakelijk is.&#13;
Zijn herinrichting en ruilverkaveling in alle gevallen een activiteit met mogelijk belangrijke&#13;
nadelige gevolgen voor het milieu? Daarover wordt verschillend gedacht.&#13;
Milieuvrienden zien in elke herinrichting en ruilverkaveling een potentiële grote bedreiging&#13;
van het milieu. Zo ver zou ik niet willen gaan. Zo is ook niet elke aanleg&#13;
van een rijksweg, of buisleiding, of elk omvangrijk woningbouwprogramma een activiteit&#13;
met belangrijke nadelige gevolgen voor het milieu. Elke herinrichting en ruilverkaveling&#13;
zal wel nadelige gevolgen voor het milieu kunnen hebben. De te verwachten&#13;
gevolgen zijn evenwel niet altijd zo ingrijpend dat de 'normale' besluitvoorbereidingsprocedures,&#13;
namelijk landinrichtingsprogramma met HELP, ca. niet&#13;
zouden volstaan (figuur 1). Er moet namelijk een evenwicht zijn tussen de ernst van&#13;
de milieugevolgen en een opgetuigde procedure, zoals de wettelijke regeling van de&#13;
m.e.r. is. Het koppelen van de m.e.r.-plicht aan alle gevallen van ruilverkaveling en&#13;
herinrichting lijkt daarom overtrokken.&#13;
Ruilverkaveling of herinrichting zal zich kunnen voordoen in gebieden waar wel&#13;
belangrijke nadelige gevolgen voor het milieu kunnen worden verwacht. Dat zal het&#13;
geval zijn wanneer (delen van) het gebied, waarvoor een landinrichtingsprogramma&#13;
zal worden gemaakt, van bijzonder landschappelijke en/of ecologische waarde&#13;
(zijn) is, zoals bijvoorbeeld een 'Relatienotagebied' of een 'natuurgebied'. Voor die&#13;
gevallen ligt naar mijn oordeel de (politieke) keuze van m.e.r.-plicht alleszins in de&#13;
rede.&#13;
Afsluitend luidt mijn antwoord op de vraag: 'Is m.e.r. voor herinrichtings- of&#13;
ruilverkavelingsprojecten nodig?' In normale gevallen: neen. Daar kan met de HELPprocedure&#13;
van de Landinrichtingswet worden volstaan. In bijzondere gevallen: ja.&#13;
Dan is HELP plus MER nodig.&#13;
3.3. MER ALS HERKENBAAR ONDERDEEL VAN HELP&#13;
Wanneer herinrichting en ruilverkaveling in de bijzondere gevallen m.e.r.-plichtig zijn, betekent het dan dat het MER de HELP zal gaan vervangen? Naar mijn oordeel&#13;
zal dat niet moeten gebeuren. Heeft de HELP-methode een aantal beperkingen&#13;
ten opzichte van MER, daartegenover biedt deze ook weer meer dan MER, namelijk&#13;
een beschrijving van meer effecten dan alleen milieu-effecten. Dat meerdere zal bewaard&#13;
moeten blijven. De HELP bevat dus al een aantal effectbeschrijvingen die&#13;
onder het begrip milieu vallen. Is er een m.e.r.-plicht dan wordt voor die effectbeschrijving&#13;
meer aandacht gevraagd. Het is dan ook een logische gedachte om dit&#13;
deel van HELP uit te bouwen, zodanig dat aan die m.e.r.-plicht wordt voldaan.&#13;
MER wordt daarmee een herkenbaar onderdeel van HELP. Het gaat dus niet om&#13;
MER of HELP, maar het is MER in HELP. Ten opzichte van de extra informatie&#13;
die in genoemde gevallen gevraagd moet worden, kan er zodoende inhoudelijk niet&#13;
van een onverantwoorde belasting van HELP worden gesproken.&#13;
Deze gedachte is niet volledig uit eigen brein ontsproten. In eerdere publikaties&#13;
is uitdrukking gegeven aan de mogelijkheid van MER als (herkenbaar) onderdeel&#13;
van HELP. Deze publikaties hebben tevens een indicatie willen geven van welke&#13;
onderwerpen van HELP dan in de MER zullen/moeten worden behandeld.14 Ik&#13;
zou met het geven van deze indicatie willen volstaan, aangezien een behandeling van&#13;
welke zaken des MER's of des HELP's zijn buiten de scope van dit artikel valt.&#13;
Hoe zit het dan verder met de procedurele kant? Essentieel voor de invoering van&#13;
de m.e.r. is dat de procedure van het MER in de bestaande besluitvormingsprocedure,&#13;
in dit geval de procedure van de Landinrichtingswet, kan worden geïntegreerd.&#13;
Punt van aandacht voor die procedurele integratie is op welk moment in de&#13;
voorbereiding van een landinrichtingsproject het MER beschikbaar zal moeten zijn.&#13;
Het moet een cruciaal moment zijn en er moeten nog voldoende openingen voor alternatieven&#13;
zijn. Het bevoegd gezag, dat wil zeggen degene die het besluit over het&#13;
Landinrichtingsproject neemt, zal ten behoeve van zijn besluit over het MER ca.&#13;
moeten kunnen beschikken. In het werkprogramma dat begint met het opstellen van&#13;
schetsontwerp-landinrichtingsprogramma en eindigt met het vaststellen van het&#13;
landinrichtingsplan, treedt het bevoegd gezag tweemaal op. De eerste keer als Provinciale&#13;
Staten bij de vaststelling van het landinrichtingsprogramma en de tweede&#13;
keer als Gedeputeerde Staten bij de vaststelling van het landinrichtingsplan. Het&#13;
landinrichtingsplan is een nader gedetailleerde uitwerking van het landinrichtingsprogramma.&#13;
De fase van (wezenlijke inrichtings-) alternatieven is dan afgesloten.&#13;
Ook is het cruciale besluit - wel of niet doorgaan van het project en in welke hoedanigheid&#13;
- dan al gevallen, namelijk met het besluit van Provinciale Staten over het&#13;
landinrichtingsprogramma. Het bevoegd gezag in het kader van de m.e.r. zal daarom&#13;
naar alle waarschijnlijkheid Provinciale Staten zijn. Het MER ca. zal daarmee&#13;
ergens in het procedureschema voor het landinrichtingsprogramma zijn plaats moeten&#13;
krijgen. Daar zitten twee stappen in namelijk het voorontwerp landinrichtingsprogramma&#13;
opgesteld door de landinrichtingscommissie en de vaststelling van het&#13;
ontwerp-landinrichtingsprogramma - na inspraak - door de Centrale Commissie. Als voorbereiders voor het besluit van Gedeputeerde en Provinciale Staten zou de&#13;
Centrale Commissie het MER moeten kunnen raadplegen. Er kan niet worden verwacht&#13;
dat de Centrale Commissie het MER opstelt. Een en ander rechtvaardigt de&#13;
conclusie dat de Landinrichtingscommissie in de fase van het opstellen van het voorontwerp&#13;
landinrichtingsprogramma voor het MER in de HELP-rapportage zorgt.&#13;
Voorafgaand aan het voorontwerp landinrichtingsprogramma wordt gebruikelijk -&#13;
dat wil zeggen niet wettelijk geregeld - een schetsontwerp opgesteld. Een soort&#13;
verkenningsfase. In die fase worden (deel-)adviezen ingewonnen bij diverse instanties.&#13;
15 In die fase kan de procedure voor de richtlijnen van het MER worden geïntegreerd.&#13;
Vertragingen behoeven niet op te treden aangezien de richtlijnen (inclusief&#13;
inspraak en advisering) binnen 3 maanden door het bevoegd gezag moeten worden&#13;
verstrekt, hetgeen zich gemakkelijk in de tijd benodigd voor het schetsontwerp laat&#13;
inpassen. Vervolgens wordt het voorontwerp landinrichtingsprogramma (met alternatieven)&#13;
opgesteld, waarbij het MER een herkenbaar onderdeel van HELP zal zijn.&#13;
Daarna volgt de inspraak. In de Landinrichtingswet is daarvoor een termijn van 3&#13;
maanden uitgetrokken met daarna de mogelijkheid van 9 maanden voor het afronden&#13;
van het inspraakverslag. De inspraakregeling van de m.e.r. kan in die inspraaktermijn&#13;
worden ondergebracht. De commissie voor de m.e.r. zal 1 maand na&#13;
afloop van de inspraaktermijn haar advies over (alleen) het MER (als herkenbaar&#13;
onderdeel van HELP) uitbrengen. Deze ene maand gaat gemakkelijk in de termijn&#13;
van 9 maanden voor het inspraakverslag op. Termijnoverschrijdingen als gevolg van&#13;
de m.e.r. behoeven zich dus niet voor te doen. Een en ander is globaal in een schema&#13;
aangegeven (schema 3, blz. 65).&#13;
MER ca. als onderdeel van HELP is op de bovengeschetste manier uitvoerbaar. In&#13;
paragraaf 2.2 is reeds geconcludeerd dat de m.e.r.-plicht voor bijzondere gevallen&#13;
van ruilverkaveling en herinrichting rechtvaardig is. Deze conclusie hebben ook de&#13;
opstellers van het Structuurschema Landinrichting, deel d, regeringsbeslissing16 -dat&#13;
zojuist via de Staatsuitgeverij op mijn bureau is terecht gekomen - getrokken. In dat&#13;
structuurschema, deel d, wordt daar nog aan toegevoegd dat de methode van HELP&#13;
de aangewezen methode is voor de methode van de effectbeschrijving in het MER.&#13;
Vooralsnog zou ik dit niet willen bestrijden (zie ook de eerdere Opmerking in&#13;
verband met noot 10). Een en ander zou kunnen worden overgelaten aan de beoordeling&#13;
door de Commissie voor de m.e.r., die omtrent het milieu-onderzoek in&#13;
het kader van het MER zal adviseren.&#13;
4. TOT BESLUIT&#13;
Een wettelijke regeling van de m.e.r. zal niet lang op zich laten wachten. MER als&#13;
herkenbaar onderdeel van HELP voor herinrichting en ruilverkaveling in bijzondere gevallen is wenselijk en mogelijk. Het feit dat er al een multisectorale effectenbeschrijving&#13;
en - afweging bestaat, betekent niet dat een MER dan overbodig zou&#13;
zijn. De motivering is gegeven in paragraaf 3.1 met figuur 2. Aan de conceptie van&#13;
die figuur 2 hebben de adviezen van de Raad van Advies voor de Ruimtelijke Ordening&#13;
inzake de Operationele gebiedsaanwijzing en in bijzonder de projectbesluitvorming&#13;
een essentiële bijdrage geleverd.17 De gedachte die aan de projectbesluitvorming&#13;
ten grondslag ligt is overdraagbaar naar de planprocedure voor herinrichtings-&#13;
en ruilverkavelingsprojecten; zij is daar in het advies immers aan ontleend.&#13;
Het gaat tegen het gezond verstand in wanneer er voor het landinrichtingsprogramma&#13;
- vanwege het instrument HELP - een uitzondering zou worden gemaakt.&#13;
Wanneer de HELP-evaluatie voor wat betreft het milieu al een uitgebreide&#13;
effectbeschrijving inhoudt, maakt dat het alleen maar gemakkelijker om tot 'MER&#13;
als herkenbaar onderdeel van HELP' te komen. Zou de landinrichting van m.e.r.&#13;
worden vrijgesteld omdat, zoals sommigen menen, al aan m.e.r.-eisen zou zijn voldaan&#13;
dan zou dat het ontstaan van sectorale m.e.r.'s gaan betekenen. Dit lijkt mij&#13;
niet te sporen met hetgeen de deregulering voor ogen heeft.</content><legacyfootnotes>1. Tweede Kamer, 1983-1984, 16814 nr. 7 en 8.&#13;
2. Eerste Kamer, 1983-1984, 15907 nr. 211; tweede nader gewijzigd wetsvoorstel.&#13;
3. Tweede Kamer, 1982-1983, 18010 nr. 1, blz. 4.&#13;
4. Tweede Kamer, 1980-1981, 16814, nr. 3 Memorie van Toelichting, blz. 11.&#13;
5. Het artikel luidt: Tot de . . . te beschrijven alternatieven behoort in ieder geval het alternatief waarbij&#13;
de beste bestaande mogelijkheden ter bescherming van het milieu worden toegepast.&#13;
6. Overigens is in de Memorie van Antwoord aangegeven dat de regeling betreffende de provinciale ver&#13;
ordening bij invoering van het wetsontwerp wordt opgeschort.&#13;
7. Tweede Kamer, zitting 1983-1984, 16814 nr. 3, blz. 85 en 86.&#13;
8 Er bestaat ook een zogenaamde verkorte procedure waarbij met toevoeging van enkele procedures&#13;
alleen een landinrichtingsplan aan de orde is. Een van die toegevoegde procedures is de verplichting&#13;
van een HELP.&#13;
9. 'De HELP-methode voor de evaluatie van landinrichtingsprojecten; beschrijving en verantwoording',&#13;
Ministerie van Landbouw en Visserij, Landinrichtingsdienst, Staatsuitgeverij, 1983.&#13;
10. 'Evaluatie en landinrichtingsprojecten; voorspelling van de effecten van landinrichting op water, bodem en&#13;
lucht', werkgroep WBL, eindrapport fase 1, Minister van Landbouw en Visserij, Land-inrichtingsdienst, juni&#13;
1983, blz. 2.&#13;
11. De Memorie van Toelichting noemt o.a. milieuvergunningverlening, ruimtelijke ordening, land&#13;
inrichting, wetgeving m.b.t. infrastructurele werken.&#13;
12. Memorie van Toelichting, blz. 3.&#13;
13. Tweede Kamer, 1980-1981, 16600, nr. 2; deel a: beleidsvoornemen. &#13;
14. Het rapport vermeld onder noot 9, blz. 56; en het rapport vermeld onder noot 10, blz. 57.&#13;
15. Advies landschapsbouw, Landbouwstructuuradvies, Advies natuur wetenschappelijke commissie,&#13;
Advies openluchtrecreatie.&#13;
16. Tweede Kamer, 1983-1984, 16600, nr. 8.&#13;
17. Advies over de operationele gebiedsaanwijzing (OGA) als planologische rechtsfiguur, december 1979, Staatsuitgeverij.&#13;
Daarin wordt in plaats van MER een bredere rapportage met procedurele waarborgen nog mogelijk geacht. Dat is later in de&#13;
geest van figuur 2 toegespitst in het Advies over Ruimtelijke Ordening en Milieubeleid, deel 2 par. 3.3, blz. 26; citaat:&#13;
'Element van de door de Raad voorgestelde projectplanprocedure is een (globale) beschrijving van de effecten, welke de&#13;
realisering van het voorgenomen project met zich mee zal brengen in een opzet vergelijkbaar met artikel 34, lid 6 van het&#13;
ontwerp Landinrichtingswet. Deze effectbeschrijving dient onderdeel te zijn van de toelichting bij het (voor-)ontwerp&#13;
besluit en dient 'mee te lopen' in alle stadia van de besluitvorming. Een eventueel milieu-effectrapport - zulks afhankelijk&#13;
van de AMVB-werkingssfeer mer — dient van deze bredere effectrapportage een herkenbaar onderdeel te zijn. Voor dit&#13;
eventuele MER dienen de eisen/waarborgen te gelden welke in het wetsontwerp milieu-effectrapportage zijn&#13;
geformuleerd, zij het dat materieel een integratie van het MER in het bredere rapport geboden is, terwijl procedureel van&#13;
een integratie van de mer-procedure in de voorgestelde projectplanprocedure sprake moet zijn'.</legacyfootnotes><footnotes><footnote/></footnotes><auteurs>Drs L.A. Urselmann</auteurs><published>1985-02-01 00:00:00</published><modified>1985-02-01 00:00:00</modified><editiondate>1985-02-01</editiondate><htmlpath>https://denhollander.info/artikel/6377</htmlpath></article>
</articles></edition>