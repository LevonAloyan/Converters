<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2003</searchword><id>4602</id><udhid>UDH:TvAR/4602</udhid><titel>De knuppel in het hoenderhok (varkenskot); overzicht 5 jaar CBb-jurisprudentie over varkens- en pluimveerechten</titel><searchwords><searchword>TvAR 7/8/2003</searchword><searchword>UDH:TvAR/4602</searchword></searchwords><attachments><attachment><name>2003_nr 78_Artikel_Haan.pdf</name><extention>pdf</extention><url>https://denhollander.info/download/4547/ci</url></attachment></attachments><inleiding>1. Inleiding&#13;
In dit artikel staat het ‘oude’ mestbeleid centraal: de stelsels van varkensrechten en&#13;
pluimveerechten. Deze stelsels van fosfaatrechten zijn in 1997 respectievelijk 1998&#13;
aangekondigd als remedie tegen het mestoverschot. Zij bleken niet afdoende te zijn&#13;
en werden opgevolgd door het nieuwe stelsel van mestafzetovereenkomsten.1 Is een&#13;
artikel over (waarschijnlijk) achterhaalde stelsels wel interessant? En valt er nog wat&#13;
toe te voegen aan de stroom van publicaties over met name de varkensrechten? Het&#13;
antwoord op beide vragen is ‘ja’ en het geheim schuilt in de jurisprudentie. Over&#13;
beide stelsels is namelijk interessante rechtspraak gevormd door het College van Beroep&#13;
voor het bedrijfsleven (CBb). Een overzicht van deze jurisprudentie heeft praktisch&#13;
nut zolang de stelsels nog gelden. Daarnaast kan dit overzicht van pas komen bij&#13;
discussies over het toekomstige mestbeleid, die zullen beginnen zo gauw er duidelijkheid&#13;
is over het Nitraatrichtlijn-dossier (lees: als het Europese Hof van Justitie uitspraak&#13;
heeft gedaan in de inbreukprocedure en de Europese Commissie heeft besloten&#13;
over het Nederlandse degoratieverzoek). Als het CBb de bevoegde rechter blijft, ligt&#13;
het voor de hand dat er bij de vormgeving van het nieuwe beleid rekening wordt&#13;
gehouden met de redeneertrant van dit College in recente mestzaken.&#13;
&#13;
In paragraaf 2 zal ik de hoofdlijnen van de stelsels van fosfaatrechten (of dierrechten)&#13;
schetsen. Paragraaf 3 bevat de kern van dit artikel: het overzicht van de CBb-jurisprudentie.&#13;
In paragraaf 4 zijn enkele algemene conclusies opgenomen.</inleiding><content>&#13;
2.	Hoofdlijnen stelsels fosfaatrechten &#13;
&#13;
2.1	Mestproductierechten&#13;
&#13;
In 1985 trad de Interimwet beperking varkens- en pluimveehouderijen in werking.  De kern van deze wet was het verbod om na de datum van aankondiging van de wet (2 november 1984) een varkens- of pluimveebedrijf te vestigen of uit te breiden. De eerste permanente mestwet was de Meststoffenwet uit 1986.  Ook deze wet bevatte een uitbreidingsverbod, maar dan ten opzichte van de zogenoemde referentiehoeveelheid. De referentiehoeveelheid van een bedrijf kwam – kort gezegd – overeen met het aantal in 1986 gehouden dieren en was uitgedrukt in kilogrammen fosfaat. Referentiehoeveelheden waren onder de Meststoffenwet maar zeer beperkt over te dragen op andere bedrijven. Omdat dergelijke overdrachten wel gewenst waren, kwam de wetgever in 1994 met de Wet verplaatsing mestproductie.  Deze wet verandert de naam referentiehoeveelheid in mestproductierecht en maakt daarbij een onderscheid tussen het grondgebonden en niet-grondgebonden mestproductierecht. Alleen het laatste is verhandelbaar. Voor het overgaan van mestproductierechten naar een ander bedrijf is registratie bij Bureau Heffingen vereist. Mestproductierechten worden in de praktijk ook fosfaatrechten of fosfaatquotum genoemd.&#13;
&#13;
2.2	Varkensrechten&#13;
&#13;
De Wet herstructurering varkenshouderij (Whv),  aangekondigd op 10 juli 1997 en ingevoerd per 1 september 1998, kwam voort uit de varkenspestcrisis in 1997. De regering besloot dat er voor varkensbedrijven een nieuw plafond in plaats van het mestproductierecht moest komen: het varkensrecht. Artikel 6 Whv bepaalt dat het varkensrecht overeenkomt met het in 1996 gehouden aantal varkens (af te leiden uit de aangifte overschotheffing over die jaren), verminderd met een generieke korting van 10%. Het verschil tussen het in 1996 gehouden aantal varkens en het destijds geldende mestproductierecht, de zgn. ‘latente ruimte’ in het mestproductierecht, komt te vervallen. Een tweede generieke korting van maximaal 15% zou per 1 januari 2000 doorgevoerd worden. De wet kent verder nog enkele ‘alternatieve’ berekeningen, zoals voor bedrijven die in 1995 meer varkens hadden dan in 1996 of bedrijven die noch in 1995 noch in 1996 aangifte overschotheffing hadden gedaan (zie artikel 7 en 8 Whv). Voor deze alternatieve berekeningen moest men zich aanmelden bij Bureau Heffingen. Voor groepen van bedrijven die door de berekeningswijze van het varkensrecht in de Whv onevenredig zouden worden getroffen, is er een Besluit hardheidsgevallen  gemaakt. Dit Besluit bevat uiteindelijk 20 hardheidscategorieën. Ook hiervoor moesten bedrijven zich aanmelden. Ondanks deze voorzieningen waren de gevolgen van de Whv zeer ingrijpend. De branche-organisaties NVV en LTO hebben daarom tegen de wet geprocedeerd. Zij vonden dat de Nederlandse Staat het onteigeningsverbod van artikel 1 van het Eerste Protocol bij het EVRM schond door het opleggen van de generieke kortingen en het laten vervallen van de latente ruimte. Volgens de Hoge Raad is echter alleen de tweede generieke korting in strijd met het EVRM. &#13;
&#13;
2.3	Pluimveerechten&#13;
&#13;
Het stelsel van pluimveerechten (aangekondigd op 6 november 1998 en ingevoerd per 1 januari 2001 door een wijziging van de Meststoffenwet ) was het gevolg van de wens van de regering en de pluimveesector zelf de steeds verdere groei van deze sector te stoppen. De groei vond grotendeels plaats bij akkerbouwers die een neventak opstartten met gebruikmaking van hun grondgebonden mestproductierecht. Het pluimveerecht is eveneens een nieuw plafond dat, althans voor pluimveebedrijven, in de plaats komt van het mestproductierecht. Het pluimveerecht wordt gebaseerd op het aantal kippen of kalkoenen op de aangifte overschotheffing. Omdat de problemen niet zo groot waren als bij de varkens, vond de wetgever generieke kortingen niet nodig en tevens blijft de latente ruimte intact (hoewel deze niet meer benut kan worden voor pluimvee). Ook bij het pluimvee zijn er enkele alternatieve berekeningswijzen en hardheidsgevallen. Omdat de maatregelen minder ingrijpend waren dan de Whv, zijn er echter maar 5 categorieën hardheidsgevallen (neergelegd in de wet zelf, artikel 58k). Tegen deze wetswijziging is niet door branche-organisaties geprocedeerd wegens strijd met het Eerste Protocol.&#13;
&#13;
3.	Jurisprudentie&#13;
&#13;
3.1	Besluit of niet?&#13;
&#13;
Voordat het CBb toekwam aan inhoudelijke jurisprudentie over de stelsels van varkens- en pluimveerechten, moesten enkele algemeen bestuursrechtelijke noten gekraakt worden. De eerste procedures over beide stelsels hadden uitsluitend betrekking op de vraag of er wel sprake was van een besluit in de zin van de Algemene wet bestuursrecht. Na veel vijven en zessen weten we nu: soms wel, soms niet. Voor een goed begrip van deze recente jurisprudentie moet eerst enige jurisprudentie over het besluitkarakter van de registratie van mestproductierechten behandeld worden.&#13;
&#13;
3.1.1	Besluitkarakter registratie mestproductierecht&#13;
&#13;
Over het stelsel van mestproductierechten is weinig jurisprudentie verschenen. Dit komt vooral door een standaarduitspraak van het CBb uit 1990, inhoudende dat de registratie van de referentiehoeveelheid (later mestproductierecht genoemd) geen voor bezwaar en beroep vatbaar besluit is. Deze standaarduitspraak was de uitspraak Van de Elzen van 20 september 1990.  In deze zaak had het ministerie van LNV de voor de veehouder geregistreerde referentiehoeveelheid aangepast, omdat was gebleken dat de veehouder een onjuiste opgave had gedaan van het aantal in 1986 gehouden dieren. Het ministerie van LNV meende een besluit te hebben genomen. Het CBb besliste echter dat de referentiehoeveelheid niet bij besluit vastgesteld wordt, maar rechtstreeks uit de Meststoffenwet voortvloeit. Aanpassingen van deze registratie hebben dus geen rechtsgevolg. Na deze uitspraak, die in de jaren negentig nog vele malen is bevestigd,  was dus duidelijk dat bezwaar en beroep tegen de enkele registratie van mestproductierechten geen zin had. Ook na de jurisprudentie over de stelsels van varkens- en pluimveerechten (zie hieronder), is de lijn Van de Elzen nog herbevestigd.  Voor de goede orde: beslissingen van Bureau Heffingen tot (weigering van) registratie van transacties van mestproductierechten zijn wèl besluiten in de zin van de Awb. Dit heeft de wetgever zo bedoeld, en is nooit door de rechter betwist. De toetsingscriteria voor registratie zijn echter beperkt en eenvoudig, zodat hierover weinig geschillen zijn gerezen tussen Bureau Heffingen en veehouders. De bescheiden hoeveelheid jurisprudentie valt buiten de reikwijdte van dit artikel.&#13;
&#13;
Wat kon een veehouder die het niet eens was met zijn registratie van mestproductierechten nog doen? Hij/zij kon het laten aankomen op vervolging wegens overtreding van het uitbreidingsverbod, en bij de strafrechter het eigen standpunt verdedigen. Maar al leidde dit tot vrijspraak, daarmee was de registratie nog niet aangepast. Men kon vervolgens, na vrijspraak, aanpassing vorderen bij de civiele rechter. De civiele rechter vindt als onderbouwing van de vordering een enkele verwijzing naar de (gemotiveerde) vrijspaak onvoldoende.  De HR wijst erop dat een vrijspraak “slechts” betekent dat de strafrechter het tenlastegelegde niet wettig en overtuigend bewezen acht. Dit oordeel van de strafrechter, dat voortkomt uit de handhaving van verbodsbepalingen van de Meststoffenwet, staat volgens de HR los van de rechtsverhouding tussen veehouder en het bestuur dat een registratie bijhoudt. Dit standpunt van de HR lijkt wellicht rigide, en slecht voor de rechtsbescherming.  Toch legt de HR mijns inziens vooral de vinger op de zere plek. Door de CBb-uitspraak Van de Elzen kunnen veehouders geen rechtsbescherming zoeken bij de bestuursrechter. Het gaat echter niet aan deze taak dan maar aan de strafrechter toe te bedelen. Dit past niet bij de rol van de strafrechter in ons rechtssysteem.&#13;
&#13;
Overigens is er nog een andere bestuursrechtelijke mogelijkheid. De veehouder kan zijn probleem ook voorleggen aan de Nationale Ombudsman. Tegenwoordig moet dan wel eerst de klachtprocedure van hoofdstuk 9 van de Awb zijn benut. De Ombudsman zal vervolgens beoordelen of het bestuur zich behoorlijk gedraagt door een bepaalde registratie te handhaven. &#13;
&#13;
3.1.2	Besluitkarakter berekening varkens- en pluimveerechten&#13;
&#13;
Uitgaande van bovengenoemde vaste jurisprudentie van het CBb, wekte het geen verbazing dat de wetgever in 1998 stelde dat de omzetting (ook wel conversie genoemd) van mestproductierechten in varkensrechten geen besluit was. Hoe de conversie in individuele gevallen plaatsvond, werd geacht duidelijk te zijn beschreven in de Whv zelf en de uitvoeringsregelingen. Varkenshouders zouden zelf hun varkensrecht kunnen uitrekenen. Bureau Heffingen berekende het varkensrecht ook, en registreerde dit, maar noch de berekening noch de registratie was een besluit in de zin van de Awb.&#13;
&#13;
Een groot aantal varkenshouders was het hier niet mee eens. Zij vonden dat de berekening van het varkensrecht rechtsgevolgen had en dat het dus een besluit in de zin van de Awb was. Vervolgens is over het besluitkarakter een proefprocedure gevoerd die bekend is geworden als de zaak Rooks e.a.. In deze 17 gevoegd behandelde zaken was sprake van 17 verschillende wijzen van berekening van het varkensrecht, waaronder ook alternatieve berekeningen en berekeningen op basis van hardheidsgevallen. De vraag voor het CBb was in al deze gevallen of er sprake was van een besluit. Op 1 juni 1999 heeft het CBb vonnis gewezen: het standpunt van de wetgever werd bevestigd.  Het College overwoog: “De bepalingen van de artt. 6 t/m 13 Whv, art. 24 Whv en het op art. 25 Whv gebaseerde Besluit [hardheidsgevallen, MH] bevatten voor de bepaling van (de omvang van) het varkensrecht maatstaven die van exacte en rekenkundige aard zijn. Deze bepalingen (…) laten geen beoordelingsruimte”. Volgens het CBb heeft de wetgever op deze wijze “beoogd te bewerkstellingen dat de omvang van het varkensrecht voor een bedrijf rechtstreeks is bepaald bij, en aldus ook door belanghebbende kan worden berekend op de voet van, de vermelde toepasselijke wettelijke voorschriften”. Vervolgens staat het CBb stil bij de meldingen voor een andere berekening dan op basis van de overschotheffing 1996. Het College noemt behalve de melding op grond van artikel 7 Whv (overschotheffing 1995) ook de meldingen op grond van “art. 10 lid 4 Whv, par. 1 hoofdstuk 2 Besluit of par. 4 hoofdstuk 2 Besluit” (respectievelijk: omzetting in varkensrechten van voor 10 juli 1997 aangekochte mestproductierechten en twee categorieën van het Besluit hardheidsgevallen). Over het besluitkarakter ingeval zo’n melding is gedaan: “Dat in bepaalde gevallen, zoals bijvoorbeeld bij de toepassing van artikel 7 en 24 Whv, de hoogte van het varkensrecht mede afhangt van een melding bij het Bureau Heffingen brengt op zich niet mee dat de gegevens die bij zodanige melding door de belanghebbende zijn verstrekt, aan enige nadere beoordeling zijn te onderwerpen”. Concluderend stelt het CBb dat mededelingen van Bureau Heffingen over het berekende en geregistreerde varkensrecht slechts “inlichtingen” zijn en geen besluiten in de zin van de Awb.&#13;
&#13;
De overwegingen en de eindbeslissing van het College waren zo duidelijk, dat niemand er meer aan twijfelde: voor discussies over de berekening van het varkensrecht moest men naar de civiele rechter. Reeds ingediende bezwaarschriften werden ingetrokken, en nog aanhangige beroepen werden zonder zitting afgedaan.&#13;
&#13;
In 2001 kwam de kentering. Het CBb deed uitspraak in enkele zaken over categorieën van het Besluit hardheidsgevallen voor uitbreidende bedrijven (zie verder paragraaf 3.2.1). Het bijzondere van deze categorieën was dat de melding vergezeld moest gaan van bewijsstukken, om precies te zijn afschriften van stukken uit de milieuvergunningprocedure. Omdat deze bewijsstukken door Bureau Heffingen beoordeeld moesten worden, was er toch sprake van een besluit. De eerste en bekendste uitspraak van dit type was de uitspraak van 19 juni 2001 in de zaak Georgius.  Cruciale passage: “De tijdigheid van de melding en de juistheid c.q. bruikbaarheid van de daarin vervatte gegevens moeten door verweerder beoordeeld worden alvorens kan worden bepaald of het bedrijf van de aanvrager past in de door hem gewenste categorie van het Besluit [hardheidsgevallen, MH]”. Over het verschil met Rooks is het CBb summier: “In die zin [zie vorige citaat, MH] onderscheidt zich dus de situatie van appellant van die, bedoeld in de uitspraak Rooks, waarin – kort gezegd – de omvang van de varkensrechten rechtstreeks voortvloeide uit de aangifte overschotheffing 1996”. In de volgende paragraaf ga ik nader in op de verschillen tussen beide uitspraken.&#13;
&#13;
Een jaar later, op 8 mei 2002, ging het CBb nog verder. In de uitspraak Schouwink  besliste het College dat ook bestuurlijke reacties op meldingen voor hardheidsgevallen waarbij er géén sprake was van de beoordeling van een milieuvergunning (dat wil zeggen: alle overige hardheidsgevallen), besluiten waren. Het verschil met Rooks is nu op een andere leest geschoeid: “een wezenlijk onderscheid tussen de onderhavige zaak en de zaken waarop eerdervermelde uitspraak van het College van 1 juni 1999, betreffende Rooks e.a., betrekking heeft, is gelegen in de omstandigheid dat in laatstbedoelde zaken geen sprake was van enige reactie van Bureau Heffingen op meldingen, verzoeken of aanvragen, als voorzien in het bepaalde bij of krachtens de Whv, doch van ongevraagd en onverplicht, bij wege van informatieverschaffing, verstrekte gegevens omtrent de naar mening van Bureau Heffingen uit de Whv voortvloeiende omvang van varkensrechten, terwijl de in dit geval door Bureau Heffingen gedane mededeling omtrent het regime dat geldt voor de varkensrechten van appellante (…) is gedaan naar aanleiding van een melding als voorzien in het Besluit, waarmee is beoogd in aanmerking te komen voor indeling in categorie 2 van voormelde hardheidsgevallen”. In de volgende paragraaf zal ik ook het verschil tussen Rooks en Schouwink analyseren.&#13;
&#13;
Tegelijk met Schouwink wees het CBb op 8 mei 2002 ook vonnis in een andere varkensrechtenzaak, waarin geen hardheidsgeval aan de orde was.  In deze zaak had Bureau Heffingen geoordeeld dat een na 10 juli 1997 aan Bureau Heffingen doorgegeven opwaartse correctie van het aantal varkens op een aangifte overschotheffing 1996 niet kon meetellen bij de berekening van het varkensrecht, omdat de Whv dit nu eenmaal uitsluit. Het CBb vond dit bestuurlijke oordeel geen besluit in de zin van de Awb. In de uitspraak worden enkele belangrijke overwegingen uit de uitspraak Rooks letterlijk overgenomen.&#13;
&#13;
Na de twee uitspraken van 8 mei 2002 leek de grens tussen besluit en geen besluit getrokken te kunnen worden tussen Whv zelf en het Besluit hardheidsgevallen. Er bleven echter nog vragen over. Was het verschil er nu in gelegen dat de Whv een formele wet is en het Besluit hardheidsgevallen ‘slechts’ een AMvB? Als dat zo was, hoe zat het dan bij de pluimveewetgeving, waar de hardheidsgevallen niet in een AMvB geregeld zijn, maar in de formele wet zelf (artikel 58k Meststoffenwet)? Of ging het om het inhoudelijke of procedurele verschil tussen een berekening met en een berekening zonder hardheidsgeval? Dat laatste zou enigszins arbitrair zijn, omdat enkele alternatieve berekeningen, vooral in de Whv, inhoudelijk en procedureel wel erg veel lijken op een hardheidsgeval. De gunstige berekening voor bedrijven die voor 10 juli 1997 al milieu- of diervriendelijk produceerden (voorloperbedrijven), neergelegd in artikel 24 Whv, vindt bijvoorbeeld ook pas plaats na een beoordeling door het bestuur van een melding met bijgevoegde milieuvergunningstukken.&#13;
&#13;
Na enkele uitspraken in pluimveezaken lijkt het pleit beslecht.  In deze uitspraken trekt het CBb de lijn zeer duidelijk bij de hardheidsgevallen: inhoudelijke reacties van Bureau Heffingen op meldingen als hardheidsgeval als voorzien in artikel 58k Meststoffenwet zijn een besluit, alle overige berekeningen van het pluimveerecht zijn geen besluit. Qua motivering volstaat het CBb helaas met een korte verwijzing naar Schouwink. De hierboven gestelde vragen zijn dus nog niet duidelijk beantwoord. Aangezien er vrijwel geen zaken over het besluitkarakter meer aanhangig zijn, zal deze kwestie waarschijnlijk ook wel nooit helemaal opgehelderd worden.&#13;
&#13;
Hoewel de motivering tekortschiet, is 4,5 jaar na inwerkingtreding van het stelsel van varkensrechten in ieder geval duidelijk dat de scheidslijn bij de hardheidsgevallen ligt. Rest mij nog de bespreking van de vraag: is het CBb nu in juni 2001 ‘om’ gegaan?&#13;
&#13;
3.1.3	CBB ‘om’ gegaan?&#13;
&#13;
In de praktijk werd de uitspraak Georgius ervaren als een ‘om’ gaan van het CBb.  Het CBb ziet dit zelf anders, maar de argumenten die hiervoor worden aangevoerd, vind ik niet erg overtuigend. Ik zal deze argumenten kort behandelen.&#13;
&#13;
De stelling, in de uitspraak Georgius, dat Georgius zich van Rooks onderscheidt doordat er in eerstgenoemde zaak sprake zou zijn van “beoordeling van in de melding vervatte gegevens” is aanvechtbaar. In Rooks staat een expliciete overweging over situaties waarin meldingen (dat is: voor alternatieve berekeningen en/of voor het Besluit hardheidsgevallen, het CBb maakt in Rooks geen onderscheid tussen Whv en Besluit hardheidsgevallen) zijn gedaan. En wat staat er in die overweging? Dat de bij de melding verstrekte gegevens niet “aan enige nadere beoordeling zijn te onderwerpen” (zie volledige citaat hierboven). Ook de stelling, in de uitspraak Georgius, dat het verschil met Rooks er “kort gezegd” in gelegen is dat die laatste uitspraak alleen zag op berekeningen op basis van de overschotheffing 1996, is wankel. De Rooks-zaken waren namelijk bedoeld als proefprocedure en daarom waren er speciaal 17 verschillende berekeningen geselecteerd, waaronder juist ook alternatieve berekeningen en hardheidsgevallen. In enkele van de 17 zaken was zelfs een melding gedaan voor hetzelfde type hardheidsgeval als waarvoor Georgius zich had aangemeld. Inderdaad wel erg “kort gezegd” dus.&#13;
&#13;
In de uitspraak Schouwink wordt het criterium van de “beoordeling van gegevens” weer losgelaten, en is doorslaggevend of er een bestuurlijke reactie is geweest op een melding op grond van het Besluit. Het verschil tussen Schouwink en Rooks zou erin bestaan dat in Rooks nog geen sprake was van “enige reactie van Bureau Heffingen op een meldingen, verzoeken of aanvragen, als voorzien in het bij of krachtens de Whv bepaalde”. Ten eerste, en dit valt ook uit de uitspraak Rooks zelf af te leiden, was er bij enkele van de 17 zaken wel degelijk sprake van een bestuurlijke reactie op een melding. Afgezien daarvan: als aan de zaken Rooks werkelijk het later (in de uitspraak Schouwink) geconstateerde procedurele manco kleefde, had het mijns inziens op de weg van het CBb gelegen om dit manco te benoemen en er in de uitspraak (Rooks dus) enkele overwegingen aan te wijden. Dit doet het CBb niet. Integendeel: men stoomt door naar en concentreert zich volledig op de principiële vraag of berekeningen van het varkensrecht besluiten zijn of niet. Daarbij maakt het CBb – zoals gezegd – nog helemaal geen onderscheid tussen Whv en Besluit hardheidsgevallen. Ik verwijs wederom naar de hierboven opgenomen citaten uit Rooks.&#13;
&#13;
De conclusie dat het CBb met de uitspraken Georgius en Schouwink ‘om’ is gegaan ten opzichte van Rooks, blijft mijns inziens gerechtvaardigd.&#13;
&#13;
3.1.4	Bevestiging door civiele rechter; maar wie doet EVRM-toets?&#13;
&#13;
Hiervoor is de ontwikkeling bij het CBb beschreven. Maar wat vond de civiele rechter hier eigenlijk van? Interessante competentiegeschillen? De kwestie werd actueel toen een varkenshouder die viel onder de Georgius-jurisprudentie van het CBb, desondanks bij de civiele rechter wilde (door)procederen. Bij uitspraak van 22 mei 2002  besliste de rechtbank ’s-Gravenhage in zijn nadeel: de primaire vordering tot registratie van een varkensrecht op basis van een hardheidsgeval van het Georgius-type werd niet-ontvankelijk verklaard omdat er een met voldoende waarborgen omklede rechtsgang bij het CBb openstond tegen het besluit om het hardheidsgeval niet toe te passen.&#13;
&#13;
Er was echter nog een subsidiaire vordering tot het jegens eiser buiten toepassing laten van de Whv wegens strijd met het Eerste Protocol bij het EVRM. Hierover zegt de rechtbank: “De subsidiaire vorderingen delen het lot van de primaire vorderingen. Tot de taak van het CBb om te toetsen of het Bureau Heffingen overeenkomstig de wettelijke voorschriften heeft beslist, moet mede gerekend worden de toetsing of die voorschriften voldoen aan artikel 1 van het Protocol.” Oftewel: als het CBb ‘A’ zegt, moet het ook ‘B’ zeggen. De rechtbank vond het overigens wel wenselijk om een onderscheid aan te brengen met de zaken van NVV en LTO, waarin dezelfde rechtbank immers wel een toets aan het Eerste Protocol had uitgevoerd.  Over dit onderscheid zegt de rechtbank op 22 mei 2002: “Waar eisers slechts voor zichzelf procederen teneinde hun varkensrechten zeker te stellen (en niet bijvoorbeeld voor een grote groep betrokkenen waarvan niet gevergd zou kunnen worden dat zij ieder voor zich een procedure omtrent de rechtsgeldigheid van de regelgeving beginnen), hebben zij naar het oordeel van de rechtbank geen belang bij een afzonderlijke procedure voor de burgerlijke rechter (…)”. Tegen het vonnis is hoger beroep ingesteld.&#13;
&#13;
Terug naar het CBb. Daar werd het Eerste Protocol met gemengde gevoelens ontvangen. In de eerste zaak na mei 2002 waarin een beroep op het Eerste Protocol werd gedaan, voerde het CBb uiterst voorzichtig een toets uit.  De pluimveehouder stelde dat hij, als hij niet als hardheidsgeval werd aangemerkt, ten opzichte van andere pluimveehouders onevenredig getroffen zou worden. Oftewel: een individuele, buitensporige last in de zin van artikel 1 van het Eerste Protocol. Het CBb gaat – zeer kort maar toch – op deze grief in, en concludeert dat van een onevenredig nadeel niet is gebleken. Enkele weken later keert het CBb op zijn schreden terug.  De bal wordt toch weer naar de civiele rechter gespeeld. De redenering is als volgt: als een bedrijf niet in aanmerking komt voor een hardheidsgeval, valt het terug op de rechtstreeks uit de wet voortvloeiende berekening. Als deze berekening voor het bedrijf negatieve effecten heeft, zijn deze “het rechtstreekse gevolg – niet van een besluit van een bestuursorgaan maar – van een daad van wetgeving”. Of het negatieve effect “voor appellant een individuele en buitensporige last vormt, is derhalve geen vraag die bij verweerder, in het kader van zijn uitvoerende taken met betrekking tot artikel 58k van de Meststoffenwet, ter toetsing voorligt”. “Een andere opvatting, waarbij het College zich in het kader van een toetsing van een besluit ex artikel 58k Meststoffenwet wel bevoegd – en dus ook verweerder verplicht – zou achten over deze vraag te oordelen, zou in de context van het onderhavige wettelijke systeem neerkomen op een doorkruising van het stelsel van rechtsbescherming, dat de wetgever kennelijk voor ogen heeft gestaan voor deze gevallen”. Het CBb baseert zich hierbij op een opmerking van de minister van LNV tijdens de parlementaire behandeling “dat veehouders die vinden dat hun situatie ten onrechte niet als hardheidsgeval is bestempeld, hun zaak altijd kunnen voorleggen aan de civiele rechter”.&#13;
&#13;
Zo kun je het inderdaad ook benaderen. Uit oogpunt van rechtsbescherming en proceseconomie is het wellicht beter dat het CBb zelf de EVRM-toets doet. Maar voor de rechtseenheid is het ook wel weer goed dat één en dezelfde rechter over alle zaken oordeelt waarin de rechtsvraag is of de Staat der Nederlanden in strijd met het Eerste Protocol handelt. Het hoger beroep tegen de uitspraak van de rechtbank zal misschien duidelijkheid verschaffen.&#13;
&#13;
3.1.5	Bestuursrechtelijke sluiproutes?&#13;
&#13;
Uiteindelijk weten we dus dat het CBb zichzelf alleen bevoegd acht te oordelen over de toepassing van hardheidsgevallen, en dat overige berekeningen rechtstreeks uit de wet voortvloeien. Interessant zijn de zaken waarin getracht werd een bestuursrechter toch een oordeel over laatstgenoemde berekeningen te ontlokken. Hiervan zijn twee voorbeelden te noemen, één zaak bij het CBb zelf en één zaak bij de subsidierechter.&#13;
&#13;
De CBb-zaak  draaide om een kennisgeving van overgang van het varkensrecht van het ene naar het andere varkensbedrijf (zie artikel 18 Whv). Bureau Heffingen weigerde deze kennisgeving te registreren omdat voor het verkopende bedrijf geen varkensrecht uit de Whv voortvloeide. Tegen deze weigering (onmiskenbaar een besluit) tekende het verkopende bedrijf bezwaar en beroep aan, onder aanvoering van argumenten die betrekking hadden op de berekening van zijn varkensrecht. Kan in een dergelijke zaak het uit de wet voortvloeiende varkensrecht inhoudelijk ter discussie staan? Het CBb meent van niet. Het College acht zichzelf in deze zaak niet bevoegd zich uit te spreken over het geregistreerde varkensrecht of over de grieven van appellant die daarop betrekking hebben. Deze sluiproute is dus afgesloten.&#13;
&#13;
De subsidie-zaak  vertoonde veel overeenkomsten met de vorige zaak. Het verschil was dat het niet ging om een particuliere transactie van varkensrechten maar om een subsidieverlening in het kader van de Opkoopregeling varkensrechten.  Het varkensrecht van appellant vloeide rechtstreeks uit de Whv voort. Op basis van dit varkensrecht werd het subsidiebedrag bij besluit vastgesteld. Appellant probeerde vervolgens de subsidierechter zover te krijgen dat deze een inhoudelijk oordeel zou uitspreken over de hoogte van het varkensrecht. Hiertoe liet ook de subsidierechter zich niet verleiden. De rechtbank ’s-Hertogenbosch verklaarde het beroep ongegrond. De volgende overwegingen liggen hieraan ten grondslag: “De rechtbank is verder met verweerder van oordeel dat de grieven die eiser heeft aangevoerd met betrekking tot de onjuiste registratie van het varkensrecht geen rol kunnen spelen bij de toetsing van de in deze procedure aan het oordeel van de rechtbank onderworpen zaak. De omstandigheid dat de mogelijkheden tot het aanwenden van rechtsmiddelen met betrekking tot de registratie van het varkensrecht ingevolge de Whv, gelet op de jurisprudentie van het College van Beroep voor het bedrijfsleven, beperkt lijken, rechtvaardigt naar het oordeel van de rechtbank niet dat de juistheid van deze registratie als zodanig in een procedure bij de rechtbank over een subsidiebesluit – derhalve bij een onbevoegde rechter – ten volle ter discussie wordt gesteld.”&#13;
&#13;
Het is bevredigend te noemen dat beide bestuursrechters dezelfde redenering hanteren en tot hetzelfde resultaat komen. Tegen de subsidie-uitspraak loopt overigens nog wel een hoger beroep bij de Raad van State.&#13;
&#13;
3.2	Inhoudelijke jurisprudentie&#13;
&#13;
De uitspraak Georgius zorgde ervoor dat er toch bezwaar en beroep openstond tegen beslissingen van Bureau Heffingen over de toepassing van de hardheidsgevallen voor uitbreidende bedrijven. Nadat deze uitspraak bekend werd, maakten vele veehouders daarom (alsnog) bezwaar. De uitspraak Schouwink, die betrekking had op alle overige hardheidsgevallen, had – wellicht verrassend – niet hetzelfde effect. Van alle hardheidsgevallen bleken die voor de uitbreidende bedrijven goed te zijn voor het overgrote deel van de juridische procedures. In het onderstaande overzicht zal ik mij dan ook tot deze hardheidsgevallen beperken.&#13;
&#13;
3.2.1	Hardheidsgevallen voor uitbreiders&#13;
&#13;
De hardheidsgevallen voor uitbreiders zijn geregeld in paragraaf 3, 4 en 5 van het Besluit hardheidsgevallen en artikel 58k, eerste lid, onderdeel a, Meststoffenwet. Deze hardheidsgevallen zijn bedoeld voor bedrijven die op het moment van aankondiging van de beperkende maatregelen (op 10 juli 1997 voor varkens en op 6 november 1998 voor pluimvee) aan het uitbreiden waren binnen het reeds aanwezige mestproductierecht, en in verband daarmee al investeringsverplichtingen waren aangegaan. Deze investeringsverplichtingen dreigden waardeloos te worden, doordat het varkens-/pluimveerecht niet gebaseerd werd op het hele mestproductierecht, maar slechts op de in de referentiejaren 1995, 1996 of 1997 daadwerkelijk gehouden dieren. Het zou ondoenlijk zou zijn om op individueel niveau onderzoek te doen naar het bestaan van investeringsverplichtingen. In plaats daarvan hanteren de betreffende hardheidsgevallen uitsluitend het criterium van de aangevraagde of verleende milieuvergunning of gedane melding (in de zin van de Wet milieubeheer) ten behoeve van de uitbreiding. De aanvraag, vergunning of melding moet wel stammen uit de periode van vóór de aankondiging van de beperkende maatregelen, en mag ook weer niet te oud zijn. De relevante periode is daarom voor varkens van 1 januari 1993 tot 10 juli 1997 en voor pluimvee van 1 januari 1994 tot 6 november 1998.&#13;
&#13;
3.2.1.1	Aanvraag/milieuvergunning/melding tijdig?&#13;
Uiteraard zijn er geschillen gerezen over de vraag of de aanvraag/milieuvergunning/melding wel in de relevante periode viel. Meestal ging het er dan om of de aanvraag/milieuvergunning/melding wel van voor 10 juli 1997 of 6 november 1998 was. Jurisprudentie hierover is casuïstisch. Wel kan hieruit afgeleid worden dat het CBb de datumgrenzen strikt hanteert. Het gaat hier immers niet om een richtlijn maar om een wettelijk criterium waaraan tenminste voldaan moet zijn.  Als het op het randje is, eist het CBb gedegen onderzoek naar het verloop van de milieuvergunningprocedure. &#13;
&#13;
Enige ruimte blijkt er te zitten in de interpretatie van de begrippen “aanvraag”, “milieuvergunning” en “melding”. In een zaak over een in het relevante tijdvak bij de gemeente ingediende concept-aanvraag voor een uitbreidingsvergunning, onderzocht het CBb bijvoorbeeld of deze concept-aanvraag “op één lijn kan worden gesteld met een aanvraag”. Dit blijkt niet het geval, omdat er bij een concept-aanvraag “geen sprake hoeft te zijn van een objectief vast te stellen indieningsdatum en ook overigens de wettelijke bepalingen die op een aanvraag van toepassing zijn niet gelden”.  In een andere zaak had de veehouder wel geluk. In die zaak was er sprake van een brief van de gemeente waarin een pluimveehouder werd meegedeeld dat zijn milieuvergunning niet kwam te vervallen, ondanks het feit dat de inrichting niet binnen drie jaar was gerealiseerd. Het CBb vindt dat een dergelijke verlenging van een milieuvergunning op één lijn gesteld moet worden met het begrip “milieuvergunning” in artikel 58k Meststoffenwet, “nu ook overigens een redelijke uitleg van de wettekst een dergelijke gelijkstelling toelaat”.  Een derde ‘op één lijn-zaak’ ging over het ontbreken van de melding ex artikel 8.19 Wet milieubeheer in artikel 58k Meststoffenwet, terwijl deze melding wèl in het Besluit hardheidsgevallen voorkomt. Ook hier onderzocht het CBb of het begrip “milieuvergunning” zodanig extensief moet worden geïnterpreteerd dat een melding ex artikel 8.19 Wm daar ook onder valt. Het CBb meent dat in dit geval een extensieve interpretatie niet mogelijk is. De wetgeschiedenis biedt onvoldoende aanknopingspunten voor het oordeel dat het onmiskenbaar de bedoeling van de wetgever is geweest om de 8.19-melding in het betreffende hardheidsgeval op te nemen.  Anders gezegd: nergens blijkt uit dat de wetgever de 8.19 Wm-melding had vergeten op te nemen in artikel 58k.&#13;
&#13;
3.2.1.2	Milieuvergunning ten behoeve van vergroting?&#13;
Een van de belangrijkste interpretatievragen met betrekking tot de hardheidsgevallen voor uitbreiders was natuurlijk de vraag wanneer de aanvraag, milieuvergunning of melding nu zag op een uitbreiding. Het antwoord op deze vraag blijkt uiteindelijk verschillend te zijn voor varkens en pluimvee. Dit heeft te maken met verschillen in de tekst van het hardheidsgeval.&#13;
&#13;
Voor de varkens is artikel 9 van het Besluit hardheidsgevallen van belang. Dit artikel bepaalde  dat het op grond van de Whv berekende varkensrecht wordt vergroot “indien na 1992 en vóór 10 juli 1997 bij het bevoegd gezag een aanvraag is ingediend om een milieuvergunning ten behoeve van een vergroting van het aantal te houden varkens”. Bureau Heffingen legde deze bepaling aldus uit, dat de (nieuwe) aanvraag voor een milieuvergunning een groter aantal varkens moest betreffen dan de oude milieuvergunning. Deze toename kon administratief, dus zonder een fysieke controle op het bedrijf, gecontroleerd worden. Het CBb vond deze uitleg echter te beperkt. In de uitspraak Meulendijks  oordeelt het CBb: “Anders dan verweerder meent, ziet deze bepaling [artikel 9, MH] op de situatie waarin vóór 10 juli 1997 investeringsverplichtingen zijn aangegaan met het oog op vergroting van het aantal varkens (uitgedrukt in varkenseenheden) dat feitelijk wordt gehouden”. Het CBb baseert zich hierbij op passages in de Nota van Toelichting bij het Besluit hardheidsgevallen, waarin staat dat het hardheidsgeval is bedoeld voor bedrijven die bezig waren hun “productiecapaciteit” of hun “productie” uit te breiden. Volgens het CBb zien deze beide begrippen vooral op het aantal varkens dat feitelijk kan worden gehouden en niet op het aantal dat juridisch mag worden gehouden. Over de vraag wat dan precies een feitelijke uitbreiding is, zijn nog enkele zaken aanhangig. De Meulendijks-doctrine zal dus nog verder aangescherpt worden.&#13;
&#13;
Het hardheidsgeval voor uitbreidende pluimveebedrijven is geregeld in artikel 58k, eerste lid, onderdeel a, Meststoffenwet. Hierin staat dat de omvang van het pluimveerecht wordt vergroot “indien (…) ten behoeve van een vergroting van het aantal op het bedrijf te houden kippen en kalkoenen met tenminste 10% ten opzichte van het aantal dat zou kunnen worden gehouden indien het pluimveerecht zou worden bepaald overeenkomstig artikel 58h dan wel in voorkomend geval artikel 58i” [dit laatste is de standaardberekening van het pluimveerecht op basis van de aangifte overschotheffing, MH] een milieuvergunning is verleend, een milieu- en een bouwvergunning zijn aangevraagd of een melding op grond van het Besluit akkerbouwbedrijven milieubeheer of het Besluit melkrundveehouderijen milieubeheer is gedaan in combinatie met een aanvraag bouwvergunning. Het verschil met bovengenoemd artikel 9 van het Besluit hardheidsgevallen zit hem in de toename van 10% ten opzichte van de standaardberekening. Bureau Heffingen had, net als bij de varkens, het hardheidsgeval aldus uitgelegd dat de milieuvergunning/melding zelf een vergroting moest bevatten. Daarnaast gold dan de extra voorwaarde dat de vergunning/melding zou leiden tot een 10% toename ten opzichte van de standaardberekening. Het CBb leest artikel 58k echter zo, dat alleen de laatste toets mag worden uitgevoerd.  Voor de eerste toets bieden de tekst van artikel 58k en de toelichting daarop onvoldoende grondslag.&#13;
&#13;
Deze uitspraak bleek later echter een Pyrros-overwinning. Als een bedrijf namelijk voor dit hardheidsgeval in aanmerking komt, worden de extra pluimveerechten berekend op basis van artikel 4 van het Uitvoeringsbesluit pluimveerechten.  En wat blijkt: het extra pluimveerecht wordt door dit artikel gemaximeerd op het verschil tussen oude en nieuwe milieuvergunning. Bedrijven zonder vergroting in de milieuvergunning komen dus soms wel in aanmerking voor het hardheidsgeval, maar krijgen toch geen extra pluimveerechten. &#13;
&#13;
3.2.1.3	Akkerbouwconstructies: duidelijke relatie tussen milieuvergunning en mestproductierechten&#13;
Al in de jaren negentig werden er samenwerkingsverbanden tussen akkerbouwers en veehouders opgezet met als doel de aanwending van grondgebonden mestproductierechten voor het houden van dieren. De akkerbouwers pachtten staldelen van veehouders, en werden (naar eigen zeggen) zelf houder van de dieren. De constructies waren omstreden. In enkele gevallen ging het OM tot vervolging over, omdat men vond dat de betrokken veehouders het uitbreidingsverbod overtraden.&#13;
&#13;
Na de komst van de stelsels van varkens- en pluimveerechten rees de vraag of deze akkerbouwers hun grondgebonden mestproductierechten omgezet konden krijgen in varkens- of pluimveerechten. Deze vraag werd inzet van een reeks van CBb-procedures. In vrijwel al deze procedures doen de akkerbouwers een beroep op het hardheidsgeval voor uitbreidende bedrijven, omdat zij een varkensstal (het betrof meestal varkens) waren gaan pachten waarvoor voor 10 juli 1997 een milieuvergunning was aangevraagd in verband met een uitbreiding. Omdat de stal tot hun bedrijf in de zin van artikel 1 Whv was gaan behoren, claimden de akkerbouwers een varkensrecht. Bureau Heffingen weigerde deze toe te kennen. De voornaamste reden hiervoor was dat de pachtovereenkomsten pas na 10 juli 1997 waren gesloten en de stal daardoor pas na deze datum – en dus voor toepassing van het Besluit hardheidsgevallen te laat – tot hun bedrijf was gaan behoren. Daarnaast bestonden er ernstige twijfels over het feitelijk tot het bedrijf behoren van de gepachte stal.&#13;
&#13;
Op 8 april 2003 deed het CBb uitspraak in een proefprocedure.  Het CBb geeft geen van de strijdende partijen gelijk. De motivering van Bureau Heffingen van de weigering rechten toe te kennen is volgens het CBb niet afdoende, en het beroep wordt vanwege schending van de motiveringsplicht gegrond verklaard. De rechtsgevolgen blijven echter in stand, omdat het CBb langs andere wegen tot dezelfde conclusie komt als het Bureau Heffingen. Het College redeneert vanuit de bedoeling van de Whv en, daarmee samenhangend, vanuit de bedoeling van het hardheidsgeval. Het CBb constateert dat “de Besluitgever beoogd heeft een melding ingevolge artikel 9, eerste lid, Bhv slechts in die gevallen, waarin sprake is van een duidelijke relatie tussen de verleende milieuvergunning en de latente ruimte van het desbetreffende bedrijf, te laten leiden tot toekenning van – voorwaardelijke – varkensrechten”. Omdat er in deze zaken geen sprake was van een duidelijke relatie, bestaat er geen aanspraak op varkensrechten. Daarbij wijst het College er nog op “dat de wetgever met de invoering van de Whv, anders dan in reeds voordien geldende mestwetgeving het geval was, uitdrukkelijk niet heeft willen voorzien in een direct aan de – tot het bedrijf behorende – oppervlakte landbouwgrond gekoppeld basisrecht om per hectare een bepaald aantal varkens te houden.”&#13;
&#13;
Het duidelijke relatie-criterium lijkt nogal feitelijk te zijn. Helaas geeft het College niet precies aan welke feiten en omstandigheden nu precies hebben geleid tot het oordeel dat er geen duidelijke relatie was. Wellicht dat het CBb nog kans ziet het criterium uit te werken. Het zou helemaal mooi zijn als het CBb dan tevens het verband kan leggen met het begrip “bedrijf” zoals dat voor de hele mestwetgeving geldt. Dit centrale begrip heeft naast een formele ook een, tot dusver onderbelichte, materiële component. Aan jurisprudentie over (de invulling van) het bedrijfsbegrip bestaat wel enige behoefte. Tot dusver, bij gebreke van een zichzelf bevoegd verklarende bestuursrechter, heeft alleen de strafrechter zich nog maar op het glibberige pad van de definities gewaagd. In het strafrecht staat echter niet het begrip “bedrijf” centraal, maar het begrip “houder” van dieren, omdat dat immers degene is die gestraft kan worden. Het Denkavit-arrest  uit 1998 is een van de zeer schaarse mestuitspraken waarin het houderschap aan de orde komt. Houder is volgens de HR degene die feitelijk de beschikking over de dieren heeft. Ook hier dus de feitelijke invulling, hoewel deze zo is geformuleerd dat de uitspraak in meerdere richtingen kan worden uitgelegd. Voor de praktijk zou het goed zijn om te weten in hoeverre de invulling van de begrippen “houder” en “bedrijf” overlap vertoont, en welke feiten en omstandigheden een rol spelen bij die invulling.&#13;
&#13;
4.	Conclusies&#13;
&#13;
Wat bij bestudering van 5 jaar varkens- en kippenjurisprudentie van het CBb opvalt, is ten eerste de onduidelijkheid over het besluitkarakter. Eerst leek er helemaal geen sprake te zijn van besluitvorming, twee jaar later (en inmiddels 4,5 jaar na inwerkingtreding van het stelsel van varkensrechten) in sommige gevallen toch wel. Het CBb is zelf van mening dat er geen sprake was van ‘om’ gaan, maar van een lineaire ontwikkeling in de jurisprudentie. In het voorgaande heb ik argumenten aangedragen voor een ander standpunt. Dit neemt niet weg dat ik mij kan vinden in de uiteindelijke scheidslijn tussen hardheidsgeval en geen hardheidsgeval. Deze grens is redelijk en wordt breed geaccepteerd. Toch is het jammer dat het CBb niet duidelijk maakt waarom de grens daar moet liggen, zodat deze toch ook enigszins arbitrair genoemd kan worden. Men bedenke dat enkele alternatieve berekeningen en hardheidsgevallen op vergelijkbare wijze zijn vormgegeven, omdat de wetgever immers vond dat geen enkele berekening een besluit was. Voor toekomstige wetgeving was een sluitende motivering op dit punt een zegen geweest.&#13;
&#13;
Dan de inhoudelijke jurisprudentie. Het CBb kent – terecht – veel gewicht toe aan de letterlijke tekst van de regelgeving en de toelichting daarop (inclusief de parlementaire behandeling). Wel bedient het College zich soms, met behulp van de toelichtingen, van creatieve interpretaties van de wettekst door niet geregelde gevallen “op één lijn te stellen” met wel geregelde gevallen. Mijns inziens zou men hiermee terughoudend moeten zijn, al was het maar vanwege rechtszekerheid en rechtsgelijkheid. Verder springt in het oog dat het CBb een materiële benadering kiest. Het College beoordeelt niet alleen de papieren situatie, maar laat ook de feitelijke situatie op de bedrijven zwaar meewegen. Hoewel het College het verband zelf helaas (nog) niet heeft gelegd, strookt deze goed met het bedrijfsbegrip in de mestwetgeving, dat ook een formele en materiële component heeft.&#13;
&#13;
</content><legacyfootnotes>* Mr. M. Haan was tot 1 juni 2003 werkzaam bij het Bureau Heffingen te Assen (inmiddels bij de Provincie&#13;
Overijssel). Hij schreef dit artikel op persoonlijke titel.&#13;
1. De stelsels van varkens- en pluimveerechten komen te vervallen per 1 januari 2005. Het stelsel van mestafzetovereenkomsten&#13;
geldt sinds 1 januari 2002. Zie Stb. 2001, 312.&#13;
2. Stb. 1985, 1.&#13;
3. Stb. 1986, 598.&#13;
4. Stb. 1993, 686. Zie H.C.A. Walda en H.M.J. Haerkens, ‘De Wet verplaatsing mestproductie’, Agr.r.&#13;
1994, p. 1.&#13;
5. Stb. 1998, 236. Over deze wet is zeer veel geschreven. Een goed overzicht van artikelen is opgenomen in&#13;
de conclusie van de A-G die behoort bij het HR-arrest in noot 7. Ik noem hier enkele algemene beschouwingen:&#13;
R. Haije, ‘De wet herstructurering puntsgewijs’, Agr.r. 1998, p. 87; D.W. Bruil, ‘Enkele algemene&#13;
aspecten van de Wet herstructurering varkenshouderij’, Agr.r. 1998, p. 191; H.C.A. Walda, ‘Productiebeperking&#13;
in de varkenshouderij: het stelsel van varkensrechten’, Agr.r. 1998, 206.&#13;
6. Stb. 1998, 368. Tweemaal aangevuld, zie Stb. 2000, 233 en Stb. 2002, 465.&#13;
7. HR 16 november 2001, gepubliceerd in AB 2002, 25 m.nt. PvB, Agr.r. 2002/5090 m.nt. Bruil en M&amp;R&#13;
2002/1 p.1 m.nt. Hoitink en Jans en ook op www.rechtspraak.nl, zaak C00/142HR.&#13;
8. Stb. 2000, 538. Zie R. Haije, ‘Mestwetgeving: de oogst van 2000’, Kroniek Agrarisch Recht 2000;&#13;
S. Bezemer en D.W. Bruil, ‘Pluimveerecht of pluimveeonrecht’, Agr.r. 1999, p. 298.&#13;
9. AB 1991/97 m.nt. Van Male. Zie ook M. Nagel, ‘Rechter, recht en mestwetgeving’, Agr.r. 1992, p. 162.&#13;
10. Onder meer: CBb 11 september 1992 (AB 1993/65 m.nt. JHvdV), CBb 14 mei 1993 (AB 1993/581 m.nt.&#13;
JHvdV) en CBb 23 april 1998 (AB 1998/290, m.nt. JHvdV).&#13;
11. CBb 30 januari 2003, www.rechtspraak.nl, zaken 00/580 en 99/660.&#13;
12. HR 1 oktober 1999, NJ 1999, 769 (Staat/Van Alphen).&#13;
13. Nuance: in genoemd HR-arrest ging het om het principe. Als er echter geen strafzaak is geweest, maar&#13;
er een ‘gewone’ vordering tot aanpassing van de registratie voorligt, wordt deze wel degelijk inhoudelijk&#13;
beoordeeld. Zie Hof ’s-Gravenhage 30 december 1999, zaak 97/305, n.n.g.&#13;
14. Zie voor een voorbeeld: NO 13 juni 2001, Agr.r. 2001/5085 m.nt. Bruil.&#13;
15. JB 1999/208, AB 1999/315 m.nt. JHvdV, Agr.r. 1999/4972 m.nt. Bruil.&#13;
16. Agr.r. 2001/5081 m.nt. Bruil, www.rechtspraak.nl, zaak 00/581.&#13;
17. AB 2002/260 m.nt. JHvdV, www.rechtspraak.nl, zaak 99/793.&#13;
18. JB 2002/178, www.rechtspraak.nl, zaak 00/726.&#13;
19. CBb 30 januari 2003, zaken 02/258, 02/330, n.n.g.&#13;
20. In zijn noot onder Georgius sprak Bruil bijvoorbeeld van een “ommezwaai”.&#13;
21. JB 2002, 179 m.nt. MP; Agr.r. 2002/5134 m.nt. Bruil, www.rechtspraak.nl, zaak 00/2130.3&#13;
22. Rechtbank ’s-Gravenhage 23 december 1998, Agr.r. 1999/4949 m.nt. Bruil; JB 1999/59 m.nt. A.W. Heringa.&#13;
Voor de goede orde: tegen dit tussenvonnis van de rechtbank is hoger beroep ingesteld, wat heeft geleid&#13;
tot de uitspraak van het Hof ’s-Gravenhage van 20 januari 2000, Agr.r. 2000/5001 m.nt. Bruil; JB&#13;
2000/59 m.nt. F. Vernimmen-De Jong. Het tegen dit arrest ingestelde cassatieberoep leidde vervolgens&#13;
tot HR 16 november 2001, zie noot 7.&#13;
23. CBb 10 oktober 2002, www.rechtspraak.nl, zaak 02/23.&#13;
24. CBb 21 november 2002, www.rechtspraak.nl, zaak 02/92.&#13;
25. CBb 26 juli 2001, zie www.rechtspraak.nl, zaak 00/398.&#13;
26. Rechtbank ’s-Hertogenbosch 8 november 2002, n.n.g.&#13;
27. Stcrt. 1998, nr. 235, p. 24. Op basis van deze regeling werd subsidie verstrekt aan varkenshouders die&#13;
hun gehele varkensrecht lieten doorhalen.&#13;
28. Zie bijvoorbeeld CBb 10 oktober 2002, www.rechtspraak.nl, zaak 02/23, en CBb 16 januari 2003,&#13;
www.rechtspraak.nl, zaak 02/437.&#13;
29. CBb 25 juli 2002, AB 2002/399, www.rechtspraak.nl, zaak 02/395.&#13;
30. CBb 28 november 2002, www.rechtspraak.nl, zaak 02/693.&#13;
31. CBb 10 december 2002, AB 2003/126, www.rechtspraak.nl, zaak 02/228.&#13;
32. CBb 21 november 2002, AB 2003/117 m.nt. JHvdV, www.rechtspraak.nl, zaak 02/92.&#13;
33. Artikel 9 is in 2000 aangevuld met verleende milieuvergunningen en de meldingen ex art. 8.19 Wm, het&#13;
Besluit akkerbouwbedrijven milieubeheer en het Besluit melkrundveehouderijen milieubeheer. De&#13;
behandelde zaken hadden betrekking op een aanvraag voor een milieuvergunning, maar kunnen eveneens&#13;
toegepast worden op de verleende vergunningen en meldingen.&#13;
34. CBb 5 september 2002, AB 2003/18, www.rechtspraak.nl, zaak 02/293; zie ook de vrijwel identieke uitspraak&#13;
CBb 5 september 2002, Agr.r. 2002/5135, www.rechtspraak.nl, zaak 02/644.&#13;
35. CBb 10 oktober 2002, www.rechtspraak.nl, zaak 02/286.&#13;
36. Stb. 2000, 599.&#13;
37. CBb 6 maart 2003, www.rechtspraak.nl, zaak 02/1210.&#13;
38. CBb 8 april 2003, www.rechtspraak.nl, zaken 02/913 e.a.&#13;
39. Zie de artikelen 1 van de Meststoffenwet, Wvm en Whv.&#13;
40. HR 2 juni 1998, NJ 1998/714.</legacyfootnotes><footnotes><footnote/></footnotes><auteurs>mr. M. Haan</auteurs><published>2003-07-01 00:00:00</published><modified>2003-07-01 00:00:00</modified><editiondate>2003-07-01</editiondate><htmlpath>https://denhollander.info/artikel/4602</htmlpath></article>
</articles></edition>