<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1992</searchword><id>6185</id><udhid>UDH:TvAR/6185</udhid><titel>De erfrechtelijke positie van de langstlevende echtgenoot</titel><searchwords><searchword>TvAR 7/8/1992</searchword><searchword>UDH:TvAR/6185</searchword></searchwords><attachments><attachment><name>1992_nr 78_Artikel_Mellema-Kranenburg.pdf</name><extention>pdf</extention><url>https://denhollander.info/download/5979/ci</url></attachment></attachments><inleiding>Per 1 januari 1992 is het nieuw burgerlijk wetboek in werking getreden. Daaraan ontbreekt&#13;
nog boek 4, waarin het erfrecht zal worden geregeld. De reden hiervan is dat nog&#13;
steeds geen communis opinio bestaat over de regeling van de positie van de langstlevende&#13;
echtgenoot. Enerzijds is er het voorstel van het ministerie dat inhoudt dat de langstlevende&#13;
echtgenote (de langstlevende is meestal de vrouw) bij overlijden van haar echtgenoot&#13;
van rechtswege het vruchtgebruik - met vervreemdingsbevoegdheid - van de goederen&#13;
van de nalatenschap verkrijgt. In dit stelsel zijn de kinderen erfgenaam en verkrijgen zij&#13;
bij overlijden van de langstlevende de onder het vruchtgebruik vallende goederen. De&#13;
kinderen houden in het voorstel van de minister recht op een legitieme portie, doch deze&#13;
is pas opeisbaar na overlijden van de langstlevende.&#13;
Anderzijds is er het voorstel van prof. mr. M.J.A. van Mourik, waarin de ouderlijke&#13;
boedelverdeling (OBV), zoals die ook nu al in testamentaire vorm veelvuldig voorkomt,&#13;
in de wet wordt vastgelegd. Bij de OBV worden alle goederen van de nalatenschap aan&#13;
de langstlevende toegedeeld en verkrijgen de kinderen een overbedelingsvordering op de&#13;
langstlevende, die veelal pas opeisbaar is bij overlijden van de langstlevende. Het grote&#13;
verschil met de vruchtgebruikconstructie is dat bij de OBV de langstlevende de goederen&#13;
in eigendom verkrijgt. Nu is het voorstel van Van Mourik niet helemaal hetzelfde als de&#13;
oude vertrouwde OBV. In Van Mourik's voorstel wordt namelijk de langstlevende - anders&#13;
dan bij de huidige OBV - de enige erfgenaam. De kinderen zijn dus geen erfgenamen&#13;
van de eerstoverlijdende ouder en hebben ook geen legitieme portie.&#13;
Het notariaat heeft zich in april jl. nog eens uitgesproken voor de OBV als versterferfrechtstelsel,&#13;
het ministerie houdt vast aan de vruchtgebruikconstructie.&#13;
Ik vind de vruchtgebruikconstructie een goede constructie, wellicht wat ingewikkeld&#13;
en wat veel administratie vergend (boedelbeschrijving). Het voorstel van Van Mourik&#13;
daarentegen lijkt begrijpelijker en eenvoudiger uit te voeren. Wat daarin voor mij echter&#13;
onaanvaardbaar is, is dat de positie van de kinderen zo uitgehold wordt: geen erfgenaam,&#13;
geen legitieme portie. Bovendien kan de regeling problemen opleveren voor de bedrijfsopvolging&#13;
doordat de langstlevende (een deel van) het bedrijfsvermogen erft.&#13;
Ondertussen blijven de pennen in beweging. Van Mourik tracht in het WPNR (6050)&#13;
zijn voorstel wat kindvriendelijker te maken, overigens nog steeds zonder die kinderen&#13;
erfgenaam te maken en op een wijze die ook zijn ontwerp verre van eenvoudig maakt.&#13;
Luijten (WPNR 6053) probeert een compromis tussen het voorstel van de minister en&#13;
Van Mourik te vinden. Vóór zijn voorstel pleit in ieder geval dat de kinderen weer tot erfgenamen&#13;
worden verheven en dat er een betere regeling voor de bedrijfsopvolging in is&#13;
opgenomen.&#13;
Het wachten is nu op de Kamer, waaraan de nalatenschap van een juridische discussie,&#13;
die bol staat van maatschappelijke opvattingen, wordt toebedeeld.</inleiding><content/><legacyfootnotes/><footnotes><footnote/></footnotes><auteurs>TJ.Mellema-Kranenburg</auteurs><published>1992-07-01 00:00:00</published><modified>1991-07-22 00:00:00</modified><editiondate>1992-07-01</editiondate><htmlpath>https://denhollander.info/artikel/6185</htmlpath></article>
</articles></edition>