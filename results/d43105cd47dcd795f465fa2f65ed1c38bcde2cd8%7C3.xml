<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2005</searchword><id>4322</id><udhid>UDH:TvAR/4322</udhid><titel>Actualiteiten Wet voorkeursrecht gemeenten</titel><searchwords><searchword>TvAR 10/2005</searchword><searchword>UDH:TvAR/4322</searchword></searchwords><attachments><attachment><name>2005_nr 10_Artikel_Sluysmans.pdf</name><extention>pdf</extention><url>https://denhollander.info/download/4280/ci</url></attachment></attachments><inleiding>1 Inleiding&#13;
In de afgelopen jaren hebben wij in dit tijdschrift vele kolommen gewijd aan recente&#13;
ontwikkelingen rondom het gemeentelijk voorkeursrecht.1 Nu, drie jaar na de inwerkingtreding&#13;
van de reparatiewetgeving en ruim anderhalf jaar na de verbreding van de&#13;
reikwijdte van de Wvg, kunnen wij twee duidelijke ontwikkelingen onderscheiden. In&#13;
de eerste plaats stellen wij vast dat, nu alle gemeenten het voorkeursrecht kunnen&#13;
inzetten, grondeigenaren met nog grotere regelmaat bij de bestuursrechter ageren&#13;
tegen de vestiging van een voorkeursrecht. Die jurisprudentie betreft vaak een bestendiging&#13;
van bestaande jurisprudentie en levert nog maar af en toe nieuwe gezichtspunten&#13;
op. In de tweede plaats hebben wij sterke aanwijzingen, dat de civiele rechter&#13;
sinds de wijziging van artikel 26 Wvg steeds minder wordt geadieerd. Onze indruk&#13;
dat gemeenten steeds moeilijker de vinger lijken te krijgen achter de afspraken tussen&#13;
grondeigenaren en ontwikkelaars wordt daarmee bevestigd.2&#13;
Het afgelopen jaar heeft toch een aantal nieuwe inzichten opgeleverd. Wij beginnen&#13;
onze bijdrage met een bespreking van een recent onderzoeksrapport van de TU&#13;
Delft. Daarin worden de grondposities vóór de wetswijziging van 2002 in kaart&#13;
gebracht. De resultaten daarvan zijn interessant genoeg voor een korte bespreking.&#13;
Vervolgens besteden wij aandacht aan het klassieke tweetal van de vestiging van het&#13;
voorkeursrecht en de toepassing van artikel 26 Wvg. Verder komt aan de orde een&#13;
aantal civielrechtelijke geschillen waarin de Wvg een prominente rol speelt. Wij sluiten&#13;
traditiegetrouw af met een vooruitblik naar de toekomst.</inleiding><content>2 Analyse van optie- en koopovereenkomsten&#13;
De aanleiding van het onderzoeksrapport3 dat ir. Herman de Wolff en zijn collega ir.&#13;
Daniëlle Groetelaers van het onderzoeksinstituut OTB van de TU Delft op 13 juli&#13;
2004 hebben gepresenteerd, waren toezeggingen van de vroegere Staatssecretaris van&#13;
VROM, Remkes, aan de Eerste Kamer bij gelegenheid van de parlementaire behandeling&#13;
van de zogenaamde reparatiewetgeving Wvg, die op 1 september 2002 in werking&#13;
trad.4 Die wetswijziging beoogde een aanpassing van de artikelen 10 en 26 van de&#13;
Wvg, enerzijds om paal en perk te stellen aan de ongebreidelde groei van optie- en&#13;
koopovereenkomsten waarmee het voorkeursrecht kon worden omzeild, anderzijds&#13;
om gemeenten een krachtiger wapen te bieden bij de bestrijding van ontwijkingsconstructies.&#13;
Van belang was daarbij met name de wijziging van artikel 10 lid 2, waarin&#13;
een tweetal uitzonderingen was opgenomen op de algemene aanbiedingsverplichting&#13;
van artikel 10 lid 1. Deze laatste bepaling is in feite de kern waarom de Wvg draait: de&#13;
verkoper van een onroerende zaak die met een voorkeursrecht is belast, kan eerst tot&#13;
vervreemding overgaan nadat de gemeente in de gelegenheid is gesteld het desbetreffende&#13;
goed te kopen.&#13;
De uitzonderingsbepaling van artikel 10 lid 2, voor zover hier relevant, luidde onder&#13;
het oude recht als volgt:&#13;
“2. Het bepaalde in het vorige lid geldt niet ingeval de vervreemding geschiedt ingevolge&#13;
(…)&#13;
d. een overeenkomst ter uitvoering van een verplichting van de verkoper, betreffende een&#13;
onroerende zaak die is aangewezen bij een besluit als bedoeld in artikel 2, of is opgenomen in&#13;
een voorstel als bedoeld in artikel 6, dan wel is aangewezen bij een besluit als bedoeld in artikel&#13;
8, of is opgenomen in een voorstel als bedoeld in artikel 8a, voor zover die verplichting&#13;
blijkens het tijdstip van de inschrijving in de in afdeling 2 van titel 1 van Boek 3 van het&#13;
Burgerlijk Wetboek bedoelde openbare registers, is ontstaan voor de nederlegging ter inzage&#13;
in ontwerp van het structuurplan of het bestemmingsplan, waarop het besluit, bedoeld in&#13;
artikel 2, of het voorstel, bedoeld in artikel 6, betrekking heeft, onderscheidenlijk voor de&#13;
inwerkingtreding van het besluit, bedoeld in artikel 8, of het rechtsgevolg verbonden aan een&#13;
voorstel, bedoeld in artikel 8a&#13;
e. een overeenkomst die blijkens een notariële akte of een geregistreerde onderhandse akte is&#13;
gesloten vóór afloop van de krachtens of overeenkomstig artikel 4, vierde lid, geldende termijn&#13;
(…)”&#13;
De overeenkomsten onder d. betreffen de koopovereenkomsten, de onder e. genoemde&#13;
overeenkomsten worden aangeduid als optieovereenkomsten. Deze ruime wettelijke&#13;
omschrijving bracht een vrijwel onbeperkte mogelijkheid mee om bestaande&#13;
koop- en optieovereenkomsten uit te zonderen van de aanbiedingsverplichting. Op&#13;
voorspraak van de initiatiefwetgevers Depla c.s. is daaraan een einde gemaakt door de&#13;
vereisten voor dergelijke overeenkomsten aan te scherpen.&#13;
Onder het nieuwe recht luidt de (deels hernummerde) bepaling als volgt:&#13;
“3. Voorts geldt het bepaalde in het eerste lid niet ingeval de vervreemding geschiedt ingevolge&#13;
een overeenkomst betreffende een onroerende zaak, dan wel een overeenkomst behelzende&#13;
een verplichting van de verkoper betreffende een onroerende zaak, voorzover:&#13;
a. vervreemding geschiedt aan een in die overeenkomst met name genoemde partij, en een&#13;
tegen een in die overeenkomst met name genoemde prijs, dan wel tegen een volgens die overeenkomst&#13;
bepaalbare prijs, en&#13;
b. de overeenkomst is ingeschreven in de openbare registers, bedoeld in afdeling 2 van titel 1&#13;
van Boek 3 van het Burgerlijk Wetboek, vóór de dag na de dagtekening van de Staatscourant&#13;
waarin de nederlegging ter inzage van het besluit van de gemeente tot vestiging van een&#13;
voorkeursrecht is bekendgemaakt, en&#13;
c. de vervreemding geschiedt binnen zes maanden na de dag van de inschrijving van de&#13;
overeenkomst in de openbare registers als bedoeld onder b.”&#13;
Artikel 10 lid 5 bepaalt daarenboven als volgt:&#13;
“5. Het derde lid is telkens gedurende een periode van drie jaar op een overeenkomst als&#13;
bedoeld in dat lid met betrekking tot een bepaalde onroerende zaak of een gedeelte daarvan,&#13;
en de daarin met name genoemde verkoper of koper, slechts één maal van toepassing. De&#13;
periode van drie jaar vangt aan op de datum van eerste inschrijving in de openbare registers.&#13;
Onder koper wordt in dit geval verstaan de partij waarmee een overeenkomst is gesloten.”&#13;
De overeenkomst moet niet alleen aantoonbaar zijn gesloten vóór vestiging van het&#13;
voorkeursrecht, maar ook zijn de vormvereisten aangescherpt en dient de vervreemding&#13;
binnen zes maanden na inschrijving in het kadaster te worden geëffectueerd&#13;
door middel van een levering van de onroerende zaak. De uitzonderingsbepaling&#13;
geldt slechts éénmaal voor een periode van drie jaar na inschrijving in het kadaster.&#13;
Dat betekent dat er in die periode geen verlenging kan worden overeengekomen in&#13;
afwachting van een eventueel nog te vestigen voorkeursrecht.&#13;
Dankzij een lobby van met name de NEPROM is een overgangsrecht tot stand gekomen&#13;
met een ruime eerbiedigende werking voor op de datum van indiening van het&#13;
wetsvoorstel bestaande en tot de inwerkingtreding te sluiten koop- en optieovereenkomsten.&#13;
5 Kern van dat overgangsrecht is dat voor koop- en optieovereenkomsten&#13;
gesloten vóór 22 mei 2001, de datum van indiening van het wetsvoorstel, onbeperkt&#13;
eerbiedigende werking geldt, mits zij zijn vervat in een notariële akte dan wel onderhands&#13;
zijn opgesteld en vervolgens geregistreerd bij de (voormalige) dienst Registratie&#13;
en Successie van de Belastingdienst te Rijswijk.6&#13;
Gelet op de ruime werking van dat overgangsrecht was het terecht dat de Eerste&#13;
Kamer zich zorgen maakte over het feit dat mogelijk vóór de aanstaande inwerkingtreding&#13;
van de reparatiewetgeving reeds veel grondposities door projectontwikkelaars&#13;
zouden zijn ingenomen. Het Eerste Kamerlid Van der Laan bracht tijdens de behandeling&#13;
het volgende naar voren:&#13;
“Als wij dan moeten concluderen dat het aantal reeds ingenomen grondposities zo groot is&#13;
dat het doel waarnaar wij streven, namelijk marktwerking op de grond in plaats van om de&#13;
grond, in de praktijk ernstig wordt bemoeilijkt, zullen wij voortvarend moeten handelen om&#13;
instrumenten te introduceren. (…) Het lijkt mij van groot belang om de grondmarkt feitelijk&#13;
in kaart te brengen.”7&#13;
Remkes zegde vervolgens toe om een dergelijk onderzoek te laten verrichten. Een&#13;
dergelijk onderzoek zou op zijn vroegst zes maanden na de inwerkingtreding van de&#13;
wetswijziging kunnen plaatsvinden, omdat een belangrijk deel van de bestaande overeenkomsten&#13;
slechts zijn eerbiedigende werking behield indien die overeenkomsten&#13;
vóór 1 maart 2003 zouden zijn ingeschreven in het Kadaster.&#13;
Het onderzoek van De Wolff en Groetelaers beperkt zich tot overeenkomsten die&#13;
zijn gesloten tussen 17 juli 1996 en 1 maart 2003 en die op de peildatum 3 maart 2004&#13;
nog steeds konden worden aangemerkt als een overeenkomst waarbij een onaantastbare&#13;
grondpositie is ingenomen door een (potentiële) projectontwikkelaar. Uit het&#13;
onderzoek komt naar voren dat ten tijde van de peildatum in Nederland in totaal&#13;
bijna 5300 ha aan grondposities werd ingenomen waarop krachtens het overgangsrecht&#13;
nog altijd het soepele regime van toepassing was.8 In het westen van het land&#13;
was sprake van ca. 2025 ha, in het noorden 1875 ha, in het oosten 1040 ha en in het&#13;
zuiden tenslotte 340 ha. Aardig is dat de onderzoekers die grondoppervlakte relateren&#13;
aan de woningproductie van 2003 om een beeld te krijgen van de daadwerkelijke&#13;
omvang. Uitgaande van de woningproductie in 2003 zou op de in Nederland ingenomen&#13;
grondposities gemiddeld circa 1,8 jaar bouwproductie kunnen worden gerealiseerd.&#13;
Omdat de bouwproductie in het noorden ver achterbleef, kon daar met de&#13;
ingenomen grondposities maar liefst 7,0 jaar bouwproductie worden gerealiseerd.9&#13;
Zoals de onderzoekers zelf aangeven, is het beeld wel wat gechargeerd en zijn diverse&#13;
factoren niet verdisconteerd in de berekening. Niettemin is duidelijk dat de invoering&#13;
van de reparatiewetgeving een enorme hoeveelheid grondposities ongemoeid heeft&#13;
gelaten. Het aantal akten waaruit deze grondposities kon worden afgeleid was relatief&#13;
klein (570), terwijl het totaal aantal geregistreerde akten 4825 betrof. Verhoudingsgewijs&#13;
gaat het vooral om akten die betrekking hebben op percelen van grote&#13;
omvang, vrijwel allemaal gelegen in het buitengebied. Uit de nadere analyse van de&#13;
onderzochte overeenkomsten blijkt dat enkele partijen meer dan gemiddeld actief&#13;
zijn geweest op de markt van het innemen van grondposities. Het gaat met name om&#13;
één notariskantoor en één ontwikkelaar uit de Twentse regio.&#13;
De onderzoekers bieden ons tenslotte ook inzicht in het karakter van de koopovereenkomsten.&#13;
Diverse bepalingen keren regelmatig terug. Zo is in veel koopovereenkomsten&#13;
afgesproken dat de prijs voor de grond wordt betaald bij opmaak van de&#13;
akte van levering, welke wordt opgemaakt binnen een aantal maanden nadat de&#13;
gewenste bestemming onherroepelijk is geworden. Regelmatig is een ontbindende&#13;
voorwaarde opgenomen voor het geval de beoogde bestemming binnen een bepaald&#13;
aantal jaren toch niet tot uitdrukking is gekomen. De koper wordt vaak onherroepelijk&#13;
gevolmachtigd om de benodigde leveringshandeling van de zijde van de verkoper&#13;
te verrichten. Soms wordt een optievergoeding opgenomen. Het spreekt welhaast&#13;
voor zich dat veel overeenkomsten een “nader te noemen meester” regeling bevatten,&#13;
waarbij aan de koper een volmacht wordt verleend om medewerking te verlenen aan&#13;
contractsovername. Deze praktijk vormde voor de initiatiefnemers van de wetswijziging&#13;
onder meer aanleiding om de koopovereenkomsten aan strenge vormvereisten te&#13;
onderwerpen. Het bepalen van de overeengekomen prijs was op basis van de geïnventariseerde&#13;
overeenkomsten goed mogelijk. Het thans in de wet opgenomen vereiste dat&#13;
de prijs voldoende bepaalbaar moet zijn, lijkt daarom niet veel toe te voegen. Het viel&#13;
de onderzoekers tenslotte op dat in veel overeenkomsten is afgesproken dat de verkoper&#13;
op straffe van een boete geen bezwaar zal maken tegen een bestemmingsplan&#13;
en dat de overeenkomst geheim moet worden gehouden. In een enkel geval is slechts&#13;
een deel van de overeenkomst ingeschreven, terwijl in andere gevallen expliciet melding&#13;
wordt gemaakt van het bestaan van “side letters”.&#13;
De resultaten van het onderzoek van De Wolff en Groetelaers laten zien dat in het&#13;
verleden op grote schaal en op systematische wijze grondposities zijn ingenomen&#13;
door projectontwikkelaars. Het soepele overgangsrecht heeft deze grondposities voor&#13;
een groot deel intact gelaten. De vraag of de reparatiewetgeving in dit licht heeft&#13;
opgeleverd hetgeen daarmee werd beoogd, beantwoordt het onderzoeksrapport zelf&#13;
helaas niet. Wij zullen daarvoor moeten wachten tot uiterlijk september 2006, wanneer&#13;
de reparatiewetgeving krachtens de invoeringswet dient te zijn geëvalueerd.10 In&#13;
aansluiting op het rapport stellen De Wolff en Groetelaers in het WPNR dat de sterke&#13;
grondpositie van bepaalde ontwikkelaars aantoont dat gemeenten van faciliterend&#13;
grondbeleid gebruik moeten maken. Hoewel Minister Dekker van VROM eind 2003&#13;
nog duidelijk maakte dat het haar voornemen was om de Wvg te vereenvoudigen,11&#13;
ziet zij in het onderzoeksrapport slechts aanleiding om te erkennen dat het huidige&#13;
instrumentarium voor het gemeentelijk grondbeleid ontoereikend is en dat het van&#13;
belang is dat de Grondexploitatiewet snel wordt ingevoerd.12 Met al die aandacht&#13;
voor de Grondexploitatiewet lijkt het op het Wvg-wetgevingsfront intussen stil. Wij&#13;
hopen wel dat de Minister de voorgenomen vereenvoudiging van de Wvg zal doorzetten,&#13;
want de Wvg blijft voor velen een moeilijk leesbare en lastig te hanteren wet.&#13;
3 Vestiging van het voorkeursrecht&#13;
3.1 Algemeen&#13;
De bestuursrechter ziet zich nog altijd met grote regelmaat geconfronteerd met burgers&#13;
die opkomen tegen de vestiging van het voorkeursrecht. Die burgers voeren&#13;
(helaas) in bitter weinig gevallen gronden aan die ook maar enige kans op succes in&#13;
zich bergen.&#13;
Zo heeft zich in de afgelopen jaren een vaste lijn in de rechtspraak ontwikkeld die&#13;
zegt dat aan het aanwijzingsbesluit een globale planologische grondslag ten grondslag&#13;
mag worden gelegd en geen gedetailleerde bestemming is vereist.13&#13;
Voorts is vrijwel steeds voldaan aan het vereiste van “afwijkend gebruik” wanneer&#13;
sprake is van een vergelijkbaar maar intensiever toekomstig gebruik dan het bestaande.&#13;
De voorkeursregeling hoeft niet zo beperkt te worden opgevat dat deze alleen kan&#13;
worden toegepast wanneer sprake is van een toekomstige bestemming voor wezenlijk&#13;
afwijkende gebruiksvormen.&#13;
Tenslotte is het aanvechten van het voorkeursrecht om reden dat de eigendom&#13;
wordt beperkt of in brede zin de financieel-economische belangen van de eigenaar (of&#13;
de failliete boedel) worden geschaad, nog altijd een haast onmogelijke exercitie.14 De&#13;
wetgever heeft deze individuele belangen reeds afgewogen tegen het algemene belang&#13;
en dat is gelet op artikel 1 van het Eerste Protocol van het EVRM aanvaardbaar.&#13;
Aangezien deze drie gezichtspunten zo langzamerhand gemeengoed zouden moeten&#13;
zijn, zullen wij in deze bijdrage op een aantal andere, maar niet minder interessante&#13;
kwesties ingaan.&#13;
3.2 Formele vereisten&#13;
Een van de lastige aspecten van de Wvg is dat bij de totstandkoming van het aanwijzingsbesluit&#13;
moet worden voldaan aan zeer veel formele vereisten. Soms zien&#13;
zowel gemeenten als grondeigenaren door de bomen het bos niet meer. Het afgelopen&#13;
jaar heeft ons in dat opzicht weer het een en ander geleerd.&#13;
De curator die het faillissement van Project Rijksstraatweg BV te Wassenaar afwikkelde,&#13;
probeerde munt te slaan uit een vermeende onoplettendheid van de gemeente.&#13;
Hij voerde als formeel bezwaar tegen het aanwijzingsbesluit aan dat de hypotheekhouders&#13;
niet waren vermeld in het besluit zelf en op de daarbij behorende kaart. Ook&#13;
de hypotheekhouder zou volgens de curator rechthebbende zijn op een beperkt&#13;
recht, zodat deze volgens artikel 2 lid 3 Wvg vermeld had moeten worden en op&#13;
grond van artikel 4 lid 2 Wvg in kennis had moeten worden gesteld. De rechtbank&#13;
’s-Gravenhage gaat daar echter niet in mee:&#13;
“In artikel 1, aanhef en onder a. van de Wvg wordt vervreemding gedefinieerd als: “de overdracht&#13;
in eigendom of de toedeling van een onroerende zaak alsmede de overdracht of toedeling&#13;
dan wel vestiging van een recht van opstal, erfpacht, beklemming of vruchtgebruik,&#13;
waaraan een onroerende zaak is onderworpen.” Onder b. wordt, voor zover van belang, als&#13;
verkoper gedefinieerd: “de eigenaar van een onroerende zaak of de rechthebbende op een&#13;
beperkt recht als onder a. bedoeld, die tot vervreemding wenst over te gaan...”. Uit deze&#13;
bepalingen volgt dat onder rechthebbende op een beperkt recht in de artikelen 2 en 4 van de&#13;
Wvg moet worden verstaan de rechthebbende op een van de in artikel 1, aanhef en onder a.&#13;
genoemde beperkte zakelijke rechten. De rechthebbende op een (beperkt) zekerheidsrecht,&#13;
zoals de hypotheekhouder, valt hier derhalve buiten.”15&#13;
Volgens de rechtbank komt het begrip “beperkt gerechtigde” als bedoeld in de Wvg&#13;
derhalve een eigen betekenis toe die niet volledig overeenstemt met de term “beperkt&#13;
gerechtigde” zoals we die kennen uit artikel 3:8 van het Burgerlijk Wetboek. Gerechtigden&#13;
tot een zekerheidsrecht, zoals hypotheekhouders vallen er niet onder en hoeven&#13;
om die reden dan ook niet afzonderlijk in kennis te worden gesteld van het aanwijzingsbesluit.&#13;
De curator ving bot.&#13;
De rechtbank Alkmaar was heel wat strenger voor de gemeente Heiloo in haar uitspraak&#13;
van 24 september 2004.16 Centraal stond de vraag in hoeverre de bij het besluit&#13;
behorende kaart de ligging van de betrokken percelen moet aanduiden. Volgens de&#13;
eiser was op de kaart niet duidelijk zichtbaar hoe het perceel was gesitueerd en waren&#13;
ook ten onrechte geen afmetingen opgenomen. De rechtbank is dat met de eiser eens&#13;
en komt tot het oordeel dat:&#13;
“het bestreden besluit in strijd komt met artikel 2, derde lid, van de Wvg en artikel 2, eerste&#13;
lid, aanhef en onder b, van het Besluit voorkeursrecht gemeenten. Immers, bij het bestreden&#13;
besluit noch bij de besluiten van 5 april 2002 en 2 september 2002 is een kadastrale kaart&#13;
gevoegd waarop de aangewezen gronden en de bijbehorende percelen en perceelsgedeelten&#13;
duidelijk zijn aangegeven, terwijl ook een vermelding van de grootte van het gedeelte van&#13;
de in de aanwijzing opgenomen onroerende zaak ontbreekt. Er kan niet worden volstaan&#13;
met het ter inzage leggen van de kadastrale kaart, nu daarmee slechts wordt voldaan aan het&#13;
bepaalde in artikel 4, eerste lid, van de Wvg.(…) Eiser stelt terecht dat een schaalaanduiding&#13;
op de kaart ontbreekt, zodat de maatvoering van de oppervlakten niet kan worden vastgesteld.&#13;
De rechtbank kan derhalve niet vaststellen of wordt voldaan aan het bepaalde in&#13;
artikel 3, eerste lid, aanhef en onder a, van het Besluit voorkeursrecht gemeenten, terwijl&#13;
overigens ook niet geheel wordt voldaan aan het bepaalde in artikel 3, eerste lid, aanhef en&#13;
onder e, nu de naam van de gemeente ontbreekt.”&#13;
De gemeente wordt ten overvloede nog eens de les gelezen:&#13;
“Artikel 2, derde lid, van de Wvg en genoemde bepalingen van het Besluit voorkeursrecht&#13;
gemeenten hebben ten doel de aangewezen gronden duidelijk kenbaar te doen zijn en eiser&#13;
rechtszekerheid te bieden aangaande de vraag waarop de vestiging van het voorkeursrecht&#13;
ziet. Aan doel en strekking van genoemde bepalingen kan in dit geval slechts recht worden&#13;
gedaan indien de betreffende bepalingen alsnog ten volle worden nageleefd. Er is dan ook&#13;
geen grond om deze voorschriften als vormvoorschriften in de zin van artikel 6:22 van de&#13;
Awb aan te merken en de rechtbank ziet daarom geen aanleiding om het bestreden besluit in&#13;
stand te laten onder toepassing van artikel 6:22 van de Awb.”&#13;
Deze gemeente heeft het in de ogen van de rechtbank wel erg bont gemaakt. Al zullen&#13;
de meeste gemeenten hun zaakjes meestal wel op orde hebben, toch is waakzaamheid&#13;
geboden. Van belang is ook steeds om ten minste een blik te werpen op het niet te&#13;
veronachtzamen Besluit voorkeursrecht gemeenten.&#13;
3.3 Artikel 9a Wvg&#13;
Het kan voorkomen dat hangende bezwaar of beroep tegen een voorstel van het college&#13;
van B&amp;W ingevolge artikel 6 of 8a Wvg de rechtsgevolgen van dat voorstel&#13;
komen te vervallen doordat de raad het voorstel overneemt en een aanwijzingsbesluit&#13;
vaststelt op grond van artikel 2 of 8 Wvg. De bezwaarde of de eiser hoeft dan niet&#13;
opnieuw bezwaar te maken of beroep in te stellen tegen het aanwijzingsbesluit van de&#13;
raad, omdat artikel 9a lid 2 Wvg bepaalt dat in een dergelijk geval het bezwaar of&#13;
beroep wordt geacht te zijn gericht tegen het raadsbesluit. Het komt nogal eens voor&#13;
dat die bepaling over het hoofd wordt gezien en de bezwaarde of eiser niet-ontvankelijk&#13;
wordt verklaard omdat de rechtsgevolgen van het voorstel van B&amp;W zijn komen&#13;
te vervallen. De rechtbank Breda overkwam dat afgelopen jaar en zij werd daarvoor&#13;
op 24 november 2004 door de Afdeling op de vingers getikt:17&#13;
“Dusdoende heeft de rechtbank ten onrechte aanleiding gezien de beslissing op bezwaar in&#13;
zoverre te vernietigen en het bezwaar in zoverre zelf alsnog niet-ontvankelijk te verklaren.&#13;
De conclusie is dat de aangevallen uitspraak in zoverre voor vernietiging in aanmerking&#13;
komt.”&#13;
Ondanks deze toch wat vervelende reprimande is zo’n slippertje, zelfs van een rechtbank,&#13;
af en toe wel begrijpelijk. Bij lezing van artikel 9a lid 2 Wvg zullen velen ergens&#13;
halverwege blijven steken. We schreven het al: de Wvg is doorspekt met ondoorgrondelijk&#13;
taalgebruik.&#13;
3.4 De bedrijfsoverdracht van vader op zoon&#13;
In een zaak die leidde tot een lezenswaardige uitspraak van de rechtbank ’s-Gravenhage&#13;
van 15 maart 200418 voerden de grondeigenaren aan dat het gevestigde voorkeursrecht&#13;
de voorgenomen bedrijfsoverdracht van vader op zoon zou doorkruisen,&#13;
omdat in het kader van de bedrijfsopvolging was gekozen voor het onderbrengen van&#13;
privévermogen in een vennootschap. De vroegere gemeente Monster (thans Westland)&#13;
had in de beslissing op bezwaar overwogen dat de overdracht van grond van&#13;
een natuurlijk persoon naar een rechtspersoon niet kan worden aangemerkt als een&#13;
overdracht in de familiesfeer als bedoeld in artikel 10 lid 2, aanhef en sub a Wvg en&#13;
dat het overhevelen van privé-eigendommen naar een vennootschap ook als een tussenstap&#13;
zou kunnen worden gebruikt voor vervreemding naar een marktpartij. De&#13;
eigenaar stelde zich daarentegen op het standpunt dat de voorgenomen overdracht&#13;
wel degelijk moest worden aangemerkt als een overdracht in de zin van artikel 10&#13;
Wvg. Het kon volgens hem niet de bedoeling van de wetgever zijn om een interne&#13;
reorganisatie van de eigendommen tegen te gaan, die is gebaseerd op de vader/zoonsituatie&#13;
en die niet de bedoeling heeft om de regiefunctie van de gemeente tegen te&#13;
werken. De rechtbank wil van die discussie echter niets weten:&#13;
“De rechtbank overweegt dat het bezwaar niet zozeer de vestiging van het voorkeursrecht,&#13;
als wel de toekomstige uitoefening daarvan betreft. De uit het bestreden besluit blijkende&#13;
visie van verweerder op de door eisers voorgenomen vervreemding van privé-vermogen naar&#13;
een rechtspersoon acht de rechtbank op zichzelf niet onjuist, doch deze kwestie is bij de vestiging&#13;
van het voorkeursrecht niet aan de orde. Eerst als daadwerkelijk tot vervreemding&#13;
wordt overgegaan is de vraag of de in het tweede lid, onder a, van artikel 10 van de Wvg&#13;
genoemde uitzondering zich voordoet, actueel. Blijkens artikel 24 van de Wvg zal deze vraag&#13;
alsdan door de notaris moeten worden beantwoord.”&#13;
De eventuele toepasselijkheid van artikel 10 Wvg kan en mag dus alleen worden&#13;
beantwoord door de notaris en kan niet aan de orde komen bij de vestiging van het&#13;
voorkeursrecht. Mocht overigens deze notaris het volgens de gemeente bij het verkeerde&#13;
eind hebben, dan resteert de gemeente niets anders dan de notaris aan te spreken&#13;
of een verzoek ex artikel 26 Wvg in te dienen. Mocht de eigenaar van mening zijn dat&#13;
een notaris ten onrechte zijn medewerking aan de levering weigert, dan zal deze zich&#13;
evenzeer tot de civiele rechter hebben te wenden om een uitspraak van de rechter&#13;
omtrent de toepasselijkheid van artikel 10 Wvg te vragen.&#13;
4 Artikel 26 Wvg&#13;
Voor zover ons bekend heeft de Hoge Raad in 2004 maar één Wvg-uitspraak gedaan&#13;
die op deze plaats extra aandacht verdient.19 Het ging hier om een geschil tussen een&#13;
combinatie van grondeigenaren en ontwikkelaar (een zogenaamde ontwikkelingscombinatie)&#13;
en de gemeente Ridderkerk. De combinatie had de beschikking over&#13;
gronden gelegen binnen het bestemmingsplan Bedrijvenpark Cornelisland-Ridderkerk.&#13;
In het bestemmingsplan was aan het (tot dan voor agrarische doeleinden&#13;
gebruikte) perceel de bestemming “bedrijfsdoeleinden” gegeven.&#13;
De combinatie heeft de gemeente van haar samenwerkingsovereenkomst in kennis&#13;
gesteld en de gemeente uitgenodigd tot een “nadere afstemming” te komen. De gemeente&#13;
verzoekt echter om vernietiging van de samenwerkingsovereenkomst op grond van&#13;
artikel 26 Wvg. Bij beschikking van 18 april 2002 heeft de rechtbank de overeenkomst&#13;
inderdaad nietig verklaard en het Hof heeft vervolgens op 11 september 2003 de&#13;
beschikking van de rechtbank bekrachtigd.&#13;
Centraal in deze zaak – die nog wordt beheerst door het “oude” artikel 26 Wvg –&#13;
staat de vraag hoe ruim het begrip “regiefunctie” mag worden uitgelegd dat een&#13;
belangrijke rol vervult in de door de Hoge Raad in de zogenaamde novemberbeschikkingen&#13;
ontwikkelde visie op artikel 26 Wvg (oud).&#13;
Wij roepen kort in herinnering dat de Hoge Raad in de november-beschikkingen&#13;
heeft beslist dat vernietiging op grond van artikel 26 Wvg (oud) pas aan de orde is,&#13;
indien wordt voldaan aan een drietal criteria. In de eerste plaats moet komen vast te&#13;
staan dat de gewraakte overeenkomst de kennelijke strekking heeft het voorkeursrecht&#13;
van de gemeente te ontgaan en daartoe zodanig is opgezet dat weliswaar geen&#13;
vervreemding plaatsvindt, maar de beschikkingsmacht over en het economisch belang&#13;
bij de grond door de eigenaar op een manier worden overgedragen, dat een resultaat&#13;
wordt bereikt dat materieel op vervreemding neerkomt. In de tweede plaats moet&#13;
voldoende aannemelijk zijn dat, als de partijen bij de overeenkomst een overeenkomst&#13;
tot vervreemding van de gronden zouden hebben gesloten, de gemeente van&#13;
het voorkeursrecht gebruik zou hebben gemaakt en zo mogelijk tot aankoop van de&#13;
gronden zou zijn overgegaan. Wanneer aan dit tweede vereiste is voldaan, geldt in&#13;
beginsel dat de overeenkomst afbreuk doet aan het belang van de gemeente bij haar&#13;
voorkeurspositie. In de derde plaats geldt dat dit laatste anders kan zijn, indien partijen&#13;
bij de overeenkomst de bedoeling hebben de nieuwe bestemming te verwezenlijken.&#13;
Ook in dat geval kan echter niet worden geoordeeld dat aan het belang van de&#13;
gemeente bij haar voorkeurspositie geen afbreuk wordt gedaan, als (i) dit belang&#13;
mede is gelegen in de uitoefening van een regiefunctie bij de verwezenlijking van de&#13;
nieuwe bestemming en (ii) niet vaststaat dat partijen niet bereid en in staat zijn de&#13;
nieuwe bestemming te verwezenlijken met inachtneming van de gerechtvaardigde&#13;
belangen van de gemeente, maar de gemeente dit aanbod zonder goede grond van de&#13;
hand heeft gewezen, dan wel tussen de gemeente en de bedoelde partijen geen overeenstemming&#13;
is bereikt omdat de gemeente onredelijke eisen stelt.&#13;
In het geval Ridderkerk is in cassatie niet (meer) aan de orde dat de samenwerkingsovereenkomst&#13;
de kennelijke strekking heeft het gemeentelijk voorkeursrecht te ontgaan&#13;
en dat daarmee in beginsel afbreuk wordt gedaan aan het belang van de gemeente&#13;
bij haar voorkeurspositie. Het hof beoordeelt vervolgens of zich toch niet een uitzonderingssituatie&#13;
voordoet, waarin aan het belang van de gemeente bij het voorkeursrecht&#13;
géén afbreuk wordt gedaan:&#13;
“3.5 In deze zaak is daarvoor het volgende van belang. Het bestemmingsplan ziet op een&#13;
bedrijventerrein waarvan slechts een beperkt gedeelte voor bebouwing kan worden uitgegeven.&#13;
De Gemeente heeft onbetwist gesteld dat zij het volledige voor bebouwing beschikbare&#13;
terrein binnen het bestemmingsplan nodig heeft voor de verplaatsing van bedrijven die&#13;
elders in de Gemeente om milieutechnische redenen ongewenst zijn. De regiefunctie van de&#13;
Gemeente brengt daarom mee dat zij de mogelijkheid heeft het bestemmingsplan zodanig in&#13;
te richten dat de te verplaatsen bedrijven daarin op de door haar (onder andere in verband&#13;
met milieueisen) gewenste wijze een plaats krijgen en tevens dat zij de vrijheid heeft om aan&#13;
deze bedrijven zodanige voorwaarden te bieden dat zij tot verplaatsing bereid zijn. Het hof&#13;
acht dat een gerechtvaardigd belang. Anders dan ontwikkelingscombinatie stelt bieden eventueel&#13;
bij het bestemmingsplan te maken voorschriften niet de mogelijkheid om deze belangen&#13;
bij de regiefunctie te waarborgen. Die belangen zijn evenmin voldoende gewaarborgd door&#13;
het feit dat ontwikkelingscombinatie in de overeenkomst heeft opgenomen dat de ontwikke-&#13;
ling van (hun gedeelte van) het bedrijventerrein conform het bestemmingsplan zal geschieden&#13;
en in het tempo en de kwaliteit die de Gemeente voor ogen staat.&#13;
(…)&#13;
De Gemeente dient het bedrijventerrein in te richten zodat het geschikt wordt voor de&#13;
(her)vestiging van reeds elders binnen de Gemeente werkzame bedrijven. De vrijheid die de&#13;
Gemeente daarbij nodig heeft verdraagt zich niet met de wens van ontwikkelingscombinatie&#13;
om op de gronden die zij in eigendom heeft zelf de ontwikkeling van het bedrijventerrein ter&#13;
hand te nemen. Dat zou immers meebrengen dat de Gemeente bij de inrichting van het&#13;
uitwerkingsplan rekening houdt met de grenzen van de eigendommen van ontwikkelingscombinatie&#13;
en dat zij genoodzaakt wordt voor de verwezenlijking van een bestemming, die&#13;
voor een deel op de gronden van ontwikkelingscombinatie rust een samenwerkingsverband&#13;
met ontwikkelingscombinatie aan te (laten) gaan. Dat kan niet van de Gemeente worden&#13;
verlangd. Ook het belang van de Gemeente om met te verplaatsen bedrijven naar eigen&#13;
goeddunken over voorwaarden voor verplaatsing te kunnen onderhandelen en om zodanige&#13;
voorwaarden af te kunnen spreken dat die verplaatsing tot stand wordt gebracht, zou worden&#13;
geschaad indien zij daarbij rekening moet houden met belangen van ontwikkelingscombinatie.”&#13;
In cassatie wordt aangevoerd dat het hof aan de bereidheid van de ontwikkelingscombinatie&#13;
om de gerechtvaardigde belangen van de gemeente te respecteren in voornoemde&#13;
rechtsoverwegingen zodanig strenge eisen heeft gesteld, dat het recht van&#13;
zelfrealisatie illusoir is geworden.&#13;
De Hoge Raad begint zijn overwegingen met een kort college inzake de inhoud – maar&#13;
met name ook de achtergrond – van de in de november-beschikkingen ontwikkelde&#13;
rechtsregel:&#13;
“3.3 (…) Voor de toepassing van art. 26 lid 1 is niet slechts vereist dat door de rechtshandeling&#13;
afbreuk wordt gedaan aan de voorkeurspositie van de gemeente, maar tevens dat&#13;
afbreuk wordt gedaan aan het belang dat de gemeente bij die voorkeurspositie heeft. Voor de&#13;
beantwoording van de vraag om welke belangen het hierbij kan gaan, komt betekenis toe&#13;
aan hetgeen is overwogen in rov. 3.3.2 van de november-beschikkingen. Het hangt van het&#13;
door de gemeente gevoerde dan wel voorgenomen beleid af, welke belangen in het concrete&#13;
geval in aanmerking moeten worden genomen.&#13;
In de bedoelde rov. 3.3.2 heeft de Hoge Raad een aantal passages uit de ontstaansgeschiedenis&#13;
van de oorspronkelijke Wvg en van de wijzigingswet van 4 juli 1996, Stb. 389, weergegeven,&#13;
waarin de doeleinden van het voorkeursrecht worden uiteengezet. Voor de beoordeling van&#13;
de onderhavige zaak is daarvan in het bijzonder van belang, allereerst, dat blijkens de ontstaansgeschiedenis&#13;
van de Wvg het in deze wet geregelde voorkeursrecht beoogt “de bevordering&#13;
van een slagvaardig en vooruitziend aankoopbeleid, dat zo min mogelijk zal worden&#13;
doorkruist door transacties met derden met de mogelijke gevolgen van dien, zoals prijsopdrijving&#13;
of vrijheidsbeperking in de uitvoering van bestemmingsplannen” (Kamerstukken II&#13;
1976-1977, 13713, nr. 9, blz. 4). Voorts is van belang dat bij de totstandkoming van de wijzigingswet&#13;
van 1996, waarbij de werkingssfeer van de Wvg aanzienlijk is uitgebreid en deze&#13;
wet ook overigens ingrijpend is gewijzigd, naast andere doeleinden, als belangrijkste doel van&#13;
het voorkeursrecht is genoemd de regisserende rol van de gemeente bij de verwezenlijking&#13;
van bestemmingsplannen in uitbreidingslocaties, ook wel aangeduid als de “regiefunctie” van&#13;
de gemeente. In de memorie van toelichting wordt te dien aanzien overwogen:&#13;
“Om de regie bij de samenwerking met de particuliere sector vlot te doen verlopen blijft het&#13;
echter noodzakelijk dat gemeenten zich ook actief kunnen opstellen op de grondmarkt.&#13;
Garanties dat de uitvoering door derden tijdig en kwalitatief voldoende tot stand zal komen&#13;
zijn in de praktijk lastig te bedingen. Door een gericht verwervings- en uitgiftebeleid zijn&#13;
gemeenten beter in staat de noodzakelijke woningbouwlocaties tijdig te (doen) realiseren. De&#13;
gemeente kan immers als eigenaar van de gronden zelf bepalen welke planonderdelen, onder&#13;
welke condities, op welk tijdstip en door welke marktpartijen kunnen worden uitgevoerd.”&#13;
(Kamerstukken II 1994-1995, 24 235, nr. 3, blz. 4)”&#13;
Uit deze ontstaangeschiedenis van de Wvg leidt de Hoge Raad – ons inziens overigens&#13;
terecht – af dat de wetgever met het voorkeursrecht beoogde om de gemeenten&#13;
een instrument te bieden ter ondersteuning van een actief grondbeleid bij de verwezenlijking&#13;
van bestemmingsplannen:&#13;
“Het gaat daarbij niet slechts om het voeren van een gericht verwervingsbeleid maar ook om&#13;
het voeren van een gericht uitgiftebeleid. Niet uitgesloten is voorts, dat de regisserende rol&#13;
van de gemeente in bepaalde gevallen slechts tot zijn recht kan komen, wanneer de gemeente&#13;
als eigenaar over de gronden kan beschikken.”&#13;
De Hoge Raad overweegt dat in de overwegingen van het Hof centraal staat dat het&#13;
hier gaat om een globaal bestemmingsplan, dat nog moet worden uitgewerkt, en dat&#13;
in dit stadium van planontwikkeling de gemeente vrijheid nodig heeft om goede&#13;
oplossingen uit te werken voor de uit te plaatsen bedrijven. Zij moet daarbij de vrijheid&#13;
hebben om oplossingen te kiezen die geen ruimte laten voor zelfrealisatie van de&#13;
bestemming van het perceel grond door de ontwikkelingscombinatie. Het aanbod&#13;
van deze combinatie aan de gemeente voorziet niet in deze, door het hof gerechtvaardigd&#13;
geachte, behoeften van de gemeente en kán daarin in dit stadium van de planontwikkeling&#13;
ook niet voorzien. De Hoge Raad concludeert dan ook:&#13;
“Door te oordelen dat zich onder deze omstandigheden een situatie voordoet waarin de&#13;
regisserende rol van de Gemeente slechts tot zijn recht kan komen, wanneer de Gemeente als&#13;
eigenaar over de gronden kan beschikken, heeft het hof niet blijk gegeven van een onjuiste&#13;
rechtsopvatting. Het hof heeft dit oordeel ook voldoende gemotiveerd en deze motivering is&#13;
niet onbegrijpelijk.”&#13;
De cassatieklachten stuiten alle af op dit oordeel. Duidelijk uit deze uitspraak wordt&#13;
in elk geval dat ook onder het oude artikel 26 Wvg de grip van de gemeente op met&#13;
voorkeursrecht belaste gronden onverminderd groot is en het recht op zelfrealisatie&#13;
wel degelijk belangrijke beperkingen kent.&#13;
5 Civielrechtelijk gevolg van een (onterechte?) vestiging&#13;
De naam Sotel figureert al sinds 2003 in deze kolommen.20 Deze onderneming heeft&#13;
een langslepend geschil met enerzijds de Rabobank en anderzijds de gemeente Bergen&#13;
op Zoom. Sotel had op enig moment met de bank een koopovereenkomst gesloten&#13;
met betrekking tot gronden van de bank, welke gronden kort daarna – nog voor de&#13;
levering – door de gemeente met een voorkeursrecht werden belast. Sotel en de bank&#13;
hadden hun overeenkomst niet voordien ingeschreven, zodat het voorkeursrecht aan&#13;
de uitvoering van hun overeenkomst in de weg stond.&#13;
De Rabobank maakte bezwaar tegen het ingevolge artikel 9a Wvg als besluit aan te&#13;
merken voorstel van B&amp;W. De raad verklaarde dit bezwaar ongegrond bij besluit van&#13;
28 januari 1999. De Rabobank stelde vervolgens beroep in bij de rechtbank Breda die&#13;
bij uitspraak van 21 april 2000 het besluit van de gemeenteraad vernietigt. De rechtbank&#13;
voorziet niet zelf in de zaak, maar draagt de raad op een nieuwe beslissing op het&#13;
bezwaarschrift te nemen. Deze uitspraak wordt onherroepelijk. De raad neemt uiteindelijk&#13;
pas op 31 mei 2001 een nieuwe beslissing op bezwaar waarbij het bezwaar&#13;
opnieuw ongegrond wordt verklaard. De Rabobank legt zich bij die beslissing neer.&#13;
Intussen heeft Sotel bij exploit van 23 april 2001 – ruim een jaar na de uitspraak van&#13;
de rechtbank en kort voor de nieuwe beslissing van de raad op het bezwaarschrift van&#13;
de Rabobank – de gemeente gedagvaard voor de gewone rechter in kort geding. Sotel&#13;
vordert primair een veroordeling van de gemeente om de vestiging van het voorkeursrecht&#13;
overeenkomstig artikel 5 Wvg te laten vervallen en subsidiair veroordeling&#13;
van de gemeente om met inachtneming van die uitspraak een nieuw besluit te nemen&#13;
en de aanwijzing te laten vervallen. De president wijst beide vorderingen af bij vonnis&#13;
van 22 mei 2001, welk vonnis zowel in hoger beroep als in cassatie in stand blijft.21&#13;
Sotel geeft echter niet op en betrekt de gemeente in een bodemprocedure waarin Sotel&#13;
schadevergoeding vordert uit hoofde van onrechtmatige daad. Die onrechtmatige&#13;
daad zou zijn gelegen in het nemen en handhaven van het aanwijzingsbesluit terwijl&#13;
niet aan de toepassingsvoorwaarden van artikel 8 Wvg was voldaan, in de wetenschap&#13;
dat daardoor de levering door Rabobank aan Sotel onmogelijk werd gemaakt. De&#13;
rechtbank volgt Sotel in die opvatting. Daarbij acht de rechtbank niet van belang dat&#13;
Sotel de koopovereenkomst niet tijdig heeft ingeschreven. De rechtbank veroordeelt&#13;
de gemeente tot schadevergoeding.&#13;
De gemeente gaat (uiteraard) in hoger beroep. In dat hoger beroep is met name van&#13;
belang of de gemeente inderdaad onrechtmatig handelen kan worden verweten door&#13;
een aanwijzingsbesluit te nemen en te handhaven terwijl niet aan de toepassingsvoorwaarden&#13;
van artikel 8 Wvg was voldaan, in de wetenschap dat daardoor de levering&#13;
door de gemeente aan Sotel onmogelijk werd gemaakt. Het Hof neemt bij die beoordeling&#13;
terecht als uitgangspunt dat het aanwijzingsbesluit weliswaar jegens Rabobank&#13;
formele rechtskracht heeft verkregen, maar dat de gemeente zich jegens Sotel niet op&#13;
de formele rechtskracht van het aanwijzingsbesluit kan beroepen. In het kader van&#13;
het onderzoek of het aanwijzingsbesluit jegens Sotel onrechtmatig was, onderzoekt&#13;
het hof in eerste instantie of het besluit onrechtmatig was jegens de Rabobank. Het&#13;
Hof overweegt daartoe als volgt:&#13;
“4.4.3. In rechtsoverweging 3.16 van haar vonnis heeft de rechtbank, ter onderbouwing van&#13;
haar oordeel dat de gemeente jegens Sotel onrechtmatig had gehandeld, overwogen dat de&#13;
gemeente niet voldoende gemotiveerd de stelling van Sotel heeft betwist dat ten tijde van het&#13;
nemen van het aanwijzingsbesluit niet aan de toepassingsvoorwaarden van artikel 8 Wvg&#13;
was voldaan.&#13;
4.4.4. Het hof deelt het oordeel van de rechtbank niet.&#13;
De bestuursrechter heeft bij zijn besluit van 21 april 2000 slechts het besluit op bezwaar van&#13;
de gemeente vernietigd, en niet ook het aanwijzingsbesluit. De gemeente heeft bij haar&#13;
besluitvorming op 31 mei 2001 een nieuwe besluit op bezwaar genomen, maar kennelijk het&#13;
aanwijzingsbesluit van 29 oktober 1998 in stand gelaten. Blijkens de beslissing – zoals hiervoor&#13;
geciteerd in rechtsoverweging 3.2 onder (l) – heeft de gemeente immers – zoals haar vrij stond –&#13;
eerst de motivering van het aanwijzingsbesluit en de daarbij behorende kaart gewijzigd, en&#13;
vervolgens besloten het bezwaar van de Rabobank (opnieuw) ongegrond te verklaren.&#13;
Bij de vraag of het aanwijzingsbesluit in 1998 jegens de Rabobank onrechtmatig was dient&#13;
het hof derhalve uit te gaan van het besluit zoals dat nadien in 2001 is aangepast wat motivering&#13;
en legenda van de kaart betreft.&#13;
Gebreken in de motivering van een besluit leiden immers niet zonder meer tot ongeldigheid&#13;
van dat besluit, en in dit geval blijft het ook na de aanpassing van de motivering gaan om een&#13;
aanwijzingsbesluit dat zijn grondslag vindt in de plannen van de gemeente betreffende De&#13;
Parade en ook overigens dezelfde strekking heeft als voor de aanpassing van de motivering.”&#13;
Terecht stelt het Hof dat als het te toetsen aanwijzingsbesluit moet worden genomen&#13;
het besluit zoals dat na ongegrondverklaring van het bezwaar van Rabobank in 2001&#13;
ter tafel lag. Met dat besluit is volgens het Hof weinig mis:&#13;
“4.4.5. In de (aangepaste) motivering van het aanwijzingsbesluit overweegt de raad dat het&#13;
Masterplan – dat de basis vormt van de plannen van de gemeente – voorziet in een intensiever&#13;
gebruik van (onder meer) het Sotel-perceel (…)&#13;
4.4.6. Blijkens de parlementaire geschiedenis van de Wvg is de voorkeursregeling niet alleen&#13;
van toepassing wanneer sprake is van een bestemming voor wezenlijk afwijkende gebruiksvormen,&#13;
maar ook wanneer die bestemming voorziet in een vergelijkbaar maar intensiever&#13;
gebruik dan het bestaande (MvA TK, zitting 1976-1977, 13 713, nr. 9 p. 6). (…)&#13;
4.4.10. Derhalve moet worden geconcludeerd dat gemeente, door het aanwijzingsbesluit te&#13;
nemen en te handhaven, in ieder geval jegens de Rabobank niet onrechtmatig heeft gehandeld.”&#13;
Het Hof moet vervolgens nog beoordelen of het besluit misschien rechtstreeks jegens&#13;
Sotel onrechtmatig is. Ook dat blijkt niet het geval:&#13;
“4.4.12. Het enkele feit dat het – naar hiervoor is overwogen: rechtmatig – vestigen van het&#13;
voorkeursrecht tot gevolg had dat de verkoop van het perceel-Sotel aan Sotel werd geblokkeerd&#13;
maakte dit besluit nog niet onrechtmatig jegens Sotel; een dergelijke blokkade is&#13;
immers een noodzakelijke consequentie van dit voorkeursrecht en kan dan ook niet zonder&#13;
meer jegens een koper onrechtmatig zijn.&#13;
De wetenschap bij de gemeente dat Sotel het perceel van de Rabobank had gekocht maakt&#13;
het vestigen van het voorkeursrecht op dat perceel ook niet onrechtmatig. Uit artikel 10 Wvg&#13;
lid 2 aanhef en sub e (zoals dat toen gold, en gelet op artikel II Wijzigingswet Wvg [Stb.&#13;
2002, 326] in dit geval is blijven gelden) volgt immers dat een koopovereenkomst alleen dan&#13;
niet onder het voorkeursrecht valt wanneer uit de notariële of geregistreerde onderhandse&#13;
koopakte blijkt dat die overeenkomst vóór de inwerkingtreding van het raadsbesluit is gesloten,&#13;
conform artikel 4 lid 4 Wvg. Blijkens de parlementaire geschiedenis van de Wvg is artikel 10&#13;
juist met dit vereiste aangescherpt opdat duidelijk komt vast te staan dat de verplichtingen&#13;
zijn ontstaan vóór het tijdstip van de inwerkingtreding van het voorkeursrecht. Met dat stelsel&#13;
valt dan niet te verenigen dat een gemeente onrechtmatig zou handelen door tot het vestigen&#13;
van een voorkeursrecht te besluiten terwijl zij wist dat er al een koopovereenkomst was&#13;
gesloten ten aanzien van de desbetreffende percelen maar zonder dat deze overeenkomst was&#13;
geregistreerd in de openbare registers. Op die enkele grond kan er van onrechtmatig handelen&#13;
van de gemeente jegens Sotel dus geen sprake zijn.”&#13;
De grondslag die de rechtbank heeft gekozen voor haar oordeel dat de gemeente&#13;
onrechtmatig heeft gehandeld jegens Sotel, namelijk dat de gemeente wist dat Sotel&#13;
vóór de vestiging van het voorkeursrecht de koopovereenkomst met de Rabobank&#13;
had gesloten en dat deze vervolgens nà het vestigen van het voorkeursrecht was geregistreerd,&#13;
alsmede dat het aanwijzingsbesluit was genomen terwijl niet aan de toepassingsvoorwaarden&#13;
van artikel 8 Wvg was voldaan, is in het licht van hetgeen het hof&#13;
hiervoor heeft overwogen, dan ook onvoldoende om het handelen van de gemeente&#13;
onrechtmatig te oordelen.&#13;
Parallel aan de bovengenoemde procedures heeft Sotel ook de Rabobank zelf in rechte&#13;
aangesproken. Daarbij stond centraal de vraag of de bank, niettegenstaande het&#13;
voorkeursrecht, tot nakoming kon worden veroordeeld en of de niet-nakoming aan&#13;
de bank kon worden toegerekend, mede in het licht van het feit dat de bank bestuursrechtelijk&#13;
kon opkomen tegen het gevestigde voorkeursrecht. De rechtbank Breda wil&#13;
daar echter niet aan en heeft bij eindvonnis van 8 januari 2002 de koopovereenkomst&#13;
ontbonden, het door Sotel gelegde beslag opgeheven en het door beide partijen meer&#13;
of anders gevorderde afgewezen. Sotel heeft vervolgens appèl ingesteld bij het Hof&#13;
Den Bosch, dat het oordeel van de Rechtbank bij arrest van 27 januari 2004 heeft&#13;
bekrachtigd. Sotel heeft vervolgens cassatieberoep ingesteld tegen het oordeel van het&#13;
Hof. Vlak voor het ter perse gaan van dit tijdschrift heeft de Hoge Raad het beroep&#13;
van Sotel verworpen.22 In een volgende bijdrage zullen wij wat meer aandacht besteden&#13;
aan de specifieke details van de zaak.&#13;
6 Onrechtmatige weigering van verklaring&#13;
Een wat curieus geschil was aan de orde in de zaak die leidde tot het vonnis van de&#13;
voorzieningenrechter te Groningen van 10 september 2004 (NJF 2004/591). De achtergrond&#13;
van het geschil is gelegen in de formele opmaat tot de prijsvaststellingsprocedure&#13;
zoals bedoeld in artikel 16 Wvg.&#13;
De eigenaar van met een gemeentelijk voorkeursrecht belaste gronden hoeft zijn&#13;
eigendom natuurlijk niet te verkopen, maar mocht hij toch die wens koesteren dan&#13;
dient hij als eerste de gemeente in de gelegenheid te stellen die gronden aan te kopen.&#13;
Dat is de kern van het voorkeursrecht. De aanbieding van de grond aan de gemeente&#13;
dient op in de wet omschreven wijze plaats te vinden, namelijk bij aangetekend&#13;
schrijven en met duidelijke aanduiding van hetgeen te koop wordt aangeboden. Artikel&#13;
12 Wvg bepaalt dat de gemeente zo snel mogelijk de ontvangst van die aanbieding&#13;
moet bevestigen om vervolgens binnen uiterlijk acht weken aan te geven of zij daadwerkelijk&#13;
tot verwerving van de aangeboden gronden wenst over te gaan. Overschrijding&#13;
van die termijn is fataal in die zin dat de eigenaar dan gedurende drie jaren vrij is&#13;
om zijn gronden aan een ander dan de gemeente te vervreemden. Heeft de gemeente&#13;
tijdig en in positieve zin gereageerd dan zal zich vervolgens een onderhandelingstraject&#13;
ontwikkelen dat op ieder gewenst moment door de grondeigenaar kan worden&#13;
beëindigd, namelijk door een verzoek ex artikel 16 Wvg te doen, inhoudende dat de&#13;
gemeente aan de rechtbank vraagt een of meer deskundigen te benoemen die advies&#13;
moeten uitbrengen over de waarde van de aangeboden gronden. Na ontvangst van&#13;
dat verzoek heeft de gemeente twee weken de tijd om bij de rechtbank een verzoekschrift&#13;
in te dienen. Termijnoverschrijding heeft ook hier de hiervoor al omschreven&#13;
gevolgen.&#13;
Grondeigenaar Boven heeft bij brief van 4 december 2002 zijn perceel aan de gemeente&#13;
Scheemda te koop aangeboden. In die brief schrijft hij dat de gemeente in het geval&#13;
zij zich niet kan verenigen met zijn vraagprijs de aanbiedingsbrief tevens moet&#13;
beschouwen als een verzoek ex artikel 16 Wvg. De gemeente laat tijdig weten het aangeboden&#13;
perceel wel te willen aankopen, maar niet voor de vraagprijs. De gemeente&#13;
geeft aan de brief van Boven echter niet tevens te beschouwen als een verzoek op&#13;
grond van artikel 16 Wvg.&#13;
Boven houdt niettemin vast aan zijn opvatting dat die brief wel degelijk als zodanig&#13;
moet worden aangemerkt, hetgeen volgens hem impliceert dat hij – nu de gemeente&#13;
niet binnen twee weken na ontvangst van die brief de rechtbank heeft verzocht om&#13;
benoeming van een deskundige – gedurende drie jaar vrij is om zijn perceel aan ieder&#13;
ander te vervreemden. De gemeente weigert echter die opvatting van Boven desgevraagd&#13;
schriftelijk te bevestigen.&#13;
De kern van het uiteindelijk door Boven aan de voorzieningenrechter voorgelegde&#13;
geschil betreft de vraag of de gemeente onrechtmatig jegens Boven handelt door niet desgevraagd&#13;
te willen verklaren dat het Boven vrijstaat het perceel aan derden te vervreemden.&#13;
De voorzieningenrechter beantwoordt die vraag naar verwachting ontkennend:&#13;
“Met de Gemeente is de voorzieningenrechter voorshands van oordeel dat uit de systematiek&#13;
van de Wvg volgt dat de verkoper van gronden die zijn aangewezen als gronden waarop de&#13;
Wvg van toepassing is eerst een verzoek ex artikel 16 Wvg, strekkende tot het uitbrengen van&#13;
een deskundigenadvies, kan doen nádat door de burgemeester en wethouders een beginselbesluit&#13;
als bedoeld in artikel 12 eerste lid Wvg is genomen. Immers indien een artikel 16&#13;
Wvg-verzoek tegelijk zou kunnen worden gedaan met het aanbieden van het goed aan de&#13;
gemeente zou dit tot het onaanvaardbare gevolg leiden dat de wettelijke termijn van acht&#13;
weken waarbinnen een beginselbesluit moet worden genomen door de verkoper eenzijdig&#13;
zou kunnen worden verkort tot twee weken, zijnde de termijn waarbinnen de gemeente op&#13;
een verzoek ex artikel 16 Wvg moet reageren. Niet gebleken is dat de wetgever een dergelijke&#13;
(drastische) termijnverkorting mogelijk heeft willen maken.&#13;
6. In het onderhavige geval heeft de Gemeente op 27 januari 2003 – derhalve binnen acht&#13;
weken na het aanbod van Boven en dus tijdig – aan Boven te kennen gegeven in beginsel de&#13;
gronden te willen aankopen tegen een nader overeen te komen prijs. Alstoen geraakten&#13;
partijen in de onderhandelingsfase en vanaf dat moment stond voor Boven de weg open een&#13;
verzoek ex artikel 16 Wvg te doen. Naar voorlopig oordeel van de voorzieningenrechter&#13;
heeft de Gemeente dan ook terecht het verzoek van Boven d.d. 4 december 2002 betreffende&#13;
het vragen van een deskundigenadvies niet aangemerkt als een verzoek als bedoeld in artikel 16&#13;
eerste lid Wvg.”&#13;
7 Toekomstige ontwikkelingen&#13;
Binnen afzienbare tijd zal naar verwachting het wetsvoorstel voor de Grondexploitatiewet&#13;
aan de Kamer worden aangeboden. Het ontwerp van die wet – die met name het&#13;
publiekrechtelijk kostenverhaal aanmerkelijk moet uitbreiden en vergemakkelijken –&#13;
is inmiddels van advies voorzien door de Raad van State. Te zijner tijd willen wij in&#13;
dit tijdschrift een aparte bijdrage aan deze nieuwe en belangrijke wet wijden.&#13;
Belangrijk is verder de voortschrijdende discussie over de afschaffing van het beginsel&#13;
van zelfrealisatie. Naar aanleiding van het in onze vorige bijdrage aangehaald advies&#13;
van de VROM-raad heeft het Kabinet aanvankelijk aangegeven daar toch niet aan te&#13;
willen, met name omdat zulks zich slecht zou verdragen met de (onder meer in het&#13;
EVRM gegarandeerde) bescherming van het recht op eigendom.23&#13;
In het algemeen overleg Grondbeleid van 1 februari 2005 is het standpunt van het&#13;
Kabinet dat het zelfrealisatiebeginsel niet moet worden afgeschaft echter andermaal&#13;
ter discussie gesteld.24 Naar aanleiding van het standpunt van (met name) commissielid&#13;
Duijvestein is vervolgens besloten een nader onderzoek te (laten) verrichten naar&#13;
de mogelijkheid tot afschaffing van de huidige koppeling van het eigendomsrecht&#13;
en het recht op zelfrealisatie (ook wel “ontwikkelingsrecht” of “ontwikkelrecht” genoemd).&#13;
De uitkomsten van dit onderzoek zien wij met grote belangstelling tegemoet.&#13;
8 Slotsom&#13;
De Wvg lijkt het spoor een beetje bijster. De verbreding heeft weliswaar geleid tot&#13;
een stroom aan bestuursrechtelijke jurisprudentie, maar die rechtspraak biedt weinig&#13;
nieuws onder de zon. De gewenste verdieping is ook op een ander terrein uitgebleven:&#13;
hoewel de wijziging van artikel 26 Wvg gemeenten in staat stelt om ontwijkingsconstructies&#13;
eenvoudiger aan te pakken, lijkt zij er niettemin toe te leiden dat de&#13;
grondmarkt minder transparant is geworden en de gemeente haar regiefunctie per&#13;
saldo niet heeft weten te versterken. Verdere ontwikkelingen rondom de totstandkoming&#13;
van de Grondexploitatiewet en de discussie over het zelfrealisatiebegrip zullen&#13;
onherroepelijk gaan leiden tot nieuwe vragen over nut en noodzaak van de Wvg.&#13;
Van belang daarbij is ook dat de wet lastig leesbaar en hanteerbaar is. Een evaluatie&#13;
van de wetswijziging is voorzien vóór september 2006.25 Het wordt daarom een spannend&#13;
jaar voor de Wvg.</content><legacyfootnotes>* Advocaten bij De Brauw Blackstone Westbroek te ’s-Gravenhage en Amsterdam.&#13;
1. J.A.M.A. Sluysmans, ‘Ontwikkelingen rondom het voorkeursrecht gemeenten’, Agr.r. 2001, p. 372-381 en&#13;
‘Nieuwe ontwikkelingen rondom het voorkeursrecht gemeenten’, Agr.r. 2002, p. 324-337, J.A.M.A. Sluysmans&#13;
en W.J.E. van der Werf, ‘De jongste ontwikkelingen rondom het voorkeursrecht gemeenten’, Agr.r.&#13;
2003, p. 509-524, en ‘Het gemeentelijk voorkeursrecht in het voorbije jaar’, Agr. r. 2004, p. 693-708.&#13;
2. Zie in dat verband ook onze inleidende opmerkingen in onze vorige bijdrage en J.F. de Groot, ‘Ontwikkelingen&#13;
in het gemeentelijk voorkeursrecht’, Advocatenblad 2004, p. 695.&#13;
3. H.W. de Wolff, D.A. Groetelaers, Grondposities voor wijziging Wet voorkeursrecht gemeenten, analyse&#13;
van optie- en koopovereenkomsten, Onderzoeksinstituut OTB, Delft 2004, www.otb.tudelft.nl/wvgkenniscentrum.&#13;
4. Wet van 14 juni 2002 tot wijziging van onder anderen de artikelen 10 en 26 van de Wet voorkeursrecht&#13;
gemeenten in verband met het tegengaan van de ontwijking van het voorkeursrecht van gemeenten bij&#13;
de verwerving van onroerende zaken, Stb. 2002, 326.&#13;
5. Het voert te ver om in deze bijdrage alle ins en outs van dit vrij gecompliceerde overgangsrecht te&#13;
bespreken. Zie voor een bespreking van het overgangsrecht: J.F. de Groot, ‘De reparatie van het&#13;
gemeentelijk voorkeursrecht’, Gst. nr. 7164, 14 juni 2002, p. 277 e.v.&#13;
6. Koopovereenkomsten konden vóór de inwerkingtreding van de wetswijziging niet worden ingeschreven&#13;
in het Kadaster. Conform de regeling van de Registratiewet liet de notaris de koopovereenkomsten&#13;
registreren bij de voormalige Dienst Registratie en Successie, onderdeel van de Belastingdienst. Dergelijke&#13;
registraties vonden niet altijd of op de juiste wijze plaats. Met de wetswijziging werd inschrijving&#13;
in het Kadaster mogelijk via een registerverklaring.&#13;
7. Handelingen EK, 2001-2002, p. 25-1291.&#13;
8. De onderzoekers verwachten dat de totale omvang van de grondposities nog veel groter is als optieovereenkomsten&#13;
van vóór een wetswijziging van 17 juli 1996 zouden zijn meegenomen. Deze optieovereenkomsten&#13;
zijn echter niet kenbaar uit het Kadaster.&#13;
9. De Wolff en Groetelaers, a.w., p. 11.&#13;
10. Te danken aan het zgn. amendement Van Bochove, uitgemond in artikel 2 van de Wet van 4 december&#13;
2003 tot wijziging van de Wet voorkeursrecht gemeenten (verbreding reikwijdte), Stb. 562, 2003. De&#13;
Minister verwacht overigens dat een nieuw onderzoek begin 2006 zal zijn afgerond. TK 2004-2005, 30&#13;
100 XI, nr. 9, p. 9.&#13;
11. Brief van de Minister en Staatssecretaris van VROM van 17 oktober 2003, TK 2003-2004, 29 200 XI, nr. 7.&#13;
12. WPNR nr. 6605, 2005, p. 35-36.&#13;
13. Recent: ABRvS 2 juni 2004, LJN-nummer AP0321, zaaknummer 200306698/1.&#13;
14. Recent: de hiervóór aangehaalde uitspraak van de ABRvS van 2 juni 2004 en ABRvS 29 september 2004,&#13;
LJN-nummer AR2997, zaaknummer 200400881/1.&#13;
15. Rechtbank ’s-Gravenhage 17 juni 2004, LJN-nummer AS7079, zaaknummers 03/790 en 03/917.&#13;
16. Rechtbank Alkmaar 21 september 2004, LJN-nummer AR2691, zaaknummer 03/1542.&#13;
17. ABRvS 24 november 2004, LJN nummer AR6318, zaaknummer 200402777/1.&#13;
18. Rechtbank ’s-Gravenhage 15 maart 2003, LJN-nummer AS 7080, zaaknummer 03/1943.&#13;
19. HR 17 december 2004, LJN-nr. AR4045. Op diezelfde dag werd ook arrest gewezen in een zaak met&#13;
dezelfde feitelijke achtergrond, maar vanwege de afwijkende cassatieklachten bevat dit arrest (LJNnummer&#13;
AQ0537) minder interessante overwegingen van de Hoge Raad.&#13;
20. Zaaknummer 105051-HA ZA 02-215.&#13;
21. HR 19 december 2003, NJ 2004/386 m.nt. PCEvW.&#13;
22. HR 2 september 2005, zaaknummer C04/136HR (nog niet gepubliceerd).&#13;
23. TK 2004-2005, 27 581, nr. 19.&#13;
24. TK 2004-2005, 27 581 en 29 435, nr. 21.&#13;
25. Artikel 2 Wijzigingswet.</legacyfootnotes><footnotes><footnote/></footnotes><auteurs>mr. J.A.M.A. Sluysmans en mr. W.J.E. van der Werf</auteurs><published>2005-10-01 00:00:00</published><modified>2005-10-01 00:00:00</modified><editiondate>2005-10-01</editiondate><htmlpath>https://denhollander.info/artikel/4322</htmlpath></article>
</articles></edition>