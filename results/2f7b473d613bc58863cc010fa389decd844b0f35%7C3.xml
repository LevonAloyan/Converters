<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2012</searchword><id>9740</id><udhid>UDH:TvAR/9740</udhid><titel>Vragen over pacht. Preadvies voor de jaarvergadering van de Vereniging voor Agrarisch Recht 2012</titel><searchwords><searchword>TvAR 3/2012</searchword><searchword>UDH:TvAR/9740</searchword></searchwords><attachments><attachment><name>TvAR2012_03_02_Vragen.pdf</name><extention>pdf</extention><url>https://denhollander.info/download/8467/ci</url></attachment></attachments><inleiding>Inleiding&#13;
Het is inmiddels al weer bijna vijf jaar geleden dat Titel 7.5 BW de Pachtwet verving. De vraag rijst of het nieuwe pachtrecht aan zijn doel beantwoordt. Deze vraag verdient bijzondere aandacht, aangezien op basis van ervaringen in de praktijk kan worden geconcludeerd dat van de krap 100 artikelen die de titel telt, er na verloop van tijd uiteindelijk niet veel meer dan één zal worden toegepast. Ik doel dan op art. 7:397 BW inzake de geliberaliseerde pacht. De bepaling is de opvolger van de eenmalige pacht van art. 70f lid 5 t/m 10 Pachtwet, en vormt misschien wel de belangrijkste ver­nieuwing die met de komst van Titel 7.5 BW is ingetreden. Zij maakt het eigenaren van los land immers mogelijk om hun gronden voor een niet in de wet beperkte duur te ver­pachten, zonder door dwingendrechtelijke bepalingen op het gebied van pachtprijs, verlenging, indeplaatsstelling c.q me­depacht en voorkeursrecht te worden gehinderd.&#13;
Het overgrote deel van Titel 7.5 BW heeft betrekking op ‘re­guliere’ pachtovereenkomsten. Dergelijke overeenkomsten zullen na de inwerkintreding van het nieuwe pachtrecht nog slechts zelden bewust worden gesloten. Reguliere pacht kan met name nog interessant zijn voor bijvoorbeeld een land­goedeigenaar die vooral een bestendige pachtrelatie beoogt met een hem vertrouwde pachter(sfamilie), en een natuurbe­schermende organisatie waarvoor het verantwoorde beheer van een pachtobject belangrijker is dan de daarvoor te ont­vangen prijs en de duur van de pachtverhouding.&#13;
Voor het overige komen reguliere pachtovereenkomsten on­der het huidige pachtrecht vooral nog tot stand als bedrijfs­ongevallen, in situaties waarin twee partijen afspraken ma­ken over het gebruik van een object die – zonder dat zij zich daarvan bewust zijn, en zonder dat zij dit hebben gewild – achteraf als ‘pacht’ in de zin van art. 7:311 BW worden ge­kwalificeerd. Dergelijke afspraken kunnen niet voldoen aan de eisen die de wet stelt aan geliberaliseerde pacht (dan wel een andere in Titel 7.5 opgenomen bijzondere pachtvorm), zodat van reguliere pacht sprake moet zijn, en de bijna 100 artikelen van Titel 7.5 plotsklaps zo goed als allemaal van toepassing blijken te zijn. In een redactionele bijdrage aan het tijdschrift Agrarisch recht schreef ik al eens dat het hui­dige pachtrecht voor het overgrote deel voor de dommen is geschreven.&#13;
Op den duur zal de toepassing van Titel 7.5 BW zo goed als doodbloeden. Het gros deel van de wettelijke bepalingen is thans vooral van toepassing op reguliere pachtovereenkom­sten die vóór de inwerkingtreding ervan per 1 september 2007 (en vaak vóór de wijziging van de Pachtwet in 1995) werden aangegaan. Zodra een dergelijke overeenkomst om welke reden dan ook ten einde komt, is de kans groot dat de betrokken gebouwen en gronden niet opnieuw in reguliere pacht zullen worden uitgegeven.&#13;
</inleiding><content>De behoefte aan degelijk onderzoek&#13;
Het doodbloeden van een wettelijke regeling hoeft op zich­zelf uiteraard geen bezwaar te zijn. Maar in dit geval is er reden voor waakzaamheid. Pacht werd in ons land be­schouwd als financieringsinstrument van de landbouw; boe­ren moesten in staat worden gesteld om duurzaam gebruik te kunnen maken van agrarische gebouwen en gronden, zon­der dat zij werden geconfronteerd met de aan de eigendom ervan verbonden financiële lasten. Aan de komst van Titel 7.5 BW, en de vervanging van de eenmalige pacht door de geliberaliseerde pacht, ligt geen analyse ten grondslag naar de behoefte van de Nederlandse landbouw aan het behoud van pacht als financieringsinstrument en de gevolgen die het nieuwe recht voor dat instrument met zich mee zou brengen. De introductie van de eenmalige pacht werd destijds vooral ingegeven door de vaststelling dat het areaal grijze en zwar­te pacht toenam. Het werd een doel op zichzelf om te be­werkstelligen dat een toenemend percentage pachtovereen­komsten weer volgens de regels van de wet werd aangegaan. Daartoe werden die regels versoepeld, zonder na te gaan wat hiervan de gevolgen voor de landbouw als zodanig waren. Mijns inziens is het uitvoeren van degelijk onderzoek terza­ke thans geboden. Wanneer we de huidige situatie eenvou­dig laten voortbestaan, zal het financieringsinstrument ver­loren gaan zonder dat ooit is geanalyseerd wat daarvan de consequenties zijn, en of deze consequenties op macroni­veau wenselijk zijn.&#13;
De vraag doet zich voor of de continuïteit van landbouwon­dernemingen in gevaar komt, indien het gebruik van agrari­sche gebouwen moet zijn gebaseerd op eigendom (of even­tueel erfpacht), terwijl boeren voor het gebruik van percelen landbouwgrond zijn aangewezen op kortlopende geliberali­seerde pachtovereenkomsten met vrije prijzen, waarbij geen wettelijke mogelijkheid bestaat tot bijvoorbeeld verlenging of indeplaatsstelling. Ik merk hierbij op, dat het feit dat de pachtprijs bij geliberaliseerde pacht vrij is, vooralsnog in de praktijk niet tot bijzondere problemen aanleiding heeft ge­geven.&#13;
Is het verantwoord dat de reguliere pacht langzamerhand in belang wordt geminimaliseerd, en dat agrarische onder­nemers sinds de inwerkingtreding van Titel 7.5 BW in fei­te nog slechts losse grond kunnen pachten, op basis van een geliberaliseerde overeenkomst? Of zou je – ik noem maar iets – toe moeten naar een situatie waarin geliberaliseerde pacht wordt beperkt tot bijvoorbeeld een bepaald percentage van het binnen een bedrijf gebruikte areaal? Moet misschien worden toegewerkt naar een wettelijke regeling die een agrarische ondernemer in staat stelt om de kern van zijn be­drijf – waarbij ik doel op gebouwen en een substantieel deel van de gebruikte oppervlakte – onder redelijke voorwaar­den te pachten, op zodanige wijze dat de pacht haar func­tie als financieringsinstrument behoudt of terug-verovert? Wat die redelijke voorwaarden zijn, zal in het kader van het in mijn ogen noodzakelijke onderzoek moeten worden uit­gewerkt. Het (eeuwige) probleem daarbij zal zijn, om de be­langen van pachters en verpachters met elkaar in evenwicht te brengen. &#13;
Ook een geheel andere invalshoek is denkbaar. In het voor­jaar van 2011 publiceerde de Federatie Particulier Grond­bezit (FPG) haar visie op de toekomst van het pachtrecht, onder de titel ‘De kracht van pacht’. De toekomstvisie is ge­baseerd op een uitgebreide rapportage van E.J. Bennema en P.S.A. Overwater, waarmee de FPG een bijdrage wilde le­veren aan de aanvankelijk in het jaar 2011 voorgenomen evaluatie van Titel 7.5 BW. Pacht zou niet langer moeten worden benaderd vanuit de bescherming van de (sociaal-economische) positie van de pachter, maar vanuit de toe­komstige (jonge) ondernemer en het agrarisch bedrijf dat op zijn toekomst is voorbereid. In verband hiermee werd juist aanbevolen om de mogelijkheden tot geliberaliseerde pacht uit te breiden, door deze pachtvorm ook open te stellen voor het in gebruik geven van gebouwen. &#13;
Wat mij betreft zijn alle opties open, als een keuze voor het­zij het behoud van Titel 7.5 in zijn huidige vorm, hetzij een andere regeling van het pachtrecht, maar op een goed gefun­deerde wijze wordt gemaakt. In het daartoe uit te voeren on­derzoek moeten de hierna te bespreken deelvragen aan de orde komen. &#13;
Titel 7.5 BW in historisch perspectief &#13;
Voordat ik op de deelvragen inga, plaats ik Titel 7.5 BW kort in een historisch perspectief. Op 1 november 1938 trad de Pachtwet 1937 in werking. Pas sindsdien kan in ons land worden gesproken over het bestaan van een specifieke wet­telijke regeling inzake de pacht van agrarische objecten. In de daaraan voorafgaande eeuw kende onze wetgeving niet meer dan een summiere regeling ‘bijzonder betrekkelijk tot huur van landerijen’ in het Derde Boek (‘Van huur en ver­huur’) van het Burgerlijk Wetboek. De Pachtwet 1937 werd in 1941 vervangen door het Pachtbesluit. In feite heeft deze bezettingsmaatregel haar werking eerst verloren met de in­werkingtreding van de Pachtwet op 1 mei 1958. &#13;
De Pachtwet kenmerkte zich door een groot aantal dwin­gend rechtelijke bepalingen, ter bescherming van de pachter. Dat pacht een financieringsinstrument vormde, was aan het dwingend recht te danken. De bepalingen hadden betrekking op de toetsing van overeenkomsten door de grondkamer, de hoogst toelaatbare pachtprijs, de verlenging van de pacht­overeenkomst na afloop van de bepaalde tijd, de mogelijk­heden tot indeplaatsstelling en medepacht, en (sinds 1 janua­ri 1963) het voorkeursrecht van de pachter. &#13;
De door de wet geboden bescherming bleek zich echter té­gen de pachter te keren. Het dwingend recht had tot gevolg dat eigenaren niet zeker waren van de termijn waarop zij weer pachtvrij zouden kunnen beschikken over de objecten die zij (nota bene tegen een niet vrij overeen te komen prijs) aan een pachter in gebruik zouden geven. Dit had tot gevolg dat de bereidheid tot het verpachten van die objecten afnam. Uit statistische gegevens bleek dat het conform de Pachtwet verpachte areaal in ons land langzaam aan terugliep. Tegelij­kertijd bleken steeds meer pachtovereenkomsten te worden gesloten, waarbij – in goed vertrouwen tussen de betrokken partijen – de regels van de wet niet in acht werden genomen. &#13;
In verband hiermee ontstond een roep naar het liberalise­ren van het pachtrecht. De eerste concrete stap in die rich­ting werd gezet in het jaar 1995, met name met de introduc­tie van eerder bedoelde eenmalige pacht van art. 70f lid 5 t/m 10 Pachtwet. Het werd eigenaren van losse grond (en dus niet van gebouwen) toegestaan om deze eenmaal gedu­rende een aaneengesloten periode van maximaal twaalf ja­ren in pacht uit te geven. De maatregel had een behoorlijk na-ons de-zondvloed-gehalte. Al snel kwamen de eerste een­malige pachtovereenkomsten tot stand, hetgeen impliceer­de dat de beoogde liberalisering vanaf eind 2007 – twaalf ja­ren na de inwerkingtreding van art. 70f – in effect zou gaan verminderen. &#13;
Dit betekende dat er vóór eind 2007 een meer fundamentele herziening van het pachtrecht diende plaats te vinden. In het kader van de voorbereidingen daartoe werd tegelijkertijd het sinds begin jaren ’70 van de vorige eeuw bestaande voorne­men opgepakt, om het (materiële) pachtrecht onder te bren­gen in het (nieuwe) Burgerlijk Wetboek. Dit leidde in 1999 tot het instellen van de Commissie Pachtbeleid (ook wel aangeduid als de Commissie Leemhuis), die in januari 2000 een visie op toekomstig pachtrecht presenteerde. Het kabi­net reageerde bij brief aan de Voorzitter van de Tweede Ka­mer van – de om geheel andere redenen historische datum – 11 september 2001. Vervolgens kwam een Voorontwerp voor Titel 7.5 BW tot stand, dat bij brief van 25 juni 2004 voor commentaar werd voorgelegd aan een aantal bij de Ne­derlandse pachtpraktijk betrokken organisaties. &#13;
In het Voorontwerp werd – net als in de brief van het kabi­net – een onderscheid gemaakt tussen bedrijfspacht en los­se pacht. Van bedrijfspacht was sprake indien een pachter van één verpachter hetzij een of meer bedrijfsgebouwen of gedeelten had gepacht, hetzij land had gepacht dat ten tij­de van het sluiten van de overeenkomst ten minste 25% van de totale bedrijfsoppervlakte van het bedrijf van de pach­ter besloeg, met een minimum van drie hectaren (Vooront­werp art. 7:351 lid 1). De afhankelijke woning werd mede onder de bedrijfsgebouwen begrepen. Voor bedrijfspacht be­vatte het Voorontwerp dwingend rechtelijke bepalingen in­zake de duur (minimaal 12 jaren), opzegging en verlenging, (wijziging van) de pachtprijs, indeplaatsstelling en voor­keursrecht. Indien geen sprake was van bedrijfspacht, kon de overeenkomst worden gekwalificeerd als losse pacht. In dat geval gold een geliberaliseerd regime, aangezien ter zake van de desbetreffende objecten aan de zijde van de pachter geen sprake was van ‘pachtafhankelijkheid’. De be­drijfspacht betrof de kern van zijn onderneming; de losse pacht gold voor delen van zijn bedrijf die een pachter zou kunnen missen zonder dat de continuïteit van de onderne­ming direct in gevaar kwam. Volgens het Voorontwerp zou­den de grondkamers ophouden te bestaan, en zouden de ‘le­ken’ uit de pachtkamers verdwijnen. &#13;
Bij brief van 26 november 2004 maakten zeven bij de pacht­praktijk betrokken organisaties (De Bond van Landpachters en Eigen Grondgebruikers (BLHB), de Vereniging Natuur­monumenten, De Landschappen, LTO-Nederland, de Fe­deratie Particulier Grondbezit (FPG), het Nederlands Agra­risch Jongeren Kontakt (NAJK) en Staatsbosbeheer) aan het kabinet kenbaar, dat zij niets in het Voorontwerp zagen; ver­pachters werden er niet door verleid eerder tot verpachting &#13;
over te gaan, terwijl pachters zich er onvoldoende door voel­den beschermd. In verband hiermee verdween het Vooront­werp begin 2005 in de prullenbak, en moest met grote spoed aan een nieuw wetsvoorstel worden gewerkt; het jaar 2007 naderde. &#13;
Aan de vervolgens tot stand gekomen tekst van Titel 7.5 is te zien dat het de vrucht van haastwerk vormt. Ik verwijs op dit punt naar het voor deze vergadering geschreven pre­advies van Nijman, maar kan het niet nalaten om er aan het slot van dit preadvies zelf ook nog iets over te zeggen. De Tweede Kamer leverde slechts op één punt kritiek van be­tekenis: bij amendement werd – tot niet geringe verbazing van zo ongeveer iedereen die bij de praktijk van het pacht­recht was betrokken – art. 7:375 BW geschrapt. Deze bepa­ling betrof het einde van de pacht in verband met de 65-jari­ge leeftijd van de pachter; kennelijk het enige onderwerp uit het wetsvoorstel dat werkelijk door een meerderheid van de kamer werd begrepen. &#13;
Tot 1995 waren eigenaren die een agrarisch object in land­bouwkundig gebruik wilden geven aan een derde, aangewe­zen op reguliere pacht of erfpacht. Erfpacht was niet aan­trekkelijk, in die zin dat de wettelijke regels inzake reguliere pacht er op van toepassing waren, indien sprake was van een erfpachtverhouding voor onbepaalde tijd, dan wel voor een bepaalde tijd van 25 jaar of korter (art. 59 Pachtwet, thans art. 7:399d BW). Met de komst van de eenmalige pacht in 1995 ontstond er een alternatief, waarvan de mogelijkheden enorm zijn uitgebreid sinds de geliberaliseerde pacht daar in 2007 voor in de plaats kwam. Het ongewijzigd laten voort­bestaan van de huidige regeling heeft tot logische conse­quentie dat de reguliere pacht als het ware door de gelibera­liseerde pacht wordt verstikt. &#13;
Dient er een hoogst toelaatbare pacht­prijs te gelden? &#13;
De laatste jaren heeft – met name door de Commissie van Hall en het Landbouw Economisch Instituut (LEI) – veel onderzoek plaatsgevonden naar de wijze waarop de hoog­te van pachtprijzen moet worden vastgesteld. De huidige re­gelingen inzake de hoogst toelaatbare pachtprijzen van het Pachtprijzenbesluit 2007 en de Regeling pachtprijzen zijn daar op gebaseerd. &#13;
Het uitgevoerde onderzoek als zodanig is enerzijds van groot belang, maar dat belang mag anderzijds – zeker op langere termijn bezien – niet worden overschat, aangezien hoogst toelaatbare pachtprijzen naar huidig recht slechts gelden bij reguliere pachtovereenkomsten (art. 7:327 BW) en bij geliberaliseerde overeenkomsten met een duur lan­ger dan zes jaren (art. 7:397 lid 2 BW). De eerste categorie overeenkomsten is als gezegd op haar retour, terwijl over­eenkomsten van de tweede categorie niet vaak tot stand zul­len komen. De pachtprijs is namelijk vrij ingeval een geli­beraliseerde pachtovereenkomst wordt aangegaan voor een duur van zes jaar of korter (art. 7:397 lid 1 BW), zodat het voor een verpachter aantrekkelijker is om ter zake van een bepaald object meerdere van die overeenkomsten na elkaar te sluiten. In haar zojuist bedoelde toekomstvisie heeft de FPG overigens aanbevolen om ook bij de tweede categorie vrije pachtprijzen toe te laten. &#13;
In hoeverre bestaat er in de Nederlandse pachtpraktijk be­hoefte aan pachtprijsbescherming? Nu blijkt dat de vrije pachtprijs bij geliberaliseerde overeenkomsten (korter dan zes jaar) in de praktijk niet tot problemen leidt, zou je je kunnen afvragen of ook reguliere verpachting het zonder pachtprijsbescherming kan stellen. Voor eigenaren zou in dat geval een belangrijke reden wegvallen om niet tot regu­liere verpachting over te gaan. Daar staat dan uiteraard wel tegenover dat reguliere pacht voor agrarische ondernemers minder aanlokkelijk kan worden, aangezien de prijs voor het gebruik van gebouwen en gronden zou kunnen stijgen. Kun­nen we de prijsvorming door de markt laten bepalen, de aan­trekkelijkheid van de reguliere pacht voor eigenaren op deze wijze laten toenemen, en (desondanks?) de pacht als finan­cieringsinstrument handhaven? &#13;
Of moeten we naar een systeem waarin in de toekomst in feite nog slechts losse gronden worden verpacht, en bijvoor­beeld een akkerbouwer of een melkveehouder voor een deel – afhankelijk van diens omstandigheden mogelijkerwijs een groot deel – van de door hem te gebruiken percelen van ge­liberaliseerde pacht afhankelijk is, tegen een door de markt bepaalde prijs? &#13;
Hier dient bij te worden bedacht dat de prijsbescherming geen geïsoleerd aspect van een pachtverhouding vormt, maar moet worden beschouwd in samenhang met andere as­pecten (zoals thans gereguleerd in de overige dwingendrech­telijke bepalingen van Titel 7.5 BW). Ook uit die bepalingen vloeien voor eigenaren redenen voort om van verpachting af te zien. &#13;
Dienen pachtovereenkomsten te kunnen worden verlengd? &#13;
Pachtovereenkomsten gelden voor een bepaalde tijd (art. 7:325 lid 1 BW). Hoofdregel is dat de pacht tegen het einde van die bepaalde tijd kan worden opgezegd. Indien de pach­ter zich tegen opzegging verzet, kan de verpachter zich tot de pachtkamer wenden, teneinde de rechter over het al of niet verlengen van de pachtovereenkomst te laten beslissen (art. 7:367 BW e.v.). Wanneer geen opzegging plaatsvindt, wordt de overeenkomst van rechtswege met zes jaren ver­lengd (art. 7:325 lid 5 BW). &#13;
Net als onder het regime van de Pachtwet, leidt het huidige recht inzake de mogelijkheid tot verlenging van pachtover­eenkomsten bij eigenaren tot onzekerheid over de duur van een pachtverhouding. Als je bijvoorbeeld een hoeve con­form de wet voor twaalf jaren verpacht, is het bepaald niet gezegd dat je de zekerheid hebt dat deze na afloop van die tijd weer pachtvrij wordt. Dit beperkt de bereidheid van ei­genaren om tot verpachting over te gaan. Voor een pachter van een hoeve is een duur van twaalf jaren in het algemeen niet voldoende; bezien vanuit zijn perspectief is een langere periode geïndiceerd. &#13;
Verlenging van geliberaliseerde pachtovereenkomsten is niet mogelijk; na afloop van de overeengekomen bepaalde tijd zullen partijen nieuwe afspraken moeten maken, hetzij met elkaar, hetzij met een ander. Dat was ook precies de bedoe­ling van de wetgever; geliberaliseerde pacht is tijdelijk van aard. Het aangaan van een geliberaliseerde pachtovereen­komst voor langer dan zes jaren is voor eigenaren niet aan­trekkelijk aangezien, zoals reeds in het voorgaande werd gesignaleerd, de pachtprijsbescherming daarop weer van toepassing is. Als gevolg hiervan worden met name gelibe­raliseerde overeenkomsten gesloten met een duur van zes ja­ren of korter. &#13;
Wanneer we het huidige pachtrecht laten zoals het is, zullen de bepalingen inzake opzegging en verlenging dode letters worden; de reguliere pachtovereenkomsten sterven immers &#13;
uit. Naarmate agrarische ondernemers meer zijn aangewe­zen op niet verlengbare pachtovereenkomsten met een duur die tot slechts enkele jaren is beperkt, is de continuïteit van hun ondernemingen minder gegarandeerd. Kan de Neder­landse landbouw zich dit veroorloven? Zijn – om dit be­grip maar eens te gebruiken – de algemene belangen van de landbouw met een dergelijke gang van zaken gediend? Mis­schien is er niets aan de hand. Maar het zou toch op zijn zachtst gezegd jammer zijn, wanneer we de zaak simpelweg op zijn beloop laten en over een aantal jaren moeten consta­teren dat agrarische ondernemers de pijp aan Maarten heb­ben moeten geven, omdat zij zich als gevolg van de beperk­te feitelijke bescherming van het pachtrecht genoodzaakt zagen hun bedrijven te beëindigen. &#13;
Wat is het alternatief? Wanneer het antwoord op deze vraag zomaar even was te geven, had Titel 7.5 BW er waarschijn­lijk al heel anders uit gezien. Is het het overwegen waard om nog eens terug te grijpen naar het Voorontwerp van 2004, en het daar gemaakte onderscheid tussen bedrijfspacht en los­se pacht? Of is de introductie van loopbaanpacht het over­wegen waard? Bij loopbaanpacht denk ik aan een overeen­komst die een pachter op enige leeftijd kan aangaan, en die ten einde komt zodra hij de pensioengerechtigde leeftijd be­reikt. Verlenging is niet mogelijk. Voor de broodwinning van de pachter is dat geen bezwaar; het belemmert hem uiter­aard wel in zijn mogelijkheden om zijn bedrijf aan een vol­gende generatie over te dragen. Voor de verpachter vormt de lange duur een nadeel ten opzichte van reguliere pacht. Daar staat het voordeel tegenover dat hij bij loopbaanpacht zeker­heid heeft omtrent de datum waarop de pachtverhouding ten einde zal komen (even los van de lopende discussie over het verschuiven van de AOW-gerechtigde leeftijd). &#13;
Is een regeling inzake indeplaatsstelling noodzakelijk? &#13;
Continuïteit van een onderneming reikt verder dan de zit­tende generatie. Het waarborgen van continuïteit vraagt om mogelijkheden tot bedrijfsoverdracht. Voor zover agrarische ondernemers eigenaar zijn van de door hen gebruikte gebou­wen en gronden, is er geen probleem. Het wordt echter an­ders in gevallen waarin de kern van het bedrijf van een of meer derden wordt gepacht. Met het oog op de overdracht van dergelijke bedrijven bestaat bij reguliere pacht de mo­gelijkheid tot indeplaatsstelling van een naast familielid (art. 7:363 BW), en in het kielzog daarvan tot medepacht (art. 7:364-365 BW). In gevallen waarin pachter en verpachter over indeplaatsstelling (of medepacht) onderling overeen­stemming kunnen verkrijgen, bestaat aan wettelijke regels geen behoefte; zij kunnen dan een wijzigingsovereenkomst aangaan. Titel 7.5 BW biedt reguliere pachters bij het uitblij­ven van overeenstemming de mogelijkheid om hun wensen terzake aan de pachtrechter voor te leggen. De rechter be­slist naar billijkheid; in het kader van zijn beslissing is van groot belang of de voorgestelde pachter voldoende waarbor­gen biedt voor een behoorlijke bedrijfsvoering (art. 7:363 lid 3 en 5 BW). &#13;
Net als de mogelijkheid tot verlenging, brengt de mogelijk­heid tot indeplaatsstelling voor verpachters onzekerheid met zich mee over de einddatum van de pacht. De pachtovereen­komst wordt immers in het algemeen aan de zijde van de pachter doorgeschoven naar de volgende generatie (die zich vervolgens weer tegen opzeggingen kan verzetten). &#13;
Geliberaliseerde pacht kent geen mogelijkheid tot inde­plaatsstelling. Dat ligt in die zin voor de hand, dat gelibera­liseerde pacht – zeker in de gangbare praktijk – slechts voor een beperkt aantal jaren wordt aangegaan. Tot indeplaats­stelling bestaat dan geen noodzaak. Indien de pachter tijdens de beperkte looptijd mocht komen te overlijden, zetten zijn in art. 7:398 lid 1 BW omschreven naasten de geliberaliseer­de pachtovereenkomst voort. &#13;
Hier rijzen soortgelijke vragen als in het voorgaande in het kader van de verlenging. Kan de landbouw er mee uit de voeten dat pachters steeds meer zullen zijn aangewezen op geliberaliseerde pachtovereenkomsten? En als naar een al­ternatief wordt gezocht, bijvoorbeeld door te bepalen dat de kern van een bedrijf op een meer vaste basis (reguliere pacht of bedrijfspacht in de zin van het Voorontwerp van 2004?) gepacht moet kunnen worden, behoort dat alternatief dan een mogelijkheid tot indeplaatsstelling te bevatten? Ik merk in dit verband op dat het kabinet in zijn brief van 11 septem­ber 2001 pleitte voor een regime, waarin de pachter de mo­gelijkheid werd onthouden om een vordering tot indeplaats­stelling aan de rechter voor te leggen. Het Voorontwerp van 2004 kende de vordering wel weer. &#13;
De als mogelijk alternatief genoemde loopbaanpacht sluit indeplaatsstelling uit; zij is met de beoogde zekerheid over de einddatum van de pacht onverenigbaar. &#13;
Moeten pachters een voorkeursrecht tot koop hebben? &#13;
Ook hier draait het om de continuïteit van het bedrijf van de pachter. Het voorkeursrecht is eerst in een later stadium in de Pachtwet terecht gekomen. Koop breekt geen pacht, maar een pachter kan desondanks door de verkoop van het ge­pachte worden benadeeld, met name indien de nieuw aan­getreden verpachter anders dan zijn voorganger het ob­ject zelf voor een landbouwkundig doel wil gaan gebruiken (art. 7:370 lid 1 onder b BW). In het algemeen maakt het een verpachter niet uit aan wie hij verkoopt. Zijn belang is er vooral in gelegen dat hij bij verkoop aan de pachter de­zelfde prijs ontvangt die hij ook van een willekeurige der­de zou kunnen krijgen. In verband hiermee voorziet de wet in een mogelijkheid om in het kader van de uitoefening van het voorkeursrecht, de ‘marktwaarde’ van het gepachte te la­ten taxeren door de grondkamer (art. 7:379 lid 1 BW). Het begrip marktwaarde dient blijkens de parlementaire geschie­denis van Titel 7.5 te worden uitgelegd als waarde in ver­pachte staat. Sinds 1995 kent de wet de mogelijkheid om de winst af te romen, die een pachter zou genieten wanneer hij het door hem tegen deze waarde verkregen pachtobject bin­nen tien jaar voor de vrije waarde doorverkoopt (thans art. 7:384 BW). &#13;
De pachter bij een geliberaliseerde overeenkomst heeft geen voorkeursrecht. Ook dit ligt gelet op de gebruikelijk beperk­te duur van dergelijke overeenkomsten voor de hand. Maar zou een alternatieve regeling van het pachtrecht een rege­ling van het voorkeursrecht moeten bevatten? Zo ja, zou dat de regeling moeten zijn van Afdeling 11 van Titel 7.5 (art. 7:378 BW e.v.), of een geheel of gedeeltelijk andere? &#13;
Ik merk op dat een voorkeursrecht van de pachter met loop­baanpacht verenigbaar is. De verpachter die de eigendom van het gepachte wenst over te dragen, heeft bij het verde­re wel en wee van het betrokken object kennelijk geen be­lang meer. &#13;
Grondkamers en pachtkamers &#13;
Ik wees er reeds op dat de grondkamers in het Voorontwerp van 2004 niet meer voorkwamen, evenmin als de leken van de pachtkamers. In het huidige pachtrechtbleef hun positie ten opzichte van het regime van de Pachtwet ongewijzigd. &#13;
Met name indien uit het door mij beoogde onderzoek mocht blijken dat regels inzake een hoogst toelaatbare pachtprijs dienen te worden gehandhaafd, is er ook in de toekomst een rol weggelegd voor de grondkamers. In hetzelfde onderzoek zou dan wel moeten worden nagegaan of deze rol het vooraf toetsen van overeengekomen pachtprijzen dient te behelzen. Of kan worden volstaan met een systeem waarin geschillen over pachtprijzen, en over de wijziging van die prijzen, aan de grondkamer als specifiek deskundig orgaan kunnen wor­den voorgelegd? &#13;
Het handhaven van de preventieve toetsing van pachtover­eenkomsten (wijzigings- en beëindigingsovereenkomsten) op mogelijke strijdigheid met Titel 7.5 BW (art. 7:319 lid 1 onder f BW), is mijns inziens niet meer van deze tijd. Niet valt in te zien dat bijvoorbeeld arbeidsovereenkomsten en overeenkomsten betreffende de huur van woonruimten het in de praktijk zonder een dergelijke toetsing kunnen stellen, maar pachtovereenkomsten niet. Ik ben dan ook van mening dat de rol van de grondkamers in de toekomst hoe dan ook zal moeten afnemen. &#13;
In dit kader is opmerkelijk dat de machtiging tot het tegen de zin van de verpachter aanbrengen van wijzigingen aan het gepachte, net als onder de Pachtwet moet worden afge­geven door de grondkamer (art. 7:348 lid 2 BW), terwijl de machtiging inzake het melioratierecht tegenwoordig is voor­behouden aan de pachtrechter (art. 7:350 lid 3 BW). Ik heb mij nooit aan de indruk kunnen onttrekken dat op dit punt sprake is van het eerder door mij bedoelde haastwerk bij de totstandkoming van Titel 7.5 BW. Maar nu toch al één van de beide (inhoudelijk niet van elkaar losstaande) machti­gingen van de pachtrechter moet worden gevraagd, rijst de vraag of dat niet ook voor de andere zou kunnen gelden. &#13;
Hetzelfde haastwerk is ook te zien in art. 7:380 BW waar, zonder dat daar enige goede reden aan ten grondslag kan lig­gen, plotseling naast de grondkamer (lid 2) ook de pacht­rechter bevoegd is om te bepalen of een verpachter een ern­stige reden heeft om het voorkeursrecht van zijn pachter te passeren (lid 1 onder d). Zou het niet raadzaam zijn om de bevoegdheid weer tot één van beide colleges te beperken? En bestaat er dan bezwaar tegen om de bevoegdheid van de grondkamer te schrappen? &#13;
Vervolgens resteert nog een bevoegdheid van de grondka­mer, die daar gelet op haar specifieke deskundigheid goed zou kunnen verblijven. Ik doel dan op eerder bedoelde taak om taxaties uit te brengen inzake de uitoefening van het voorkeursrecht van de pachter. &#13;
Wat betreft de pachtkamers herhaal ik hetgeen ik schreef in een recente redactionele bijdrage aan het tijdschrift Agra­risch recht; gelet op de afname in het aantal pachtzaken be­staat er aanleiding om het aantal pachtkamers te beperken, opdat de deskundigheid van die kamers wordt gewaarborgd. De leken moeten naar mijn mening worden gehandhaafd, aangezien hun aanwezigheid de behoefte aan het benoemen van deskundigen in pachtzaken aanmerkelijk doet vermin­deren. &#13;
Conclusie &#13;
Dit preadvies is ingegeven door zorg; zorg over het behoud van pacht als financieringsinstrument voor de landbouw en over de continuïteit van landbouwbedrijven. Indien we het pachtrecht op zijn beloop laten, zal de reguliere pacht op den duur verdwijnen. Dat hoeft niet bezwaarlijk te zijn, maar we moeten de situatie vóór zijn dat de teloorgang er­van een feit is en onbedoeld ernstige nadelige gevolgen voor de landbouw blijkt te hebben. In verband hiermee is onder­zoek noodzakelijk. Is het voldoende dat agrarische onderne­mers in de toekomst in feite nog slechts losse grond kunnen pachten, op basis van geliberaliseerde pachtovereenkom­sten? Of dienen zij over een reële mogelijkheid te kunnen beschikken om de kern van hun bedrijven op een meer vas­te basis te pachten? &#13;
Het verdient de voorkeur dat in het kader van het onder­zoek een vergelijking plaatsvindt met het pachtrecht in een aantal omliggende landen (bijvoorbeeld Duitsland, België, Frankrijk, Groot Brittannië, Denemarken). Daarbij moet niet slechts worden gekeken naar het wettelijk stelsel, maar te­vens naar de rechtspraak en de feitelijke praktijk. Een derge­lijke vergelijking is geen sine cure. &#13;
Alle in het voorgaande gestelde vragen kunnen in feite in één vraag worden samengevat: waar willen we in Nederland eigenlijk met de pacht naartoe? &#13;
</content><legacyfootnotes>* Gerard Snijders is advocaat bij Wijn &amp; Stael advocaten te Utrecht en oud-hoogleraar Agrarisch recht aan de Radboud Universiteit te Nijmegen.&#13;
</legacyfootnotes><footnotes><footnote/></footnotes><auteurs>mr. G.M.F. Snijders&#13;
</auteurs><published>2012-03-03 00:00:00</published><modified>2012-03-03 00:00:00</modified><editiondate>2012-03-03</editiondate><htmlpath>https://denhollander.info/artikel/9740</htmlpath></article>
</articles></edition>