<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2005</searchword><id>4342</id><udhid>UDH:TvAR/4342</udhid><titel>Als de knecht niet krijgt wat hem toekomt, zorgt de wetgever daar wel voor! Het salaire différé</titel><searchwords><searchword>TvAR 11/2005</searchword><searchword>UDH:TvAR/4342</searchword></searchwords><attachments><attachment><name>2005_nr 11_Artikel_Burgerhart.pdf</name><extention>pdf</extention><url>https://denhollander.info/download/4300/ci</url></attachment></attachments><inleiding>1 Inleiding&#13;
Wie kent niet de veelgebruikte zinsnede uit de Ballade van de boer, door J.W.F. Werumeus&#13;
Buning (1891 – 1958), “… en de boer hij ploegde voort”. Het roept een sfeer op&#13;
van iemand op wie de omstandigheden, tegenslagen en ontberingen geen vat krijgen.&#13;
Een ‘romantisch’ beeld dat op geen enkele wijze recht meer doet aan de hedendaagse&#13;
agrarische werkelijkheid.&#13;
De agrarische ondernemer wordt immers geconfronteerd met niet slechts de altijd&#13;
aanwezige onzekerheid over de elementen, maar tevens met even onvoorspelbare&#13;
regelgeving van allerlei aard die allerminst kan worden genegeerd of ‘omzeild’. Bovendien&#13;
zullen opvolgingsvraagstukken de agrarische ondernemer, net zoals andere ondernemers&#13;
in het Midden- en Klein Bedrijf, ook niet bespaard blijven. Volgens schattingen&#13;
wisselen de komende jaren zo’n 18.000 ondernemingen per jaar van eigenaar. Het&#13;
agrarische bedrijf zal aan die trend evenmin kunnen ontkomen.&#13;
Ondernemersopvolging is allerminst een kwestie van maar ‘voortploegen’. Het vereist&#13;
een procesmatige aanpak, waarin keuzes gemaakt moeten worden en tijdig de&#13;
gewenste en/of benodigde – onder meer juridische – maatregelen getroffen dienen te&#13;
worden.&#13;
Zal de opvolging – al – tijdens leven van de ondernemer plaatsvinden, of pas bij&#13;
zijn overlijden? Zijn er überhaupt wel opvolgers te vinden? Deze en vele andere vragen&#13;
zullen de revue – moeten – passeren.&#13;
In deze bijdrage wil ik ingaan op een erfrechtelijke voorziening en de vraag beantwoorden&#13;
of deze als faciliteit of als belemmering voor een ondernemersopvolging kan&#13;
worden aangemerkt. De voorziening waarop ik doel wordt wel het salaire différé&#13;
genoemd, en is te vinden in artikel 4:36 BW, dat luidt als volgt:1&#13;
“1. Een kind, stiefkind, pleegkind, behuwdkind of kleinkind van de erflater dat in diens&#13;
huishouding of in het door hem uitgeoefende beroep of bedrijf gedurende zijn meerderjarigheid&#13;
arbeid heeft verricht zonder een voor die arbeid passende beloning te ontvangen, kan&#13;
aanspraak maken op een som ineens, strekkend tot een billijke vergoeding.&#13;
2. Op de som ineens komt in mindering hetgeen de rechthebbende van de erflater heeft ontvangen&#13;
of krachtens making of sommenverzekering op het leven van de erflater verkrijgt of&#13;
had kunnen verkrijgen, voor zover dat als beloning voor zijn werkzaamheden kan worden&#13;
beschouwd.”&#13;
Met deze bepaling heeft de wetgever – zoals ook op andere plaatsen in Boek 4 BW2 –&#13;
blijk gegeven oog te hebben voor de – bijzondere – situatie dat de erflater een beroep&#13;
of een bedrijf uitoefende.3 Soms wordt ook rekening gehouden met de ondernemende&#13;
erflater die daarvoor een N.V. of B.V. gebruikt.4 Het huidige erfrecht is wat dat&#13;
betreft een ‘zegen’ in vergelijking met het tot 1 januari 2003 geldende systeem, waarin&#13;
de woorden ‘ondernemer’ en ‘onderneming’ niet voorkwamen.&#13;
Het heeft niet veel gescheeld of artikel 4:36 BW zou het levenslicht niet hebben&#13;
gezien. Op het ‘nippertje’ is door de wetgever besloten artikel 4:36 BW – toch – te&#13;
handhaven, zo blijkt uit het volgende citaat uit de Parlementaire Geschiedenis:&#13;
“De vraag naar de wenselijkheid van invoering van een recht op uitgesteld loon is&#13;
thans voor het onderhavige ontwerp na enige aarzeling bevestigend beantwoord.&#13;
Daartegen pleit de overweging dat de omvang van zulk een recht niet makkelijk is&#13;
vast te stellen en licht tot onenigheid bij de afwikkeling van de boedel leidt. In het&#13;
rapport Agrarisch Erfrecht zijn voor de berekening richtlijnen opgesteld, doch in het&#13;
overleg met vertegenwoordigers van het Landbouwschap bleek dat men deze onder&#13;
de huidige omstandigheden toch niet (meer) voor vastlegging in de wetgeving durfde&#13;
aanbevelen – nog daargelaten dat de maatstaven wellicht buiten de agrarische wereld&#13;
zich niet goed voor toepassing lenen; de voorkeur werd gegeven aan een eenvoudige&#13;
bepaling, die veel aan de billijkheid overlaat. Daarbij komt dat het aantal gevallen&#13;
waarin kinderen zonder echte beloning in het (agrarisch of middenstands)bedrijf of in&#13;
de huishouding medewerken, naar de indruk van deskundigen zeker sinds de laatste&#13;
tien of vijftien jaren sterk is afgenomen.”&#13;
Uitgerekend vanuit ‘agrarische hoek’ werd – zo blijkt uit het citaat – twijfel gezaaid&#13;
over het nut en de noodzaak van het uitgestelde loon, zoals het salaire différé ook wel&#13;
wordt aangeduid. Billijkheidsoverwegingen hebben de wetgever ertoe gebracht de&#13;
regeling op te nemen. Door de wetgever werd namelijk betreurd dat er ouders zijn&#13;
die hun kinderen zonder behoorlijke vergoeding geruime tijd voor zich werk laten&#13;
verrichten dat economische waarde heeft en hen zelfs in hun testament niet bedenken.&#13;
Met het salaire différé wilde de wetgever de ‘thuiswerkers’ een ‘krachtiger en omvangrijker&#13;
recht’ bij de verdeling van de nalatenschap geven dan de ‘stadskinderen’ of&#13;
andere erfgenamen.&#13;
Uit het citaat blijkt dat de ‘agrarische vertegenwoordigers’ verschillende argumenten&#13;
tegen het recht op uitgesteld loon te berde hebben gebracht. Enigszins geparafraseerd,&#13;
ontwaar ik de volgende:&#13;
– de omvang van het uitgestelde loon is moeilijk vast te stellen;&#13;
– het leidt tot onenigheid bij de afwikkeling van nalatenschappen;&#13;
– ‘thuiswerken’ komt op minder grote schaal voor.&#13;
Het laatste argument laat zich slechts beoordelen na een gedegen wetenschappelijke&#13;
onderzoek, alhoewel het ook mijn indruk is dat ‘thuiswerken’ thans als gevolg van&#13;
verschillende maatschappelijke ontwikkelingen minder populair is geworden, maar&#13;
zeker nog wel eens – wellicht zelfs regionaal bepaald – voorkomt. Ik laat dit argument&#13;
in deze bijdrage verder onbesproken.&#13;
Op de twee andere argumenten kom ik hieronder nog terug.</inleiding><content>2 De vormgeving van het salaire différé&#13;
Beloning van kinderen voor werkzaamheden die in het beroep of bedrijf van hun&#13;
ouder(s) zijn verricht, kan op verschillende wijzen plaatsvinden. Doorgaans zal de&#13;
beloning periodiek, al naar gelang de gewerkte periode, tijdens leven van de ouder&#13;
geschieden met een ‘gewone’ arbeidsovereenkomst en een maandelijkse betaling van&#13;
het (netto-)loon. Als deze variant om welke reden dan ook niet aan de orde is, wil het&#13;
nog wel eens voorkomen dat de erflater de beloning in een testamentaire vorm giet.&#13;
Hij maakt een geldlegaat ten behoeve van het desbetreffende kind, waarmee hij zijn&#13;
‘betalingsachterstand’ inlost. Het legaat verschaft aan het kind een vorderingsrecht&#13;
ten laste van de erfgenamen (art. 4:117 BW). Voor het kind levert deze aanpak evenwel&#13;
een onzekere aanspraak op, vanwege het feit dat een dergelijke uiterste wilsbeschikking&#13;
te allen tijde herroepbaar is (art. 4:42 lid 2 BW).&#13;
Blijft de erflater echter in gebreke met het toekennen van een passende beloning in&#13;
welke vorm dan ook, dan komt de wetgever met artikel 4:36 BW in actie. Hij kent&#13;
aan de thuiswerker een billijke vergoeding toe, die het tijdens leven onstane ‘tekort’&#13;
moet opheffen.&#13;
Het salaire différé is te vinden in afdeling 3.2 van Boek 4 BW met het opschrift&#13;
‘Andere wettelijke rechten’. In deze afdeling zijn verschillende aanspraken te vinden&#13;
die aan ‘gezinsleden in ruime zin’ van de erflater worden toegekend. Zo kennen de&#13;
artikelen 4:29 en 4:30 BW onder omstandigheden rechten op een vruchtgebruik op&#13;
respectievelijk woning/inboedel en op andere nalatenschapsgoederen (dan wel op uit&#13;
de wettelijke verdeling voortvloeiende vorderingen) toe aan de echtgenoot (of geregistreerde&#13;
partner, zie art. 4:8 lid 1 BW). Verder zijn in artikel 4:35 BW verzorgings- en&#13;
onderhoudsaanspraken toegekend aan de kinderen van een erflater, en kent artikel 4:38&#13;
BW nog een recht op overdracht van ondernemingsvermogen aan de ‘bedrijfopvolger’&#13;
toe.5&#13;
Alhoewel de in de bedoelde afdeling opgenomen rechten verschillend van aard zijn en&#13;
uiteenlopende uitoefeningsvoorwaarden kennen, hebben zij gemeen dat aan allen een&#13;
zogenoemd legitimair karakter is toegekend. Dat wil zeggen dat een erflater niet bij&#13;
uiterste wilsbeschikking inbreuk kan maken op deze door de wetgever verleende aanspraken&#13;
(art. 4:41 BW).&#13;
In die zin komt dit karakter overeen met dat van de legitieme portie (art. 4:63 e.v.&#13;
BW), waarmee afstammelingen immers een ‘onaantastbare’ aanspraak van de wetgever&#13;
kunnen krijgen op een gedeelte van de waarde van erflaters vermogen.&#13;
Een andere overeenkomst is gelegen in het feit dat zowel het salaire différé als de&#13;
legitieme portie slechts een geldvordering voor de gerechtigden oplevert. De legitimarissen&#13;
en ‘thuiswerkers’ kunnen derhalve geen goederenrechtelijke inbreuk maken op&#13;
erflaters beschikkingen tijdens leven of na overlijden. Dit heeft onder meer tot gevolg&#13;
dat een ondernemende erflater veel, zo niet alle ruimte heeft om de opvolging in zijn&#13;
onderneming op de door hem gewenste en/of benodigde wijze vorm te geven.&#13;
Indien aan de hierna in paragraaf 3 te melden voorwaarden wordt voldaan, verkrijgt&#13;
de ‘thuiswerker’ derhalve een geldvordering. De schuld die daardoor ontstaat wordt&#13;
in artikel 4:7 lid 1 letter f BW aangemerkt als een schuld van de nalatenschap, waarvoor&#13;
de erfgenamen aansprakelijk zijn (art. 4:37 lid 1 BW). De ‘thuiswerker’ kan zich&#13;
als schuldeiser van de nalatenschap verhalen op de daartoe behorende goederen, en&#13;
onder omstandigheden – bijvoorbeeld bij een zuivere aanvaarding – ook op de ‘eigen’&#13;
goederen van een erfgenaam (art. 4:182 leden 1 en 2 BW).6 Voor de bepaling van de&#13;
omvang van het salaire différé is niet slechts de grootte van het ‘salaristekort’ belangrijk,&#13;
dat immers – zoals hierna zal blijken – de mate van billijke vergoeding bepaalt,&#13;
maar moet ook worden bezien of bijvoorbeeld rechten van de ‘andere legitimarissen’&#13;
daarop van invloed zijn. Een absolute grens voor de omvang van het salaire différé is&#13;
in ieder geval te vinden in artikel 4:37 lid 4 BW, waarin staat dat de sommen ineens&#13;
(daarmee wordt gedoeld op zowel het salaire différé als de hiervoor bedoelde verzorgings-&#13;
en onderhoudsaanspraken uit artikel 4:35 BW) gezamenlijk ten hoogste de&#13;
helft van de waarde van de nalatenschap kunnen bedragen. Overstijgen zij deze helft,&#13;
dan worden zij evenredig verminderd.&#13;
Verder wordt in een betrekkelijk ingewikkelde samenloop van verschillende erfrechtelijke&#13;
bepalingen als het ware een rangorde vormgegeven tussen de aanspraken&#13;
van de verschillende wettelijk gerechtigden, waarmee ik zowel doel op de echtgenoot&#13;
en de ‘gezinsleden’ als ‘ander wettelijk gerechtigden’ en de ‘klassieke’ legitimarissen.7&#13;
Wat blijkt? De ‘thuiswerker’ torent met zijn aanspraak boven de andere gerechtigden&#13;
uit! Hij is een soort ‘superlegitimaris’, wiens aanspraak in beginsel geen ‘hinder’&#13;
ondervindt van die van de anderen. Hij mag ‘als eerste’ zijn vordering verzilveren, zij&#13;
het dat de vordering niet opeisbaar is totdat zes maanden na het overlijden van de&#13;
erflater zijn verstreken (art. 4:37 lid 3 BW).8&#13;
Voorts dient de ‘thuiswerker’ bedacht te zijn op een verjaringstermijn, die afwijkt van&#13;
de ‘normale’ vermogensrechtelijke termijnen. De verkregen vordering verjaart namelijk&#13;
door het verloop van een jaar na het overlijden van erflater (art. 4:37 lid 3 BW). In&#13;
verband met de mogelijkheid dat een ‘thuiswerker’ deze vordering pas zal geldend&#13;
willen maken als beide ‘ouders’ zijn overleden, wordt de verjaringstermijn – indien de&#13;
erflater een echtgenoot achterlaat – overigens verlengd tot een jaar na het overlijden&#13;
van die echtgenoot.9&#13;
3 Voorwaarden voor uitoefening&#13;
De verkrijging van het salaire différé is aan verschillende voorwaarden onderworpen,&#13;
die aan de hand van de volgende vragen kunnen worden geïnventariseerd:&#13;
1. Wie kan aanspraak maken op artikel 4:36 BW?&#13;
2. Binnen welke termijn moet daarop aanspraak worden gemaakt?&#13;
3. Wat kan de ‘thuiswerker’ verkrijgen?&#13;
Artikel 4:36 BW bepaalt dat een kind, een stiefkind, een pleegkind, een behuwdkind&#13;
of een kleinkind van de erflater aanspraak op het salaire différé kan maken. Een&#13;
(klein)kind staat op grond van Boek 1 BW in familierechtelijke betrekking tot de&#13;
erflater.10 Een stiefkind is een kind van de echtgenoot of geregistreerde partner van de&#13;
erflater, van welk kind de erflater niet zelf ouder is (art. 4:8 lid 3 BW). Dit kind blijft&#13;
stiefkind, ook al eindigt het huwelijk of geregistreerd partnerschap. Het begrip pleegkind&#13;
wordt niet wettelijk omschreven. Een definitie daarvan kan zijn, het kind dat&#13;
door een ander dan de ouder wordt verzorgd en opgevoed.11&#13;
Het behuwdkind is de echtgenoot of geregistreerde partner van erflaters kind.&#13;
Volgens de omschrijving van de gerechtigden in de aanhef van lid 1 van artikel 4:38&#13;
BW lijkt het erop dat de echtgenoten/geregistreerde partners van een kleinkind geen&#13;
aanspraak op een salaire différé kunnen maken. Een dergelijke beperking lijkt mij&#13;
gezien het billijkheidskarakter van de aanspraak niet opportuun.12&#13;
De mogelijkheid om aanspraak te maken op het salaire différé vervalt indien niet&#13;
binnen een redelijke, hem door een belanghebbende (bijvoorbeeld een erfgenaam)&#13;
gestelde termijn, en uiterlijk negen maanden ná het overlijden van de erflater, door de&#13;
‘thuiswerker’ is verklaard dat hij deze wenst te ontvangen. Men zij erop bedacht dat&#13;
hier sprake is van een vervaltermijn en niet – zoals hiervoor in paragraaf 2 voor de&#13;
verkregen geldvordering aangegeven – verjaringstermijn. De ‘techniek’ is dan ook als&#13;
volgt: men dient binnen negen maanden na erflaters overlijden aanspraak te maken,&#13;
waarbij een geldvordering kan worden verkregen die eerst na verloop van zes maan-&#13;
den na dat overlijden opeisbaar is, welke geldvordering vervolgens verjaart door het&#13;
verloop van een jaar na het overlijdensmoment, behoudens de verlenging van die termijn&#13;
tot een jaar na het overlijden van erflaters echtgenoot. In het laatstbedoelde&#13;
geval moet de aanspraak op het salaire différé evenwel binnen de hiervoor gemelde&#13;
vervaltermijn na het overlijden van de eerststervende echtgenoot worden gemaakt.&#13;
Een verschil tussen ‘verval’ en ‘verjaring’ is overigens bijvoorbeeld gelegen in het feit&#13;
dat ‘verval’ van rechtswege werkt terwijl op ‘verjaring’ uitdrukkelijk een beroep moet&#13;
worden gedaan.&#13;
Het salaire différé strekt tot een billijke vergoeding, zo valt in artikel 4:36 lid 1 BW te&#13;
lezen. De betreffende aanspraak kan worden verkregen indien arbeid is verricht zonder&#13;
daarvoor een passende beloning te hebben ontvangen.&#13;
De wetgever hanteert een abstract criterium, waarbij van geval tot geval zal moeten&#13;
worden beoordeeld of daaraan is voldaan. De wettekst biedt in ieder geval geen handvatten&#13;
voor de vaststelling van een passende beloning. Jurisprudentie daaromtrent is&#13;
– voor zover mij bekend – evenmin voorhanden. De Parlementaire Geschiedenis&#13;
biedt evenwel enkele aanknopingspunten. Zo gaat de wetgever ervan uit dat het loon&#13;
dat een werknemer die gelijke arbeid verrichtte, zou hebben verdiend, billijk is.13 Verder&#13;
kunnen de aard van de arbeid en het voor die arbeid gebruikelijke loonniveau alsmede&#13;
de duur en de omvang van de verrichte arbeid een rol spelen. Ten slotte mag het&#13;
‘profijt’ voor de ‘thuiswerker’, bijvoorbeeld door het opdoen van relevante arbeidservaring&#13;
en het verwerven van de mogelijkheid van bedrijfsvoortzetting, niet uit het&#13;
oog worden verloren.14&#13;
Indien met inachtneming van deze aanknopingspunten een passende beloning kan&#13;
worden bepaald, moet daarop in mindering komen hetgeen de ‘thuiswerker’ van&#13;
erflater – als beloning voor zijn werkzaamheden – tijdens leven heeft ontvangen en&#13;
hetgeen hij krachtens making15 of sommenverzekering verkrijgt of had kunnen verkrijgen&#13;
(art. 4:36 lid 2 BW). Blijkens de wettekst komt ook hetgeen hij ‘krachtens&#13;
erfrecht’ had kunnen verkrijgen in mindering, waarmee duidelijk wordt dat bijvoorbeeld&#13;
de waarde van een verworpen nalatenschap of een verworpen legaat – ten nadele&#13;
van de ‘thuiswerker’ – uitpakt omdat zijn salaire différé daarmee wordt verminderd.&#13;
Voorts zal niet altijd zonneklaar zijn wat ‘als een beloning voor de verrichte werkzaamheden&#13;
kan worden beschouwd’ (art. 4:37 lid 2 slot BW). Vanuit het perspectief&#13;
van de erflater kan het dan ook zinvol zijn om aan een uiterste wilsbeschikking toe te&#13;
voegen dat deze als zodanig moet worden aangemerkt.&#13;
Verder valt op dat de aanspraak slechts kan worden verkregen voor gedurende de&#13;
meerderjarigheid verrichte werkzaamheden. De Minister bracht deze beperking aan&#13;
omdat hij ervan uitging dat ouders het vruchtgenot hebben van het arbeidsinkomen&#13;
van hun minderjarige kinderen.16 De gedachte was, zo veronderstel ik, dat indien het&#13;
gehele inkomen van die kinderen aan de ouders toekomt, het systematisch onjuist&#13;
zou zijn om de kinderen later – na overlijden van de ouder(s) – daarop alsnog recht te&#13;
geven. Het vruchtgenot is echter een recht op de opbrengst van het vermogen van het&#13;
kind en omvat niet zonder meer diens – gehele – inkomen uit arbeid.17 Indien het&#13;
kind bij de ouder inwoont en anders dan incidenteel inkomen uit arbeid geniet, is het&#13;
verplicht naar draagkracht bij te dragen in de huishoudkosten van het gezin (art.&#13;
1:253l lid 1 tweede volzin BW). Het draagkrachtbeginsel hoeft niet te betekenen dat&#13;
de ouders aanspraak hebben op het gehele inkomen van het kind. Mogelijk resteren&#13;
‘overgespaarde inkomsten’ waarop het kind – na overlijden – aanspraak zou moeten&#13;
kunnen maken.18&#13;
Ook moet worden bedacht dat anderen dan ‘kinderen waarover de erflater het&#13;
gezag uitoefende’ (zie art. 1:253l BW) aanspraak kunnen maken op artikel 4:36 BW, in&#13;
welke gevallen de bedoelde ‘link’ tussen het ouderlijk vruchtgenot en de meerderjarigheid&#13;
afwezig is en dus in feite geen belemmering zou mogen vormen voor een&#13;
vergoeding die zich mede over de ‘minderjarigheidsperiode’ uitstrekt.&#13;
Verder valt nog op dat de billijke vergoeding slechts kan worden verkregen voor in het&#13;
door erflater uitgeoefende beroep of bedrijf. De wettekst laat mijns inziens niet toe om&#13;
een billijke vergoeding te verlangen indien werkzaamheden zijn verricht ten behoeve&#13;
van de onderneming van bijvoorbeeld een B.V., waarvan de aandelen worden gehouden&#13;
door de erflater.19 Waarom de wetgever op deze plek geen vereenzelviging van de&#13;
persoonlijke onderneming met die van een B.V. heeft toegepast, is niet gemotiveerd.&#13;
Gezien de argumentatie van de wetgever voor het salaire différé als zodanig (zie paragraaf&#13;
1), zouden ook voor een B.V. verrichte werkzaamheden moeten kwalificeren. De&#13;
economische waarde van die werkzaamheden komt via de waarde van de tot erflaters&#13;
nalatenschap behorende aandelen immers ook aan de erfgenamen ten goede.20&#13;
4 De fiscale behandeling&#13;
In een besluit van 3 augustus 2004 wordt door de Staatssecretaris van Financiën ingegaan&#13;
op de fiscale behandeling van onder meer het salaire différé en vergelijkbare&#13;
beloningen voor werkzaamheden die zijn verricht voor de erflater, naar aanleiding&#13;
van vragen die zijn gesteld over de samenloop van successierecht met loon- en&#13;
inkomstenbelasting bij erfrechtelijke verkrijgingen die het karakter hebben van een&#13;
(achterstallige) beloning voor verrichte werkzaamheden.21 Het besluit maakt onderscheid&#13;
tussen de fiscale gevolgen voor de ontvanger en voor de betaler.&#13;
Vanuit het perspectief van de ontvanger zijn de beloningen die worden toegekend&#13;
tijdens leven van de erflater (ook al wordt deze eerst uitbetaald ná het overlijden van&#13;
de erflater) en de beloningen die de erflater in een uiterste wil toekent, als belastbaar&#13;
inkomen uit werk en woning (Box I) aangemerkt, al dan niet in de vorm van loon uit&#13;
een (fictieve) dienstbetrekking. Indien de beloning in een uiterste wil wordt toegekend,&#13;
gaat het erom – afgezien van de verklaring van erflater dat de verkrijging het&#13;
gevolg is van verrichte arbeid – dat gelet op alle feiten en omstandigheden, objectief&#13;
sprake is van een billijke beloning die past bij de arbeid die is verricht. Ook indien de&#13;
erflater niet expliciet een verband aanlegt tussen de erfrechtelijke verkrijging en de&#13;
verrichte werkzaamheden, kan daarvan sprake zijn.&#13;
Vervolgens gaat de Staatssecretaris in op het salaire différé. Hij besluit het volgende:&#13;
“Het salaire differé strekt tot een billijke vergoeding en daarmee tot een passende beloning&#13;
voor verrichte arbeid. Als sprake is van een salaire differé zal daardoor sprake zijn van&#13;
belastbaar inkomen uit werk en woning al dan niet in de vorm van loon uit (fictieve) dienstbetrekking&#13;
tot de erflater.”&#13;
Het salaire différé kan derhalve – evenals de hiervoor gemelde andere beloningen –&#13;
bij de ontvanger in Box I met inkomstenbelasting worden getroffen.&#13;
De door de erflater dan wel de wetgever toegekende vergoeding wordt aan de zijde&#13;
van de betaler als volgt behandeld.&#13;
De tijdens leven toegekende beloning wordt ‘onder de gebruikelijke voorwaarden&#13;
en uitgangspunten als bedrijfslast in aanmerking genomen’ en levert derhalve een&#13;
‘aftrekpost’ op. Als de vergoeding door de erflater in een uiterste wil wordt toegekend&#13;
of als salaire différé wordt verkregen, drukt deze verplichting niet op de erflater maar&#13;
op diens erfgenamen, waarbij – gelet op de achtergrond van de betaling – geen sprake&#13;
kan zijn van een nagekomen bedrijfslast. Op dit punt verstrekt de Staatssecretaris&#13;
evenwel de volgende goedkeuring.&#13;
De in de uiterste wil toegekende beloning of het salaire différé kan als bedrijfslast in&#13;
mindering worden gebracht op de winst over het overlijdensjaar, mits aan de volgende&#13;
cumulatieve voorwaarden wordt voldaan:&#13;
1. de erflater wordt tot het moment van zijn overlijden aangemerkt als ondernemer&#13;
in de zin van artikel 3.4 Wet IB 2001;&#13;
2. de in zijn uiterste wil toegekende beloning of het salaire différé heeft betrekking&#13;
op de door erflater gedreven onderneming;&#13;
3. de in zijn uiterste wil toegekende beloning of het salaire différé wordt als nagekomen&#13;
bedrijfslast in aanmerking genomen voor zover de in zijn uiterste wil toegekende&#13;
beloning of het salaire différé feitelijk als belastbaar inkomen uit werk en&#13;
woning in de heffing van loon- en inkomstenbelasting is betrokken.22&#13;
De successierechtelijke gevolgen van de arbeidsbeloning en het salaire différé ziet de&#13;
Staatssecretaris als volgt.&#13;
Als de beloning tijdens leven wordt toegekend is er geen ´verkrijging krachtens erfrecht&#13;
´ en is er dus niets met successierecht te belasten. Als betaling van deze toegekende&#13;
beloning op het overlijdensmoment feitelijk nog niet heeft plaatsgevonden,&#13;
is de beloning een schuld van de nalatenschap, en komt successierechtheffing evenmin&#13;
in beeld.&#13;
De in de uiterste wil toegekende beloning of het salaire différé zijn daarentegen&#13;
verkregen krachtens erfrecht en behoren dus tot de nalatenschap. Het feit dat de&#13;
beloning – zoals hiervoor aangegeven – als nagekomen bedrijfslast voor de inkomstenbelasting&#13;
wordt aangemerkt, doet daaraan volgens de Staatssecretaris niet af.&#13;
Het besluit vermeldt:&#13;
“Het successierecht volgt immers het civiele recht. Het eventuele inkomstenbelastingvoordeel&#13;
van de nagekomen bedrijfslast behoort eveneens tot de nalatenschap.&#13;
De werknemersvrijstelling van artikel 32, eerste lid, onderdeel 9, van de Successiewet 1956&#13;
(SW) is in het algemeen niet van toepassing omdat er doorgaans geen werknemersrelatie is in&#13;
de zin van de werknemersvrijstelling. Ook zal geen sprake zijn van voldoening aan een&#13;
natuurlijke verbintenis. Voor het salaire differé is dat niet aan de orde omdat de vergoeding&#13;
voortvloeit uit de wet (art. 4:36 BW).”&#13;
Omdat de in de uiterste wil toegekende beloning en het salaire différé echter overeenkomsten&#13;
hebben met de inkomsten waarop de hiervoor gemelde werknemersvrijstelling&#13;
van toepassing is, wordt door de Staatssecretaris goedgekeurd dat deze worden&#13;
vrijgesteld van successierecht, voor zover zij feitelijk als belastbaar inkomen uit werk&#13;
en woning in de heffing van loon- en inkomstenbelasting zijn/worden betrokken.&#13;
Met het besluit maakt de Staatssecretaris – op het eerste gezicht – een einde aan de&#13;
discussie over de belastbaarheid van toegekende arbeidsbeloningen, in het bijzonder&#13;
van het salaire différé. Over de belastbaarheid van deze aanspraak zijn de afgelopen&#13;
jaren in de aanloop naar het nieuwe erfrecht namelijk verschillende geluiden te horen&#13;
geweest. 23&#13;
Over de belastbaarheid van het salaire différé met successierecht zijn de schrijvers&#13;
eensgezind. Over de inkomstenbelasting verschilt men van mening. Wel vindt men&#13;
het wenselijk dat duidelijkheid over eventuele heffing wordt verschaft.&#13;
Zoals hiervoor al opgemerkt, heeft de Staatssecretaris in het besluit knopen doorgehakt.&#13;
Daarmee lijkt de discussie ten einde.&#13;
Voor wat betreft de tijdens leven toegekende vergoeding is er geen nieuws onder&#13;
de zon. De situatie is, zoals in het besluit valt te lezen, ‘gebruikelijk’.&#13;
Dat ligt anders bij de beloning in een uiterste wil en het salaire différé waar de Staatssecretaris&#13;
keuzes heeft gemaakt. Daarbij lijkt hij de civielrechtelijke kwalificatie van&#13;
het salaire différé als een door de wetgever toegekende (schade)vergoeding ‘krachtens&#13;
erfrecht’ te hebben losgelaten, en komt hij in fiscalibus tot een heffing van loon- en&#13;
inkomstenbelasting ten laste van de ontvanger. De volgende stap is om te bezien&#13;
welke consequenties dit voor de betaler(s) heeft.&#13;
Zoals hiervoor al opgemerkt, verschaft de aanspraak op de som ineens een vordering&#13;
ten laste van de gezamenlijke erfgenamen (art. 4:37 lid 1 BW). Hetzelfde geldt in&#13;
beginsel voor de in een uiterste wil toegekende beloning (zie bijvoorbeeld, art. 4:117&#13;
lid 2 BW). Gelet op de achtergrond van de betaling van deze schulden (zij drukken&#13;
niet op de erflater maar op de erfgenamen) kan geen sprake zijn van nagekomen&#13;
bedrijfslasten, zo stelt de Staatssecretaris.&#13;
Het evenwicht tussen enerzijds heffing bij de ontvanger en anderzijds aftrek bij de&#13;
betaler(s) zou zonder de hiervoor gemelde goedkeuring in het besluit dan ook zijn&#13;
verstoord. Het besluit bevat evenwel een aantal stringente voorwaarden aan de&#13;
‘aftrekzijde’ waaraan in het kader van de goedkeuring moet zijn voldaan.&#13;
Zo dient de erflater tot zijn overlijdensmoment als ondernemer in de zin van artikel&#13;
3.4 Wet IB 2001 te worden aangemerkt. Deze voorwaarde is in het licht van de in een&#13;
uiterste wil toegekende beloning wel begrijpelijk, zeker als de uiterste wil de feitelijke&#13;
betaling van de beloning bewerkstelligt. Voor het salaire différé kan en zal dit vaak&#13;
anders liggen. In de gevallen waarin deze aanspraak aan de orde kan komen, zal de&#13;
erflater veelal geen ondernemer meer zijn. Dit betekent dat de onderneming van de&#13;
erflater inmiddels gestaakt kan zijn, terwijl ten laste van diens nalatenschap een som&#13;
ineens moet worden voldaan. Het salaire différé kan dan niet als nagekomen bedrijfslast&#13;
in aanmerking worden genomen, waardoor het evenwicht tussen ‘heffing en aftrek’&#13;
is verstoord.&#13;
Ook is het niet ondenkbaar dat de onderneming al tijdens leven door de somgerechtigde&#13;
is voortgezet. Dit staat aan de erfrechtelijke aanspraak niet in de weg, maar wél&#13;
aan de aftrekbaarheid daarvan als bedrijfslast. Hetzelfde geldt voor de onderneming&#13;
die in een kapitaalvennootschap is ingebracht, waarvan de aandelen mogelijk tot de&#13;
nalatenschap van de erflater behoren.24 De niet-aftrekbare verplichting drukt bij de&#13;
erfgenamen terwijl de ontvanger inkomstenbelasting over zijn aanspraak moet betalen.&#13;
Het hiervoor bedoelde evenwicht tussen aftrek en heffing zal bij het salaire différé&#13;
derhalve in veel gevallen verstoord zijn, hetgeen in voorkomende gevallen tot een&#13;
fiscaal ‘onredelijk’ resultaat kan leiden.&#13;
5 Slotbeschouwing&#13;
Zoals in de inleiding aangegeven heeft de wetgever – ondanks bedenkingen uit de&#13;
‘agrarische hoek’ – de invoering van het salaire différé doorgezet. Het past in ieder&#13;
geval in een erfrecht waarin op verschillende punten bijzondere voorzieningen zijn&#13;
getroffen voor de overlijdende ondernemer. Het is echter de vraag of de bedoelde&#13;
bedenkingen – onzekerheid over de omvang van de billijke vergoeding en mogelijke&#13;
problemen bij de boedelafwikkeling – niet tot de conclusie hadden moeten leiden dat&#13;
‘Nederland’ beter af zou zijn zonder artikel 4:36 BW. Ik voeg daar nog een bedenking&#13;
aan toe. Stel het is niet de opvolger, maar een niet-opvolgend kind dat aanspraak kan&#13;
maken op het salaire différé met – zoals in paragraaf 2 aangegeven – ‘superlegitimair&#13;
karakter’. Deze ‘thuiswerker’ kan aan een succesvolle ondernemersopvolging in de&#13;
weg staan, indien – onder meer – de opvolger de contanten voor het salaire différé&#13;
moet ‘vrijmaken’. Oftewel, met artikel 4:36 BW heeft men de wind tégen.&#13;
Mijn inschatting is evenwel dat deze ‘charmante’ bepaling toch een verrijking voor&#13;
ons erfrecht kan zijn. Veelal zal het immers juist de opvolger zijn en niet de nietopvolgers&#13;
die ‘thuis gewerkt’ hebben. Als daarvan sprake is, is het uitgerekend de&#13;
opvolger die de wind méé heeft. Hij verkrijgt immers de superlegitimaire aanspraak,&#13;
waarmee hij de erfrechtelijke financiering van zijn opvolging in belangrijke mate kan&#13;
invullen. Dan resteren nog de ‘onzekere omvang’ en de ‘afwikkelingproblemen’.&#13;
Daarbij mag naar mijn mening niet uit het oog worden verloren dat het salaire différé&#13;
‘slechts’ een geldvordering oplevert. Het staat aan een opvolging in de eigendom van&#13;
de nalatenschapsgoederen, waaronder een onderneming kan zijn begrepen, in het&#13;
geheel niet in de weg. Over de omvang kan men inderdaad twisten. Wellicht dat men&#13;
al snel over de civielrechtelijke schutting heen kijkt naar bijvoorbeeld fiscale loonnormen.&#13;
Bovendien zal de praktijk zijn weg wel vinden met het salaire différé omdat&#13;
het onderhandelingsspel daarmee waarschijnlijk belangrijker is dan de laatste ‘knikker’&#13;
die het oplevert.&#13;
Voor wat betreft de fiscale behandeling heeft de Staatssecretaris met het besluit van&#13;
3 augustus 2004 helderheid willen verschaffen. Met betrekking tot de heffing over de&#13;
tijdens leven, de bij uiterste wil toegekende beloningen voor verrichte werkzaamheden&#13;
en het door de wetgever toegekende salaire différé schenkt het besluit ‘klare&#13;
wijn’, zij het dat – in het bijzonder bij de laatstbedoelde som ineens – situaties denkbaar&#13;
zijn waarin een evenwicht tussen ‘aftrek en heffing’ ontbreekt. Dit wordt in het&#13;
bijzonder veroorzaakt door de gestelde aftrekvoorwaarden.&#13;
</content><legacyfootnotes>* Universitair docent, Centrum voor Notarieel recht, Faculteit der Rechtsgeleerdheid van de Radboud&#13;
Universiteit Nijmegen, estate planner, verbonden aan ScholsBurgerhartSchols estate planners &amp; notarieel-&#13;
juridisch adviseurs te Nijmegen, rechter-plv. rechtbank Arnhem.&#13;
1. Zie – recentelijk – over het salaire différé onder meer, W.J.J.G. Speetjens, ‘De ‘som ineens’ als billijke&#13;
vergoeding voor verrichte arbeid’, Fiscaal Tijdschrift Vermogen juni 2005, p. 24 e.v.; W. Burgerhart,&#13;
Bedrijfsopvolging (preadvies KNB 2005), Den Haag: Sdu Uitgevers 2005, p. 408 e.v.&#13;
2. Zie bijvoorbeeld art. 4:38 en art. 4:74 BW.&#13;
3. In deze bijdrage laat ik de in het huishouden van een ouder verrichte werkzaamheden buiten beschouwing.&#13;
4. Zoals bijvoorbeeld in art. 4:38 lid 2 BW.&#13;
5. Opnieuw een voorbeeld van een erfrechtelijke bepaling waarin de wetgever rekening heeft gehouden&#13;
met de ondernemende erflater. Over deze bepaling recentelijk, W. Burgerhart, Bedrijfsopvolging (preadvies&#13;
KNB 2005), Den Haag: SDU Uitgevers 2005, p. 411 e.v.&#13;
6. Voor de eventuele inkorting van makingen, zie art. 37 lid 5 BW.&#13;
7. Zie daarover bijvoorbeeld, W.D. Kolkman, ‘De sommen ineens en de legitieme portie in het nieuwe&#13;
erfrecht’, WPNR (2003) 6553.&#13;
8. Dit neemt niet weg dat schuldeisers van erflater, die tijdens diens leven een vordering hebben verkregen&#13;
welke niet met zijn dood tenietgaat, wél op de ‘thuiswerker’ voorgaan.&#13;
9. MvT, Kamerstukken II 1981/82, 17 141, nr. 3, p. 36.&#13;
10. Artt. 1:198 en 1:199 BW. Biologisch, niet-erkende kinderen vallen daaronder niet.&#13;
11. Zie W.J.J.G. Speetjens, De ‘som ineens’ als billijke vergoeding voor verrichte arbeid, Fiscaal Tijdschrift&#13;
Vermogen juni 2005, p. 24. Een pleegkind verliest deze hoedanigheid niet indien de opvoeding en verzorging&#13;
is geëindigd door omstandigheden die ook bij een eigen kind tot beëindiging daarvan zouden&#13;
hebben geleid.&#13;
12. In gelijke zin, W.J.J.G. Speetjens, ‘De ‘som ineens’ als billijke vergoeding voor verrichte arbeid’, Fiscaal&#13;
Tijdschrift Vermogen juni 2005, p. 24.&#13;
13. MvT, Kamerstukken II 1981/82, 17 141, nr. 3, p. 39.&#13;
14. Kamerstukken II 1997/98, 17 141, nr. 27, p. 25.&#13;
15. In Boek 4 BW wordt met het begrip ‘making’ een erfstelling of een legaat aangeduid. Zie MvT, Kamerstukken&#13;
II 1962/63, 3771, nr. 6, p. 17.&#13;
16. MvT, Kamerstukken II 1981/82, 17 141, nr. 3, p. 39.&#13;
17. Broekhuijsen-Molenaar 2005 (T &amp; C BW), art. 1:253l BW, aant. 1.&#13;
18. Zie ook Asser-Perrick 6, Deventer: Kluwer 2002, p. 360. Perrick stelt dat de wetgever heeft verzuimd&#13;
rekening te houden met de wet van 6 april 1995 (Stb. 1995, 240) waarin aan de ouders het vruchtgenot&#13;
van arbeidsinkomen is ontnomen. In gelijke zin, W.J.J.G. Speetjens, ‘De ‘som ineens’ als billijke vergoeding&#13;
voor verrichte arbeid’, Fiscaal Tijdschrift Vermogen juni 2005, p. 25; W. Burgerhart, Bedrijfsopvolging&#13;
(preadvies KNB 2005), Den Haag: SDU Uitgevers 2005, p. 410. Van der Burght signaleert overigens dat&#13;
voor deze bepaling nog strijdigheid met de op Nederland rustende verdragsverplichtingen dreigt.&#13;
Gregor van der Burght, ‘Theoretisch beschermd, praktisch misdeeld. De minderjarige in het erfrecht’,&#13;
Fiscaal Tijdschrift Vermogen 2005/2, p. 15.&#13;
19. Zie Asser-Perrick 6, Deventer: Kluwer 2002, p. 360. Perrick concludeert dat de werkzaamheden voor&#13;
een vennootschap onder firma of een commanditaire vennootschap waarvan de ouders de enige vennoten&#13;
waren, wel voor art. 4:36 BW kwalificeren.&#13;
20. In geval van de niet ongebruikelijke omzetting van een eenmanszaak in een B.V., zal het salaire différé&#13;
dan ook slechts kunnen zien op de periode vóór de omzetting.&#13;
21. Besluit van 3 augustus 2004, nr. CPP2004/1121M. In dit besluit worden de besluiten van 13 juli 1944,&#13;
nr. 3 en van 18 december 2000, nr. CPP2000/2723M ingetrokken.&#13;
22. Gevallen die niet onder de goedkeuring vallen, kunnen aan de Staatssecretaris worden voorgelegd.&#13;
23. Zie bijvoorbeeld, Handboek Nieuw Erfrecht (2002), M.J.A. van Mourik, p. 374, 375; T.J. Mellema-&#13;
Kranenburg i.s.m. J.P.M. Stubbé en J.A.M. Klinkert-Cino, Nieuw Erfrecht 2001, nr. 2, p. 22, 23;&#13;
T.J. Mellema-Kranenburg, ‘Bedrijfsopvolging in het nieuwe erfrecht’, Fiscaal Tijdschrift Vermogen&#13;
november 2000, nr. 11, p. 29, 30; W. Burgerhart, M.J. Hoogeveen, ‘Bedrijfsopvolgingsplanning: stel niet&#13;
uit tot morgen, wat u vandaag kunt doen’, WPNR (2001) 6433, p. 171; N.C.G. Gubbels, ‘Enkele vraagen&#13;
knelpunten inzake de fiscale aspecten van het nieuwe erfrecht’, Weekblad voor Fiscaal Recht november&#13;
2002, nr. 6505, p. 1679.&#13;
24. Let wel, het salaire différé ziet niet op de periode waarin de onderneming door de kapitaalvennootschap&#13;
werd gedreven.&#13;
</legacyfootnotes><footnotes><footnote/></footnotes><auteurs>mr. W. Burgerhart</auteurs><published>2005-11-01 00:00:00</published><modified>2005-11-01 00:00:00</modified><editiondate>2005-11-01</editiondate><htmlpath>https://denhollander.info/artikel/4342</htmlpath></article>
</articles></edition>