<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2007</searchword><id>3952</id><udhid>UDH:TvAR/3952</udhid><titel>E.M.M. Forschelen c.s. / lijst der geldelijke regelingen in de ruilverkaveling Land van Thorn (TvAR 2007/5402)</titel><searchwords><searchword>TvAR 7/8/2007</searchword><searchword>TvAR 2007/5402</searchword><searchword>UDH:TvAR/3952</searchword></searchwords><attachments><attachment><name>TvAR_2007_7 8-jurisprudentie.pdf</name><extention>pdf</extention><url>https://denhollander.info/download/3926/ci</url></attachment></attachments><inleiding>&lt;p&gt;[Landinrichtingswet, art. 212] Rechtbank heeft in het bezwaar van reclamanten tegen het plan van toedeling uitdrukkelijk overwogen dat in een nader aangeduide brief van gedeputeerde staten een inspanningsverplichting van de LC gelezen dient te worden en geen resultaatsverplichting. Ondanks de inspanningen van de LC is een bedrijfsverplaatsing niet gelukt. Indien en voor zover reclamanten door de aanwijzing tot reservaatsgebied schade lijden, kan deze niet worden toegeschreven aan de ruilverkaveling. Met name omdat de verplaatsing van het bedrijf van reclamanten niet is gelukt, heeft de LC zich ten behoeve van reclamanten ingespannen om de aanduiding reservaatsgebied van de percelen van reclamant af te voeren. In deze inspanning kan evenwel geen erkenning van aansprakelijkheid voor eventuele schade van reclamanten gevonden worden. Vonnis&lt;/p&gt;</inleiding><content>&lt;p&gt;van de rechtbank Roermond in de zaak van (bezwaarnummer 098): reclamanten: 1. E.M.M. Forschelen, wonende te 6093 GE Heythuysen, L&amp;rsquo;Unionlaan 1, 2. M.W. Forschelen-Cremers, wonende te 6017 BH Thorn, Eind 52, 3. G.M.F. Forschelen, wonende te 6017 BH Thorn, Eind 52, adviseur: mr. Th.J.H.M. Linssen te Tilburg; tegen: De gezamenlijke belanghebbenden in de ruilverkaveling &amp;lsquo;Land van Thorn&amp;rsquo; De bezwaren van reclamant: Ter terechtzitting heeft reclamant zijn bezwaren uitvoerig toegelicht. Het op schrift gestelde betoog is aan dit vonnis gehecht en wordt als hier herhaald en ingelast beschouwd. Kort samengevat zijn reclamanten van mening dat zij schade lijden als gevolg van het tot reservaatgebied aanwijzen van het gebied waar de percelen van reclamanten liggen. De commissie is haar resultaatsverplichting, zoals opgenomen in de brief van Gedeputeerde Staten (GS) van de provincie Limburg van 15 juni 1993, om te komen tot een verplaatsing van het bedrijf van reclamanten niet nagekomen. De provincie Limburg heeft aangegeven dat de aanwijzing tot reservaatsgebied zal worden ongedaan gemaakt. Daarvoor moet eerst nog een procedure worden gevoerd, waartegen bezwaren kunnen worden ingediend. Zolang niet definitief vaststaat dat de aanwijzing er af gaat, blijft het risico op schade bestaan. De beslissing op het in deze procedure ingediende bezwaar zou derhalve kunnen worden opgeschort totdat duidelijk is of de aanwijzing ook definitief wordt afgevoerd. Het standpunt van de Minister van Landbouw, Natuur en Voedselkwaliteit en de Landinrichtingscommissie: De Landinrichtingscommissie heeft zich aangesloten bij het standpunt van de Minister van Landbouw, Natuur en Voedselkwaliteit. Van het door de vertegenwoordiger van de Minister van Landbouw, Natuur en Voedselkwaliteit gevoerde betoog zijn pleitnotities overgelegd. De inhoud daarvan dient als hier herhaald en ingelast te worden beschouwd. Het betoog komt er kort gezegd op neer dat de commissie zich conform de brief van GS van 15 juni 1993 heeft ingespannen om te zoeken naar alternatieve locaties voor het bedrijf van reclamanten. In het in het kader van het plan van toedeling gewezen vonnis van 14 november 2002 heeft de rechtbank uitdrukkelijk overwogen dat de commissie een inspanningsverplichting heeft tot het zoeken van alternatieve locaties voor de verplaatsing van het bedrijf van reclamanten, doch een bedrijfsverplaatsing is niet gelukt. Indien en voor zover reclamanten al schade lijden, is dit een kwestie tussen reclamanten en het bestuursorgaan dat de begrenzing heeft gelegd. Deze schade is niet door of in het kader van de ruilverkaveling ontstaan. Bij het plan van toedeling is de in het reservaatsgebied ingebrachte oppervlakte weer aan reclamanten toebedeeld, zodat, behoudens de circa 50 are extra in het reservaatsgebied toegedeelde grond, inbreng en toedeling gelijk zijn aan elkaar. Er kan dan nimmer sprake zijn van door de verkaveling veroorzaakte schade. Van schade als gevolg van het toedelen van circa 50 are extra in het reservaatsgebied is niet gebleken en daarvan kan ook geen sprake zijn. Het oordeel van de rechtbank: Bij brief van 15 juni 1993 hebben GS naar aanleiding van het door reclamanten tegen het voorontwerp-beheersplan Land van Thorn ingediende bezwaar reclamant G. Forschelen bericht dat zij bij de aanwijzing van het gebied Baarstraat tot reservaatsgebied de hoge natuurwaarden in dit gebied laten prevaleren boven de landbouwbelangen &amp;lsquo;op voorwaarde dat voor het bedrijf van G. Forschelen een passende oplossing gevonden kan worden&amp;rsquo;. Voor deze passende oplossing was een verplaatsing van het bedrijf van reclamanten beoogd, in welk verband de commissie zich heeft uitgesproken alles in het werk te stellen om het bedrijf te verplaatsen. Hoewel reclamanten volharden in hun stelling dat op de commissie een resultaatsverbintenis voor de bedrijfsverplaatsing rustte, heeft de rechtbank reeds op 14 november 2002 in het op het bezwaar van reclamanten tegen het plan van toedeling gewezen vonnis uitdrukkelijk overwogen dat in de hiervoor genoemde de brief van 15 juni 1993 van GS een inspanningsverplichting van de commissie gelezen dient te worden en geen resultaatsverplichting. De rechtbank heeft in dat vonnis voorts overwogen dat aannemelijk is geworden dat de commissie zich heeft ingespannen in het zoeken naar alternatieve locaties, doch een bedrijfsverplaatsing niet is gelukt. Voor zover het bezwaar is gegrond op de gestelde resultaatsverbintenis, kan dit op grond van het vorenstaande niet leiden tot honorering van het bezwaar. Naar het oordeel van de rechtbank staat vast dat het gebied Baarstraat in het kader van het beheersplan Land van Thorn door GS is aangewezen tot reservaatsgebied. Bij de behandeling van het bezwaar op de zitting van 11 januari 2006 is gebleken dat de commissie GS bij deze aanwijzing heeft geadviseerd. Gesteld noch gebleken is dat de commissie bij dit advies fouten heeft gemaakt dan wel anderszins daarbij tekort is geschoten, waardoor reclamanten schade hebben geleden, zodat ook daarin geen aansprakelijkheid voor de commissie voor eventuele schade van reclamanten gevonden kan worden. Indien en voor zover reclamanten door de aanwijzing tot reservaatsgebied schade lijden, kan deze niet worden toegeschreven aan de ruilverkaveling. In dat verband merkt de rechtbank nog op dat in de brief van 15 juni 1993 van GS is aangegeven dat &amp;lsquo;de vrees voor beperkingen in het kader van de Relatienota ongegrond is&amp;rsquo; en voorts &amp;lsquo;dat de aanwijzing van reservaatsgebied geen aantoonbare negatieve gevolgen voor de waarde van de grond heeft&amp;rsquo;. Met name omdat de verplaatsing van het bedrijf van reclamanten niet is gelukt heeft de commissie zich ten behoeve van reclamanten ingespannen om de aanduiding reservaatsgebied, thans geheten Nieuwe natuur particulier beheer, van de percelen van reclamanten af te voeren. Daarover zal mogelijk nog een procedure gevoerd moeten worden, waarvan de uitkomst op dit moment nog ongewis is. In deze inspanningen kan evenwel geen erkenning van aansprakelijkheid voor eventuele schade van reclamanten gevonden worden. Voor opschorting van het definitief maken van de lijst der geldelijke regelingen dan wel het treffen van een voorziening voor reclamanten voor het geval dat de aanwijzing tot reservaatsgebied, toch gehandhaafd blijft, ziet de rechtbank op grond van al het vorenstaande geen aanleiding. Reclamanten zullen in hun bezwaar niet-ontvankelijk worden verklaard, nu eventuele schade van reclamanten niet door of in het kader van de ruilverkaveling is ontstaan. De kosten van het geding In de omstandigheden van het geding vindt de rechtbank termen om de kosten te compenseren zoals hierna is bepaald. Beslissing De rechtbank: verklaart reclamanten niet-ontvankelijk in hun bezwaar; compenseert de proceskosten tussen partijen in die zin dat iedere partij de eigen kosten draagt.&lt;/p&gt;</content><legacyfootnotes/><footnotes><footnote/></footnotes><auteurs/><published>2007-07-01 00:00:00</published><modified>2017-06-12 12:37:10</modified><editiondate>2007-07-01</editiondate><htmlpath>https://denhollander.info/artikel/3952</htmlpath></article>
</articles></edition>