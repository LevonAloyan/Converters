<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2018</searchword><id>15289</id><udhid>UDH:TvAR/15289</udhid><titel>Pacht - Hof Arnhem-Leeuwarden, 1 mei 2018,  ECLI:NL:GHARL:2018:4130  (Bloemsma/Bloemsma –Leegstra) (TvAR 2018/5956)</titel><searchwords><searchword>TvAR 12/2018</searchword><searchword>TvAR 2018/5956</searchword><searchword>UDH:TvAR/15289</searchword></searchwords><attachments><attachment><name>20140.pdf</name><extention>pdf</extention><url>https://denhollander.info/download/20140/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, E.B. Knottnerus en H.L. Wattel en de deskundige leden ing. P. Kerkstra en ir. H.B.M. Duenk)&lt;/p&gt;&lt;p class="annotator"&gt;Met noot D.W. Bruil&lt;/p&gt;&lt;h3&gt;Bedrijfsmatige landbouw&lt;/h3&gt;&lt;p&gt;[Burgerlijk Wetboek, art. 7:312]&lt;/p&gt;&lt;p&gt;Gelet op alle feiten en omstandigheden in onderling verband bezien en met inachtneming van de geldende gezichtspunten oordeelt het hof dat de stelling van verpachtster dat geen sprake meer is van bedrijfsmatige landbouw, niet opgaat.&lt;/p&gt;&lt;p&gt;arrest van de pachtkamer in de zaak van&lt;/p&gt;&lt;p&gt;1. Lutske Bloemsma, wonende te Morra (gemeente Dongeradeel), 2. Antje Bloemsma, wonende te Beritsum (gemeente Menaldumadeel),&lt;/p&gt;&lt;p&gt;appellanten,&lt;/p&gt;&lt;p&gt;in eerste aanleg: eiseressen,&lt;/p&gt;&lt;p&gt;hierna: Bloemsma,&lt;/p&gt;&lt;p&gt;advocaat: mr. J.H. van Vliet,&lt;/p&gt;&lt;p&gt;tegen:&lt;/p&gt;&lt;p&gt;Jantje Bloemsma-Leegstra,&lt;/p&gt;&lt;p&gt;wonende te De Westereen (gemeente Dantumadeel),&lt;/p&gt;&lt;p&gt;geïntimeerde,&lt;/p&gt;&lt;p&gt;in eerste aanleg: gedaagde,&lt;/p&gt;&lt;p&gt;hierna: Bloemsma-Leegstra,&lt;/p&gt;&lt;p&gt;advocaat: mr. E.H.M. Harbers.&lt;/p&gt;&lt;h3&gt;1 Het verdere verloop van het geding in hoger beroep&lt;/h3&gt;&lt;p&gt;Het hof neemt de inhoud van het tussenarrest van 16 januari 2018 hier over.&lt;/p&gt;&lt;p&gt;1.1 Het verdere verloop blijkt uit:&lt;/p&gt;&lt;p&gt;- het proces-verbaal van comparitie van 29 maart 2018.&lt;/p&gt;&lt;p&gt;1.2 Vervolgens heeft het hof arrest bepaald.&lt;/p&gt;&lt;p&gt;1.3 Bloemsma vordert in het hoger beroep - kort samengevat - het vonnis van 4 april 2017 te vernietigen en alsnog de pachtovereenkomst te ontbinden met veroordeling van Bloemsma-Leegstra om het gepachte op te leveren en in de kosten van beide instanties.&lt;/p&gt;&lt;h3&gt;2 De vaststaande feiten&lt;/h3&gt;&lt;p&gt;Het hof gaat in hoger beroep uit van de volgende feiten:&lt;/p&gt;&lt;p&gt;2.1 De ouders van Bloemsma bezaten een boerderij met ongeveer 35 hectaren land bij Driesum. Het gezin bestond uit vier kinderen, de zussen Bloemsma en de broers P. Bloemsma en F. Bloemsma. Bloemsma heeft samen met P. Bloemsma door vererving percelen weiland, kadastraal bekend gemeente Akkerwoude, sectie O, nrs 3 en 4, groot 23.08.84 ha verworven (hierna: de percelen). F. Bloemsma heeft de boerderij met ongeveer 11 ha verkregen.&lt;/p&gt;&lt;p&gt;2.2 F. Bloemsma pachtte van zijn vader met ingang van 12 mei 1986 de percelen op basis van een goedgekeurde pachtovereenkomst. Ingevolge artikel 158 Landinrichtingswet is op 8 juni 2004 tussen Bloemsma en P. Bloemsma als verpachters en F. Bloemsma als pachter een nieuwe pachtovereenkomst met betrekken tot de percelen tot stand gekomen. De pachtprijs bedroeg in 2016 en 2017 € 15.472 op jaarbasis.&lt;/p&gt;&lt;p&gt;2.3 F. Bloemsma voerde een melkveebedrijf. In 1997 is Bloemsma-Leegstra voltijds in het bedrijf gaan meewerken. F. Bloemsma is in november 2004 door een verkeersongeluk om het leven gekomen. Bloemsma-Leegstra was op dat moment 46 jaar oud en hun kinderen hadden een leeftijd van 7 en 10 jaar. In 2005 is Bloemsma-Leegstra gestopt met de melkveehouderij en is zij een jongvee opfokbedrijf en schapenhouderij gestart. Het melkquotum heeft zij verkocht en de opbrengst gedeeld met Bloemsma.&lt;/p&gt;&lt;p&gt;2.4 In 2015 heeft P. Bloemsma zijn aandeel in de percelen verkocht aan Bloemsma.&lt;/p&gt;&lt;p&gt;2.5 In 2016 heeft Bloemsma-Leegstra het jongveebedrijf beëindigd en zich volledig gericht op de schapenhouderij. Zij heeft de boerderij met 11 ha grond te Driesum verkocht aan D. van der Beek en een burgerwoning gekocht in De Westereen.&lt;/p&gt;&lt;p&gt;2.6 Van der Beek heeft een loonbedrijf in Driesum. Op basis van een gebruikersovereenkomst tussen Van der Beek en Bloemsma-Leegstra is Bloemsma-Leegstra gerechtigd om gedurende tien jaren (mei 2016 – mei 2026) in de lammertijd en bij extreme weersituaties 1000 m² schuurruimte te gebruiken om niet. Daarnaast mag zij schuurruimte gebruiken voor de opslag van ruwvoer en strooisel. Voor de bewerking van de percelen kan zij gebruikmaken van loonwerk van Van der Beek.&lt;/p&gt;&lt;p&gt;2.7 Per 1 mei 2016 heeft Bloemsma-Leegstra 303 schapen verworven. Per 1 januari 2017 had zij 113 schapen en nog 75 schapen uitgeschaard. Op 1 april 2017 had zij dertig rammen en 120 drachtige ooien. Die 120 ooien hebben 204 lammeren geworpen. Bloemsma-Leegstra streeft ernaar om een schapenhouderij met 300-350 schapen te gaan exploiteren.&lt;/p&gt;&lt;h3&gt;3 Het geschil en de beslissing in eerste aanleg&lt;/h3&gt;&lt;p&gt;3.1 Bloemsma heeft in eerste aanleg de ontbinding van de pachtovereenkomst gevorderd op de gronden dat van een bedrijfsmatige exploitatie geen sprake meer is, Bloemsma-Leegstra grasgewas heeft verkocht en zij in strijd met de overeengekomen bestemming in de pachtovereenkomst agrarische natuurpakketten heeft.&lt;/p&gt;&lt;p&gt;3.2 De pachtkamer heeft bij vonnis van 4 april 2017 de vordering afgewezen en Bloemsma veroordeeld in de proceskosten van Bloemsma-Leegstra.&lt;/p&gt;&lt;h3&gt;4 De beoordeling van het hoger beroep&lt;/h3&gt;&lt;p&gt;4.1 In hoger beroep is de vordering van Bloemsma toegespitst op de stelling dat geen sprake is van bedrijfsmatige landbouw. De vraag die dus moet worden beantwoord is of Bloemsma-Leegstra na de beëindiging van het jongveebedrijf en de verkoop van de boerderij met 11 ha grond op het gepachte nog een agrarische onderneming drijft die voldoet aan de eisen van bedrijfsmatig gebruik.&lt;/p&gt;&lt;p&gt;4.2 Mede tegen de achtergrond van de wetsgeschiedenis van artikel 7:312 Burgerlijk Wetboek veronderstelt een bedrijfsmatige exploitatie van het gepachte dat sprake is van een complex van economische activiteiten, gericht op winst door uitoefening van de landbouw. Voor de vraag of daarvan sprake is, zijn de navolgende gezichtspunten in het bijzonder van belang: -de omvang van het bedrijf en de onderlinge samenhang tussen de diverse bedrijfsactiviteiten; - de vraag of de voor toekomstige winstkansen noodzakelijke investeringen plaatsvinden; - het redelijkerwijs te verwachten ondernemingsrendement; - de vraag of de gebruiker een hoofdfunctie buiten de landbouw heeft een en ander in onderlinge samenhang te beschouwen en met inachtneming van de overige omstandigheden van het geval.&lt;/p&gt;&lt;p&gt;4.3 Op de verpachter die ontbinding vordert, rust de stelplicht en, bij betwisting, de bewijslast van zijn stelling dat de pachter tekortschiet door geen bedrijfsmatig gebruik te maken van het gepachte. Dat neemt niet weg dat indien er aanleiding bestaat tot twijfel omtrent de vraag of de pachter het gepachte nog bedrijfsmatig exploiteert, de pachter gehouden kan zijn om ter motivering van zijn betwisting van de stellingen van de verpachter feitelijke gegevens te verschaffen, teneinde de verpachter aanknopingspunten voor eventuele bewijslevering te verschaffen. Het is immers bij uitstek de pachter die inzicht heeft in en toegang tot gegevens met betrekking tot de bedrijfsvoering, waaronder boekhoudrapporten en gecombineerde opgaven.&lt;/p&gt;&lt;p&gt;4.4 Het hof heeft in dat kader in het tussenarrest voorafgaand aan de comparitie van partijen Bloemsma-Leegstra opgedragen de opgave gewaspercelen behorende tot de gecombineerde opgave over de jaren 2015, 2016 en 2017 en de boekhoudrapporten van de onderneming over de laatste drie jaren over te leggen. Bloemsma-Leegstra heeft daar ten dele aan voldaan. Zij heeft de gecombineerde opgaven over voormelde jaren overgelegd maar de boekhoudstukken slechts tot en met het jaar 2015. Resultaten over de jaren 2016 en 2017 zijn volgens Bloemsma-Leegstra nog niet beschikbaar, althans niet representatief. Zij heeft toegelicht dat 2016 gezien moet worden als een overgangsjaar dat niet representatief kan zijn voor (de resultaten van) de bedrijfsvoering. Zij heeft de opbrengsten voor de komende jaren geprognosticeerd en komt dan op een verwachte netto opbrengst van € 9.000 bij 200 ooien tot € 23.000 per jaar als de schapenhouderij een omvang van 350 ooien heeft bereikt (rapport H. Hofstee van D&amp;U Advies B.V. van 2 oktober 2017, productie 3 bij memorie van antwoord). De cijfers over 2017 zijn nog niet verwerkt door de boekhouder; het boekjaar loopt (nu) van mei tot mei, aldus Bloemsma-Leegstra. Ter zitting heeft zij schattenderwijs het nettoresultaat 2017 op € 9.600 begroot. Daarnaast heeft Bloemsma-Leegstra stallijsten over de jaren 2016 en 2017 en foto’s van het bedrijf van Bloemsma-Leegstra in de schuur van Van der Beek tijdens de lammertijd overgelegd.&lt;/p&gt;&lt;p&gt;4.5 Het hof oordeelt als volgt. Bloemsma-Leegstra beschikt over 23 ha waarop zij schapen kan weiden en over een duurzame voorziening voor het aflammeren. Zij heeft tussen 200 en 300 schapen. Ter zitting heeft zij toegelicht dat ze op de oude locatie nog een tractor en wagens heeft en een deel van de bewerking van de percelen daarmee zelf doet. Haar kosten zijn laag omdat zij gratis gebruik kan maken van de schuur met toebehoren van Van der Beek. Voor het loonwerk moet zij wel betalen, zij schat dat op € 4.000 per jaar. Het saldo per ooi zal, vanwege de sobere en eenvoudige werkwijze en lage kosten, gemiddeld iets hoger liggen dan de door Bloemsma overgelegde KWIN-cijfers. Op basis van de verwachte opbrengsten voor 2017 en de volgende jaren, zal Bloemsma-Leegstra met de schapenhouderij een inkomen van gemiddeld € 1.000 per maand kunnen genereren in aanvulling op haar weduwenpensioen van € 800.&lt;/p&gt;&lt;p&gt;4.6 Ook zonder boekhoudstukken over de jaren 2016 en 2017 acht het hof de actuele bedrijfsvoering, de toekomstige mogelijkheden en het redelijkerwijs te verwachten ondernemingsrendement aldus voldoende toegelicht. Er zijn geen of onvoldoende aanknopingspunten door Boersma aangereikt om aan de uiteenzetting van Bloemsma-Leegstra te twijfelen. De omstandigheid dat Bloemsma-Leegstra een positief saldo van € 265.000 zou hebben overgehouden aan de verkoop van de boerderij en de aankoop van de woning is dat in elk geval niet. Die omstandigheid brengt slechts mee dat Bloemsma een liquide buffer heeft die zij voorheen niet bezat. Niet bestreden is voorts dat Bloemsma-Leegstra geen pensioenvoorziening heeft opgebouwd, waarvoor zij de buffer te zijner tijd kan aanwenden. Ook de afstand tussen de schuur te Driesum en de woning te De Westereen (11 minuten per auto) is niet onoverkomelijk, terwijl Bloemsma-Leegstra in de lammertijd ook kan rekenen op hulp van (het personeel van) Van der Beek ter plaatse.&lt;/p&gt;&lt;p&gt;4.7 Daarnaast wordt onderhavige zaak daardoor gekenmerkt dat Bloemsma-Leegstra na het overlijden van haar man de intensieve melkveehouderij heeft gestopt. Zolang de kinderen (thans 21 en 23 jaar) thuis waren heeft zij een jongveebedrijf gevoerd. Zij heeft (thans 59 jaar) de werkzaamheden op het jongvee opfokbedrijf en de kosten en het onderhoud aan de bedrijfsgebouwen, die dateren uit de tijd van de wederopbouw, vervolgens te zwaar bevonden. De aankoop van de boerderij door Van der Beek in 2016 en de terbeschikkingstelling van zijn schuurruimte heeft haar de mogelijkheid geboden (volledig) over te schakelen op een schapenhouderij en te voorzien in een passende woning voor de toekomst. Haar maatschappelijk bestaan als boerin heeft zij zo kunnen handhaven en dit is nog steeds afhankelijk van het gepachte. De werkzaamheden zijn voor haar nu te overzien en zij genereert een bescheiden inkomen dat (mede) noodzakelijk is om in haar levensonderhoud te voorzien en haar levensstandaard te verbeteren. Door de bijstand van Van der Beek, de aard van het bedrijf en de leeftijd van Bloemsma-Leegstra is het niet reëel thans (grote) investeringen te verwachten.&lt;/p&gt;&lt;p&gt;4.8 Gelet op alle feiten en omstandigheden in onderling verband bezien en met inachtneming van de hiervoor vermelde gezichtspunten oordeelt het hof dat de stelling van Bloemsma dat geen sprake meer is van bedrijfsmatige landbouw, niet opgaat. Dat betekent dat er geen grondslag is voor ontbinding van de pachtovereenkomst en de vordering door de pachtkamer in eerste aanleg terecht is afgewezen. Het verwijt van Bloemsma dat Bloemsma-Leegstra vele jaren grasgewas heeft verkocht en/of de percelen aan derden in gebruik heeft gegeven, is in het hoger beroep niet nader toegelicht en wordt reeds daarom gepasseerd.&lt;/p&gt;&lt;p&gt;4.9 Aan bewijslevering wordt niet toegekomen, nog daargelaten dat een bewijsaanbod van Bloemsma ontbreekt.&lt;/p&gt;&lt;p&gt;Slotsom&lt;/p&gt;&lt;p&gt;4.10 Het hoger beroep faalt zodat het bestreden vonnis moet worden bekrachtigd. Als de in het ongelijk te stellen partij zal het hof Bloemsma in de kosten van het hoger beroep veroordelen. De kosten voor de procedure in hoger beroep aan de zijde van Bloemsma-Leegstra zullen worden vastgesteld op € 313 aan griffierecht en op € 2.148 aan salaris advocaat (2 punten x tarief II).&lt;/p&gt;&lt;h3&gt;5 De beslissing&lt;/h3&gt;&lt;p&gt;Het hof, recht doende in hoger beroep:&lt;/p&gt;&lt;p&gt;bekrachtigt het vonnis van de pachtkamer te Leeuwarden (rechtbank Noord Nederland) van 4 april 2017;&lt;/p&gt;&lt;p&gt;veroordeelt Bloemsma in de kosten van het hoger beroep, tot aan deze uitspraak aan de zijde van Bloemsma-Leegstra vastgesteld op € 313 voor griffierecht en op € 2.148 voor salaris overeenkomstig het liquidatietarief.&lt;/p&gt;&lt;h3&gt;Noot&lt;/h3&gt;&lt;p&gt;Veel uitspraken over het begrip “bedrijfsmatigheid” uit art. 7:312 BW zijn er niet, nog geen twintig sinds de invoering ervan in 2007. In dit geval gaat het kennelijk om een ontbinding (art. 7:376 BW). Harbers (Tien jaar titel 7.5 in het Burgerlijk Wetboek, &lt;span class="italic"&gt;TvAR&lt;/span&gt; 2017/10 concludeerde al: ‘&lt;span class="italic"&gt;Analyse van de rechtspraak laat zien dat het moeilijk is om hier een echte lijn in te ontdekken. Het is erg casuïstisch. Het lijkt er wel op dat de lat niet erg hoog wordt gelegd, met andere woorden: er is redelijk snel sprake van bedrijfsmatige landbouw. Ook het exploiteren van kleine, marginale bedrijven worden als bedrijfsmatige landbouw gezien. Het feit dat een pachter een volledig hoofdfunctie buiten de landbouw heeft, is op zich geen reden om te oordelen dat er geen sprake is van bedrijfsmatige landbouw, ook niet als de inkomsten uit de landbouw relatief beperkt zijn&lt;/span&gt;.’ Het beeld dat de lat niet erg hoog ligt voor bedrijfsmatigheid wordt in bovenstaand arrest bevestigd. Het gaat om 23 hectare pachtgrond die met schapen (200 a 300) wordt geëxploiteerd, hetgeen een inkomen van ongeveer € 12.000 per jaar zal gaan opleveren. De voorgeschiedenis vermeldt onder meer dat de pachtster in 2004 weduwe is geworden, het melkveebedrijf dat zij samen met haar man exploiteerde afbouwde, vanaf 2005 een jongvee en schapen opfokbedrijf is gestart en in 2016 geheel op schapen is overgeschakeld. Het melkquotum was al in 2005 verkocht, de boerderij met 11 hectare eigen grond is in 2016 verkocht. Resteert derhalve de pachtgrond en het gratis gebruik van een schuur voor het aflammeren.&lt;/p&gt;&lt;p&gt;Als het over bedrijfsmatige landbouw gaat zijn twee overwegingen zo langzamerhand standaard: de ‘gezichtspunten’ van Boetzelaer/Weenink (r.o. 4.2) en een passage over het bewijs (r.o. 4.3.). Genoemde gezichtspunten komen nauwelijks terug in de verdere uitspraak; ‘de omvang van het bedrijf en de onderlinge samenhang tussen de diverse bedrijfsactiviteiten’ wordt verder niets meer gezegd, naast hetgeen hiervoor is vermeld. Over investeringen bijvoorbeeld wordt niet meer naar voren gebracht dan dat ‘het niet reëel (is) thans (grote) investeringen te verwachten’. Ook het ‘redelijkerwijs te verwachten ondernemingsrendement’ is natuurlijk zeer beperkt, het vormt een ‘aanvulling op haar weduwenpensioen’ (r.o. 4.5), overigens niet geheel te verwaarlozen. Ik begrijp dat het om ‘gezichtspunten’ gaat en niet om harde criteria. Ik ken het dossier ook niet en weet niet wat ter zitting is verhandeld; wellicht dat daar de gezichtspunten uitvoerig aan de orde zijn geweest. Niettemin zou ik er toch voor willen pleiten om in rechterlijke uitspraken meer systematisch aan te geven welke rol deze gezichtspunten nu precies spelen. En misschien moet het daar niet bij blijven en zou er ook eens gekeken kunnen worden naar andere rechtsgebieden, waar het begrip ‘bedrijfmatigheid’ ook een rol speelt, zoals in de rechtspraak over art. 1.1 Wet milieubeheer rond de ‘inrichting’ (elke door de mens bedrijfsmatig of in een omvang alsof zij bedrijfsmatig was, ondernomen bedrijvigheid). De rechtsontwikkeling hoeft niet stil te staan bij het gegeven dat de wetgever geen duidelijke omschrijving heeft gegeven en dat de parlementaire geschiedenis slechts vage gezichtspunten heeft opgeleverd.&lt;/p&gt;&lt;p&gt;De overweging (4.3) over het bewijs is ook standaard. De verpachter moet stellen en bewijzen, maar de pachter moet gegevens aandragen om dat mogelijk te maken. Men zou menen dat een pachter die de gevraagde gegevens (gecombineerde opgave en jaarrekeningen over de laatste drie jaar) niet levert, daarvoor wordt afgestraft, maar dat is in deze casus geenszins het geval. Zie rechtsoverweging 4.6: ook zonder die gegevens acht het hof de actuele bedrijfsvoering voldoende toegelicht. &lt;/p&gt;&lt;p&gt;D.W. Bruil &lt;/p&gt;</content><legacyfootnotes/><footnotes><footnote/></footnotes><auteurs>D.W. Bruil</auteurs><published>2018-12-19 14:42:54</published><modified>2020-10-22 08:37:49</modified><editiondate>2018-12-19</editiondate><htmlpath>https://denhollander.info/artikel/15289</htmlpath></article>
</articles></edition>