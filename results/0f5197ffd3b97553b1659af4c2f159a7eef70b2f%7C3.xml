<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2002</searchword><id>4634</id><udhid>UDH:TvAR/4634</udhid><titel>Fase / Fase (TvAR 2002/5098)</titel><searchwords><searchword>TvAR 3/2002</searchword><searchword>TvAR 2002/5098</searchword><searchword>UDH:TvAR/4634</searchword></searchwords><attachments><attachment><name>2002_nr 3_Rechtspraak_5098.pdf</name><extention>pdf</extention><url>https://denhollander.info/download/4579/ci</url></attachment></attachments><inleiding>[Pachtwet art. 39]&#13;
&#13;
Verzoek tot verlenging pachtovereenkomst&#13;
van pachter wordt afgewezen op de grond&#13;
dat pachter sedert 1 januari 1996 een&#13;
vennootschap onder firma is aangegaan&#13;
met zijn drie zoons en dat uit de vennootschapsakte&#13;
lijkt te volgen en door pachter&#13;
wordt erkend, dat het gebruik en genot van&#13;
het gepachte vanaf die datum aan de&#13;
vennootschap toekomt.&#13;
Door zonder instemming van de verpachter&#13;
het gebruik van de onderhavige gronden in&#13;
te brengen in de vennootschap onder firma&#13;
heeft de pachter aan zijn zoons een mate&#13;
van zeggenschap over de exploitatie van&#13;
het gepachte gegeven, welke het hof niet&#13;
verenigbaar acht met goed pachterschap.&#13;
Het Hof onderschrijft dan ook het oordeel&#13;
van de pachtkamer van het kantongerecht.&#13;
Ten overvloede wordt overwogen dat het&#13;
gestelde eigen gebruik door de verpachter&#13;
als uitvoerbaar en ernstig gemeend moet&#13;
worden beschouwd. Aangezien in casu&#13;
geen sprake is van ernstige aantasting van&#13;
de grondslag van het maatschappelijk&#13;
bestaan van pachter zou het pachtverlengingsverzoek&#13;
ook op grond van artikel 41 van de&#13;
Pachtwet moeten worden afgewezen.</inleiding><content>BESCHIKKING IN DE ZAAK VAN:&#13;
Pieter Andries Fase, wonende te Poortvliet,&#13;
gemeente Tholen,&#13;
appellant,&#13;
procureur mr J.M.J. Huver,&#13;
tegen&#13;
Marinus Willem Fase, wonende te Sint Annaland,&#13;
gemeente Tholen,&#13;
geïntimeerde,&#13;
procureur: mr B. Peek.&#13;
1 Het geding in eerste aanleg&#13;
1.1 De pachtkamer van het kantongerecht te&#13;
Zierikzee heeft op 21 mei 1999 tussen partijen&#13;
een beschikking gegeven, waarbij het verzoek&#13;
tot verlenging van de tussen appellant – verder&#13;
ook te noemen pachter – en geïntimeerde&#13;
– verder ook te noemen verpachter – bestaande&#13;
en behoudens verlenging op 31 december 2000&#13;
eindigende pachtovereenkomst met betrekking&#13;
tot twee percelen bouwland, kadastraal&#13;
bekend gemeente Sint Annaland, sectie H,&#13;
nummer 834, groot 5.81.80 ha en Sectie H,&#13;
nummer 1068 (gedeeltelijk), groot 2.24.30 ha,&#13;
is afgewezen.&#13;
1.2 Voormelde beschikking is gegeven uit overweging&#13;
dat pachter het gepachte zonder toestemming&#13;
van verpachter heeft ingebracht in&#13;
een vennootschap onder firma en dat pachter&#13;
zich aldus niet als goed pachter heeft gedragen.&#13;
2 Het geding in hoger beroep&#13;
2.1 Appellant is bij een op 18 juni 1999 per fax&#13;
en 22 juni 1999 in origineel ter griffie van het&#13;
hof ingekomen beroepschrift in hoger beroep&#13;
gekomen van voormelde beschikking, met het&#13;
verzoek dat het Hof de onderhavige pachtovereenkomst&#13;
met ingang van 1 januari 2001&#13;
zal verlengen voor de wettelijke duur van zes&#13;
jaren en geïntimeerde zal veroordelen in de&#13;
kosten van de procedure in beide instanties.&#13;
2.2 Verpachter heeft bij een op 19 juli 1999&#13;
per fax en 22 juli 1999 per post ter griffie van&#13;
het hof ingekomen verweerschrift verweer&#13;
gevoerd met conclusie dat het hof de beschikking,&#13;
waarvan beroep, zal bevestigen, kosten&#13;
rechtens.&#13;
2.3 Op 22 november 1999 heeft in raadkamer&#13;
van het hof een mondelinge behandeling van&#13;
het hoger beroep plaats gehad, waarbij aanwezig&#13;
waren appellant in persoon, bijgestaan door&#13;
mr drs P.A. de Hoog, advocaat te Amsterdam&#13;
en de verpachter in persoon vergezeld van&#13;
zijn echtgenote, bijgestaan door mr J. Mikes,&#13;
advocate te Goes en mr ir J.L. Mieras.&#13;
2.4 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten, aan&#13;
de hand van – aan het hof overgelegde – pleitaantekeningen,&#13;
nader hebben toegelicht.&#13;
2.5 Vervolgens heeft de raadsman van appellant&#13;
bij op 14 februari 2000 ter griffie van het&#13;
hof ingekomen akte nadere informatie verstrekt&#13;
en aanvullende stukken in geding gebracht.&#13;
Bij op 1 februari 2000 ter griffie van het hof&#13;
ingekomen akte had de raadsvrouwe van verpachter&#13;
reeds op de haar op voorhand toegezonden&#13;
akte van appellant gereageerd.&#13;
3 De grieven&#13;
De door appellant aangevoerde grieven tegen&#13;
de beschikking, waarvan beroep, luiden als&#13;
volgt:&#13;
Grief 1&#13;
Ten onrechte overweegt de pachtkamer dat&#13;
het verweer van geïntimeerde dat appellant&#13;
het gepachte zonder toestemming heeft ingebracht&#13;
in een vennootschap onder firma en&#13;
daardoor zich niet als een goed pachter heeft&#13;
gedragen, gegrond is.&#13;
Grief 2&#13;
Ten onrechte overweegt de pachtkamer dat&#13;
het verlengingsverzoek moet worden afgewezen&#13;
en de pachtkamer niet toekomt aan de&#13;
beoordeling van de vraag of er zich nog een&#13;
bijzonder geval voordoet.&#13;
Grief 3&#13;
Ten onrechte heeft de pachtkamer appellant&#13;
veroordeeld in de proceskosten.&#13;
4 De vaststaande feiten&#13;
In hoger beroep kan van de volgende feiten&#13;
– als gesteld en erkend of door de wederpartij&#13;
niet of onvoldoende betwist – als vaststaand&#13;
worden uitgegaan:&#13;
4.1 Bij vonnis van de pachtkamer van het kantongerecht&#13;
te Zierikzee van 18 februari 1994 is&#13;
schriftelijk vastgelegd een pachtovereenkomst&#13;
tussen geïntimeerde als verpachter en appellant&#13;
als pachter ter zake van de onder 1.1 vermelde&#13;
percelen, ingaande januari 1983. De&#13;
overeenkomst is door de grondkamer voor&#13;
Zeeland goedgekeurd op 7 oktober 1994.&#13;
4.2 Bij brief van 25 november 1998 heeft verpachter&#13;
aan pachter te kennen gegeven geen&#13;
verlenging van de pachtovereenkomst te wensen,&#13;
omdat hij de grond zelf in gebruik wenst&#13;
te nemen.&#13;
5 De mondelinge behandeling&#13;
Ter zitting van het hof is – niet of onvoldoende&#13;
weersproken – onder meer verklaard (zakelijk&#13;
weergegeven):&#13;
door de pachter:&#13;
dat hij 56 jaar oud en gehuwd is; dat hij en&#13;
zijn vrouw vier zoons hebben in de leeftijd&#13;
van 30, 29, 25 en 24 jaar; dat alleen de jongste&#13;
zoon nog thuis woont en te zijnen laste komt;&#13;
dat de zoons respectievelijk de volgende opleidingen&#13;
hebben genoten: MLS, MTS, MLS, terwijl&#13;
de jongste zoon momenteel een managementopleiding&#13;
volgt in Utrecht; dat zijn&#13;
bedrijf een omvang heeft van 63 ha, waarvan&#13;
22 ha eigendom is en de rest wordt gepacht;&#13;
dat hij naast de 8 ha nu in geschil, nog 8 ha&#13;
dijken pacht van Staatsbosbeheer en 10 ha&#13;
pacht van Domeinen; dat de overige pachtgronden&#13;
eenjarige pachtovereenkomsten betreffen;&#13;
dat hem niets bekend is omtrent 16 ha die&#13;
hij van zijn overleden schoonvader zou pachten;&#13;
dat hij wel 1 ha pacht van zijn schoonmoeder;&#13;
dat zijn oudste zoon 50 ha pacht via&#13;
een éénmalige pachtovereenkomst welke deze&#13;
zoon geheel voor eigen rekening bewerkt; dat&#13;
de grond in geschil op ca. 1 km is gelegen van&#13;
de bedrijfsgebouwen; dat zijn bedrijf bestaat&#13;
uit 53 ha akkerbouwgronden en 10 ha dijken;&#13;
dat hij de exacte omvang van zijn bietenquotum&#13;
niet paraat heeft doch dat het suikerbietenquotum&#13;
overeenkomt met ca. 5 ha suikerbieten;&#13;
dat hij aanvankelijk met zijn vader en&#13;
later ook met zijn broer Marinus een vennootschap&#13;
onder firma heeft gevormd; dat zijn&#13;
broer Marinus in 1983, met terugwerkende&#13;
kracht tot de datum van vader’s overlijden in&#13;
1980, uit de vennootschap is getreden; dat&#13;
Marinus tot 1993 op de loonlijst heeft gestaan&#13;
van de vennootschap; dat zijn drie oudste&#13;
zoons in 1996 tot de vennootschap zijn toegetreden;&#13;
dat zijn accountant de toetreding van&#13;
de zoons heeft geregeld; dat het hem niet&#13;
bekend is of hun toetreding tot de vennootschap&#13;
schriftelijk is vastgelegd; dat alle voorkomende&#13;
werkzaamheden, alle beleids- en&#13;
beheersbeslissingen (ook ten aanzien van de&#13;
pachtgronden in geschil) door hem in gezamenlijk&#13;
overleg met de medevennoten worden&#13;
genomen; dat ieder voor 25% is gerechtigd&#13;
tot de winst van de vennootschap; dat alle&#13;
handelingen in de vennootschap voor gezamenlijke&#13;
rekening worden verricht, met uitzondering&#13;
van de opbrengsten van de 50 ha&#13;
eenmalige pacht, welke door zijn oudste zoon&#13;
buiten de vennootschap worden geëxploiteerd;&#13;
dat de 50 ha van zijn oudste zoon wel&#13;
met behulp van machines van het bedrijf worden&#13;
bewerkt en dat zijn zoon daarvoor een&#13;
rekening ontvangt; dat de gehele machine- en&#13;
werktuigeninventaris tot het loonbedrijf wordt&#13;
gerekend; dat er daarnaast nog een kleine&#13;
kraan is waarmee, eveneens tegen betaling,&#13;
werkzaamheden worden verricht.&#13;
door de verpachter:&#13;
dat hij 45 jaar oud en gehuwd is; dat hij drie&#13;
kinderen heeft, te weten: twee zoons van 16&#13;
en 11 jaar en een dochter van 7 jaar; dat hij de&#13;
lagere landbouwschool heeft doorlopen; dat&#13;
zijn eigen bedrijf bestaat uit 6,77 ha; dat hij op&#13;
deze gronden akkerbouwgewassen, erwten en&#13;
bloemzaden verbouwt; dat op 1,5 ha vaste&#13;
planten worden geteeld; dat op zijn grond een&#13;
loods is geplaatst met de afmetingen 15x20 m;&#13;
dat hij een bouwvergunning heeft gevraagd om&#13;
de loods met een zelfde oppervlakte te mogen&#13;
uitbreiden; dat hij op ca. 1 km afstand van de&#13;
loods woont in Sint Annaland; dat hij nog een&#13;
voltijdse baan heeft bij het waterschap; dat&#13;
deze baan op termijn op de tocht staat, namelijk&#13;
zodra het waterschap een fusie aangaat&#13;
met een ander waterschap op Zuid-Beveland;&#13;
dat hij thans nog niet gehoord heeft dat hij zal&#13;
worden ontslagen; dat, als hij ook de beschikking&#13;
krijgt over de pachtgronden in geschil,&#13;
hij naast andijvie en spruiten ook bloemzaden&#13;
en vaste planten wil gaan telen; dat uit het&#13;
ZLTO-plan blijkt dat in dat geval een winst&#13;
van ƒ 50.000,– te behalen moet zijn; dat hij&#13;
door veel regen en moeilijke aardappeloogst&#13;
in 1999 nog geen intensief tuinbouwbedrijf&#13;
heeft kunnen opstarten; dat hij daarmee in&#13;
2000 een start wil maken; dat in dat bouwplan&#13;
zeker aardappels zullen worden opgenomen&#13;
met een teeltschema van 1:3; dat zijn echtgenote&#13;
werkzaam is als bejaardenverzorgster&#13;
gedurende 24 uur per week; dat de bedrijfsopbrengsten&#13;
in het jaar 1998 naar verwachting&#13;
iets beter zullen zijn dan in 1997, doch dat&#13;
daar tegenover de kosten hoger zullen zijn&#13;
door de afschrijvingen op een aantal nieuwe&#13;
investeringen; dat hij na het verlaten van de&#13;
schoolbanken is opgenomen in de vennootschap&#13;
met zijn vader en broer; dat hij in 1983&#13;
uit de vennootschap is getreden, omdat hij&#13;
niet werd gekend in de te nemen bedrijfsbelissingen;&#13;
dat hij niet wist dat, toen hij in 1983&#13;
uit de vennootschap was getreden, de echtgenote&#13;
van zijn broer tot de vennootschap was&#13;
toegetreden; dat hij steeds pacht ontving uit&#13;
naam van de vennootschap en ten laste van de&#13;
bankrekening van de vennootschap; dat hij&#13;
evenmin wist of kon weten dat in 1996 de&#13;
zoons van zijn broer tot de vennootschap zijn&#13;
toegetreden; dat hij in 1996 nog wel een brief&#13;
aan zijn broer heeft geschreven waarin hij&#13;
heeft verzocht opheldering te verschaffen&#13;
omtrent de bedrijfssituatie; dat zijn broer&#13;
heeft geantwoord dat er niets was gewijzigd;&#13;
dat in 1998 vanwege de ruilverkaveling de&#13;
pachtovereenkomst opnieuw is gesloten, waarbij&#13;
als pachter is genoemd P.A. Fase, zodat hij&#13;
daaruit evenmin kon afleiden dat de zoons&#13;
van zijn broer tot de vennootschap waren toegetreden;&#13;
dat hij wel heeft gezien dat de zoons&#13;
van zijn broer en medewerkers in dienst van&#13;
de vennootschap de landerijen, waaronder de&#13;
grond in geschil, bewerkten; dat hij in 1993&#13;
ontslag heeft genomen wegens een arbeidsconflict;&#13;
dat hij geen suikerbietenquotum op&#13;
zijn naam heeft; dat met de grond in geschil&#13;
ook een suikerbietenquotum samenhangt; dat&#13;
hij mede daarom de grond graag in eigen&#13;
gebruik wenst te nemen; dat bij de verdeling&#13;
van de nalatenschap van zijn ouders de afspraak&#13;
is gemaakt dat, zodra hij, Marinus, een&#13;
bedrijfsomvang van 20 ha zou hebben, zijn&#13;
broer de 8 ha grond in geschil kon kopen&#13;
voor ƒ 25.000,– per ha; dat deze bepaling ook&#13;
in werking treedt, indien hij thans 15 ha zou&#13;
kunnen pachten; dat hij zijn broer in het verleden&#13;
al eens heeft voorgesteld de pachtgrond&#13;
in geschil te kopen; dat zijn broer/pachter&#13;
daartoe destijds niet bereid was en dat hij&#13;
thans niet bereid is een minnelijke schikking&#13;
met zijn broer te beproeven.&#13;
6 Beoordeling van het geschil in&#13;
hoger beroep&#13;
6.1 De pachtkamer van het kantongerecht heeft&#13;
geoordeeld dat de pachter het gepachte zonder&#13;
toestemming heeft ingebracht in een vennootschap&#13;
onder firma en heeft in verband&#13;
hiermee het verlengingsverzoek afgewezen op&#13;
grond van het bepaalde in art. 39 van de&#13;
Pachtwet. De grieven leggen dit oordeel aan&#13;
het hof voor.&#13;
6.2 Bij de nagekomen stukken bevindt zich&#13;
een vennootschapsakte van 22 juli 1999, waarin&#13;
staat vermeld dat op 1 januari 1996 een&#13;
vennootschap onder firma is aangegaan tussen&#13;
de pachter en zijn drie zoons J.L., C.J. en I.M.&#13;
Fase. Uit de vennootschapsakte (art. 4) lijkt te&#13;
volgen, dat het gebruik en genot van de onderhavige&#13;
grond vanaf die datum aan de vennootschap&#13;
toekomt. Uit hetgeen de pachter in zijn&#13;
beroepschrift aanvoert kan ook niet anders&#13;
worden afgeleid dan dat hij dit erkent. Uit de&#13;
overgelegde akte en jaarstukken blijkt voorts,&#13;
dat ieder van de zoons een gelijke stem in de&#13;
vennootschap heeft als pachter, alsmede dat&#13;
alle vennoten een gelijk winstaandeel hebben.&#13;
Indien de inbreng van het gebruik van de&#13;
onderhavige grond zonder instemming van de&#13;
verpachter zou zijn geschied, heeft de pachter&#13;
aldus aan zijn zoons een mate van zeggenschap&#13;
over de exploitatie van de onderhavige&#13;
grond gegeven welke het hof niet verenigbaar&#13;
acht met goed pachterschap. Het hof onderschrijft&#13;
dan ook het oordeel van de pachtkamer&#13;
te dier zake.&#13;
6.3 De pachter heeft gesteld dat de verpachter&#13;
met het gebruik door de vennootschap heeft&#13;
ingestemd. Hij heeft in de toelichting op zijn&#13;
grieven echter niet gewezen op feiten en omstandigheden&#13;
uit het tijdvak vanaf 1 januari&#13;
1996, maar heeft volstaan met het wijzen op&#13;
omstandigheden in de periode 1983-1993,&#13;
toen – naar althans uit de stellingen van de&#13;
pachter lijkt te volgen – sprake zou zijn&#13;
geweest van gebruik door een vennootschap&#13;
tussen de pachter en zijn echtgenote, waarmee&#13;
de verpachter bekend was. Indien al de verpachter&#13;
aldus stilzwijgend met dit gebruik zou&#13;
hebben ingestemd, betekent dit nog niet dat&#13;
daarmee tevens is ingestemd met het gebruik&#13;
door een vennootschap onder firma van de&#13;
pachter met nieuwe vennoten, te weten diens&#13;
drie oudste zoons. Dit laatste kan ook niet&#13;
worden afgeleid uit de (kennelijke) stelling&#13;
van de pachter, dat de verpachter voortdurend&#13;
– en dus ook na 1996 – zonder protest pachtbetalingen&#13;
op naam van “de firma Fase” heeft&#13;
ontvangen en behouden. Uit dit enkele feit&#13;
blijkt immers niet dat de verpachter heeft&#13;
geweten van het medegebruik door nieuwe&#13;
vennoten vanaf 1996.&#13;
Overigens constateert het hof dat in het overgelegde&#13;
vonnis van 18 februari 1994, waarin&#13;
de onderhavige pachtverhouding is vastgelegd,&#13;
de pachter persoonlijk – en niet een vennootschap&#13;
– als partij is vermeld, terwijl uit dat&#13;
vonnis ook niet blijkt van het bestaan van een&#13;
vennootschap of van gebruik door anderen&#13;
dan de pachter zelf in de voorliggende tijd.&#13;
Dit lijkt niet goed te rijmen met de stelling&#13;
van de pachter, dat de grond onafgebroken&#13;
door een “vennootschap-Fase” is gebruikt.&#13;
Voorts wijst het hof in dit verband op de door&#13;
de pachter bij akte van 1 februari 2000 overgelegde&#13;
correspondentie (prod. 6 en 7), waaruit&#13;
blijkt dat de verpachter omtrent de exploitatie&#13;
van het gepachte door de pachter zelf vragen&#13;
heeft gesteld waarop van de zijde van de pachter&#13;
– tegen het licht van het feit dat de vennootschap&#13;
kennelijk begin 1996 reeds bestond –&#13;
een ontwijkend en deels onjuist antwoord lijkt&#13;
te zijn gegeven. Hieruit blijkt in ieder geval&#13;
niet dat de pachter bij die gelegenheid de&#13;
openheid van zaken omtrent het feitelijke&#13;
gebruik van het gepachte, welke onder de&#13;
gegeven omstandigheden van hem kon worden&#13;
gevergd, heeft verschaft.&#13;
Uit het bovenstaande volgt dat de pachter&#13;
weliswaar heeft gesteld dat de verpachter op&#13;
de hoogte is geweest van het gebruik door de&#13;
vennootschap met de zoons, maar – hoewel&#13;
daartoe in de gelegenheid – zijn stelling onvoldoende&#13;
heeft onderbouwd. Het moet er dan&#13;
ook voor worden gehouden dat de pachter&#13;
zonder medeweten – laat staan toestemming –&#13;
van de verpachter een vergaande mate van&#13;
zeggenschap over het pachtobject aan zijn&#13;
zoons heeft verschaft. Daaraan doet niet af dat&#13;
de zoons behoren tot de groep personen die&#13;
op grond van art. 49 van de Pachtwet in de&#13;
plaats kunnen worden gesteld, evenmin als het&#13;
feit dat de pachter in 1999 – toen de onderhavige&#13;
verlengingsprocedure reeds liep – heeft&#13;
gevorderd dat die zoons worden aangemerkt&#13;
als medepachters. Grief I faalt dan ook. De&#13;
pachtkamer van het kantongerecht heeft&#13;
terecht deswege het verlengingsverzoek afgewezen&#13;
en de pachter in de kosten veroordeeld,&#13;
zodat ook de grieven II en III falen.&#13;
6.4 Ten overvloede overweegt het hof nog het&#13;
volgende. De verpachter heeft zich in eerste&#13;
aanleg mede tegen verlenging van de onderhavige&#13;
pachtovereenkomst verzet met het argument&#13;
dat hij de litigieuze grond persoonlijk&#13;
voor een tot de landbouw betrekkelijk doel wil&#13;
gaan gebruiken. Het door hem voorgenomen&#13;
eigen gebruik is naar het oordeel van het hof als&#13;
uitvoerbaar en ernstig gemeend te beschouwen.&#13;
Indien de positie van de pachter in ogenschouw&#13;
wordt genomen, blijkt dat het litigieuze&#13;
perceel qua oppervlakte ruim 13% uitmaakt&#13;
van de totale oppervlakte waarover hij&#13;
thans kan beschikken. De pachter exploiteert&#13;
tezamen met drie zoons naast een landbouwbedrijf&#13;
echter tevens een loonwerkbedrijf,&#13;
waarmee met name in 1998 een aanzienlijke&#13;
bedrijfswinst is behaald. Uit de door de pachter&#13;
overgelegde bedrijfsoverzichten blijkt dat&#13;
in het bedrijf een drietal betaalde krachten&#13;
werkzaam is. Indien de bedrijfsomvang vermindert&#13;
met de in geschil zijnde gronden, kan&#13;
zoveel arbeidskracht vrijkomen dat de arbeidsovereenkomst&#13;
met een of meer van deze betaalde&#13;
krachten kan worden beëindigd. In dat&#13;
geval zou een aanzienlijk besparing van kosten&#13;
worden bereikt, waardoor het inkomensniveau&#13;
van alle gezinnen die uit de vennootschap&#13;
hun bestaansmogelijkheden verkrijgen&#13;
kan worden gehandhaafd. Zelfs indien dan&#13;
belangen van de zoons van de pachter bij&#13;
handhaving van de pacht worden meegewogen&#13;
– waartoe geen aanleiding is, nu zij (nog)&#13;
niet als medepachters kunnen worden aangemerkt&#13;
-, zou geen sprake zijn van een ernstige&#13;
aantasting van de grondslag van het maatschappelijk&#13;
bestaan van de pachter. Een onderzoek&#13;
naar de betekenis van het verpachte voor&#13;
de verpachter is dan niet meer nodig. Ook op&#13;
grond van het bepaalde in art. 41 van&#13;
Pachtwet zou derhalve het verlengingsverzoek&#13;
moeten worden afgewezen.&#13;
7 Slotsom&#13;
7.1 De beschikking, waarvan beroep, moet&#13;
worden bevestigd.&#13;
7.2 De pachter moet als de ook in hoger&#13;
beroep in het ongelijk gestelde partij worden&#13;
veroordeeld in de kosten van deze instantie.&#13;
8 Beslissing&#13;
Het hof, beschikkende in hoger beroep:&#13;
bevestigt de door de pachtkamer van het kantongerecht&#13;
te Zierikzee tussen partijen gegeven&#13;
beschikking van 21 mei 1999, waarvan&#13;
beroep;&#13;
veroordeelt pachter in de proceskosten van&#13;
het hoger beroep, aan de zijde van verpachter&#13;
tot op heden begroot op ƒ 475,– voor verschotten&#13;
en ƒ 3.400,– voor salaris van de procureur.</content><legacyfootnotes/><footnotes><footnote/></footnotes><auteurs/><published>2002-03-01 00:00:00</published><modified>2000-02-22 00:00:00</modified><editiondate>2002-03-01</editiondate><htmlpath>https://denhollander.info/artikel/4634</htmlpath></article>
</articles></edition>