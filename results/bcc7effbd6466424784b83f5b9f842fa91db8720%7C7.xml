<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2020</searchword><id>15954</id><udhid>UDH:TvAR/15954</udhid><titel>Fiscale kroniek 2019</titel><searchwords><searchword>TvAR 1/2020</searchword><searchword>UDH:TvAR/15954</searchword></searchwords><attachments><attachment><name>20795.pdf</name><extention>pdf</extention><url>https://denhollander.info/download/20795/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Gewoontegetrouw willen we in deze kroniek de belangrijkste ontwikkelingen in het afgelopen jaar op agro-fiscaal gebied schetsen. &lt;/p&gt;&lt;p&gt;Uiteraard wordt het beeld van 2019 sterk gedomineerd door de onrust die de stikstofproblematiek met zich mee heeft gebracht, en door de problemen bij de belastingdienst. Maar ‘in het veld’ moet de praktijk gewoon door en hebben diverse dossiers weer de aandacht gevraagd.&lt;/p&gt;&lt;p&gt;Achtereenvolgens zullen we hierna ingaan op wetgeving, beleid en jurisprudentie.&lt;/p&gt;&lt;h3&gt;2. Wetgeving&lt;/h3&gt;&lt;h4&gt;2.1. Belastingplannen 2020 e.v.; tarieven en aftrekposten&lt;/h4&gt;&lt;p&gt;Het Belastingplan 2020 bevat een verdere uitwerking van de plannen die het kabinet Rutte III bij zijn aantreden heeft aangekondigd en die stapsgewijs ingevoerd worden. In de fiscale kroniek van 2018 hebben wij hier uitgebreid over geschreven.[2] De oorspronkelijke plannen zijn echter ondertussen op bepaalde punten gewijzigd en dat is ook terug te vinden in het Belastingplan 2020. Een aantal van deze wijzigingen is ook van belang voor agrarische ondernemers.&lt;/p&gt;&lt;p&gt;Agrarische ondernemers die hun onderneming uitoefenen in de vorm van een eenmanszaak, maatschap of vennootschap onder firma, betalen over hun winst &lt;span class="italic"&gt;inkomstenbelasting&lt;/span&gt; in ‘box 1’. Er zijn ook veel agrarische ondernemers die hun onderneming uitoefenen in de vorm van een BV. De BV moet over haar winst &lt;span class="italic"&gt;vennootschapsbelasting&lt;/span&gt; betalen. Als de winst na vennootschapsbelasting als dividend wordt uitgekeerd, moet de aandeelhouder daarover &lt;span class="italic"&gt;inkomstenbelasting&lt;/span&gt; in ‘box 2’ betalen. &lt;/p&gt;&lt;p&gt;Inkomstenbelasting&lt;/p&gt;&lt;p&gt;Eén van de plannen van het kabinet is de invoering van een tweeschijvenstelsel in de inkomstenbelasting, waarbij er nog slechts twee tarieven gelden voor inkomen uit werk en woning (box 1). Dit tweeschijvenstelsel wordt nu versneld ingevoerd, namelijk niet pas in 2021, maar al in 2020. Vanaf 2020 geldt een basistarief van 37,35% en boven de inkomensgrens van € 68.507 een verhoogd tarief van 49,5%. In 2021 wordt het basistarief verlaagd naar 37,1%. Het verhoogde tarief blijft 49,5%.&lt;/p&gt;&lt;p&gt;Daar staat tegenover dat veel aftrekposten in 2020 nog slechts aftrekbaar zijn tegen een tarief van maximaal 46%. Dit heeft dus gevolgen voor ondernemers die een inkomen hebben dat hoger is dan € 68.507. Het betreft onder andere de volgende aftrekposten: de eigen woningrente, de persoonsgebonden aftrekposten (bijv. betaalde alimentatie, giften, ziektekosten), de zelfstandigenaftrek en de MKB-winstvrijstelling. Het tarief waartegen deze posten afgetrokken mogen worden, wordt na 2020 in stappen verder verlaagd, tot in 2023 deze posten nog slechts verrekenbaar zijn tegen het basistarief van ongeveer 37%.&lt;/p&gt;&lt;p&gt;Ook worden de effecten van de tariefsverlaging deels ongedaan gemaakt door de afbouw van de &lt;span class="italic"&gt;algemene heffingskorting&lt;/span&gt;. De algemene heffingskorting wordt lager naarmate het inkomen hoger wordt. Het afbouwpercentage is per 1 januari 2020 verhoogd, waardoor de afbouw sneller gaat. Positief is echter wel dat de &lt;span class="italic"&gt;arbeidskorting&lt;/span&gt; voor 2020 verhoogd wordt.&lt;/p&gt;&lt;p&gt;Iedere (agrarische) ondernemer die voldoet aan het urencriterium heeft recht op de &lt;span class="italic"&gt;zelfstandigenaftrek&lt;/span&gt;. Het kabinet heeft in 2019 aangekondigd dat het bedrag van de zelfstandigenaftrek in stappen van &lt;br/&gt;€ 250 en één stap van € 280 verlaagd wordt, tot deze in 2028 nog maximaal € 5.000 bedraagt. In 2020 bedraagt de zelfstandigenaftrek € 7.030.&lt;/p&gt;&lt;p&gt;Vennootschapsbelasting&lt;/p&gt;&lt;p&gt;De vennootschapsbelasting heeft al een tweeschijvenstelsel. Het plan dat het kabinet had voor een stapsgewijze verlaging van deze tarieven, is voor een deel veranderd. Het tarief van de eerste schijf voor winsten tot € 200.000 wordt overeenkomstig de oorspronkelijke plannen in 2020 verlaagd naar 16,5% en zal in 2021 verder verlaagd worden naar 15%. De aangekondigde verlaging van het tweede tarief in 2020 voor winsten boven de € 200.000, is echter niet doorgegaan. Het tarief blijft in 2020 nog 25%. In 2021 wordt dit tarief verlaagd naar 21,7% in plaats van, zoals oorspronkelijk het plan was, 20,5%.&lt;/p&gt;&lt;p&gt;Het inkomstenbelastingtarief in box 2 is verhoogd naar 26,25% en zal in 2021 verder verhoogd waren naar 26,9%.&lt;/p&gt;&lt;p&gt;Rechtsvormkeuze &lt;/p&gt;&lt;p&gt;Ondanks dat het tarief van de tweede schijf in de vennootschapsbelasting minder snel daalt dan eerder was aangekondigd, zal bij winsten boven de € 68.507 de BV voor ondernemers relatief sneller aantrekkelijk worden. Daarbij zal echter niet alleen gekeken moeten worden naar de tarieven in de inkomstenbelasting en de vennootschapsbelasting, maar ook naar andere relevante fiscale factoren. Denk daarbij aan de &lt;span class="italic"&gt;landbouwvrijstelling&lt;/span&gt;, de gebruikelijk loonregeling, de ondernemersfaciliteiten in de inkomstenbelasting en de afschrijvingsbeperking op gebouwen.[3]&lt;/p&gt;&lt;p&gt;Box 3&lt;/p&gt;&lt;p&gt;Tot slot willen we de aangekondigde wijzigingen voor box 3 niet onbenoemd laten. De staatssecretaris van Financiën heeft in een kamerbrief[4] een voorstel voor een nieuw box 3-stelsel toegelicht. Een belangrijk aspect van dit voorstel is dat alle andere vermogensbestanddelen dan spaargeld, vrijwel altijd zwaarder belast gaan worden. Deze wijzigingen hebben dus financiële gevolgen voor belastingplichtigen die bijvoorbeeld (agrarische) gronden in box 3 hebben.&lt;/p&gt;&lt;p&gt;De beoogde ingangsdatum van het nieuwe box 3-stelsel is 1 januari 2022. De plannen zullen verder uitgewerkt worden in een wetsvoorstel.&lt;/p&gt;&lt;h4&gt;2.2. Consultatie-wetsvoorstel modernisering personenvennootschappen&lt;/h4&gt;&lt;p&gt;In T&lt;span class="italic"&gt;vAR&lt;/span&gt; 2019, nr. 10 heeft Reijen geschreven over wetsvoorstel Modernisering personenvennootschappen dat in 2019 ter consultatie openbaar is gemaakt.&lt;/p&gt;&lt;p&gt;Hoewel in het wetsvoorstel nog niets is gezegd over de fiscale aspecten van het voorgestelde, wordt daar door onder meer de Vereniging van accountants- en belastingadvieskantoren VLB wel aandacht voor gevraagd. De personenvennootschap is in de landbouw, met veel familiebedrijven, nog altijd de belangrijkste rechtsvorm, ondanks de omvang van het vermogen van veel agrarische ondernemingen.&lt;/p&gt;&lt;p&gt;Ook vanuit fiscale hoek wordt de rechtspersoonlijkheid van personenvennootschappen nieuwe stijl (althans, voor zover ingeschreven in het handelsregister) omarmd en dan in het bijzonder vanuit de optiek van de &lt;span class="italic"&gt;overdrachtsbelasting&lt;/span&gt;.&lt;/p&gt;&lt;p&gt;Het object van de overdrachtsbelasting is de verkrijging van in Nederland gelegen onroerende zaken of rechten waaraan deze zijn onderworpen.[5] Ook de verkrijging van &lt;span class="italic"&gt;economisch eigendom&lt;/span&gt; is aan de heffing van overdrachtsbelasting onderworpen.[6]&lt;/p&gt;&lt;p&gt;Art. 15 van de Wet op belastingen van rechtsverkeer kent in onderdeel e. een vrijstelling voor verkrijging krachtens ‘inbreng in een vennootschap die geen in aandelen verdeeld kapitaal heeft’ (sub 1) en voor verkrijging ‘&lt;span class="italic"&gt;bij omzetting van een niet in de vorm van een naamloze vennootschap of besloten vennootschap met beperkte aansprakelijkheid gedreven onderneming in een wel in zodanige vorm gedreven onderneming’&lt;/span&gt; (sub 2). Onderdeel f. voorziet onder meer in een vrijstelling voor verkrijging ‘&lt;span class="italic"&gt;krachtens verdeling der goederen van een maatschap of vennootschap die geen rechtspersoon is, door de inbrenger of iemand die als rechtverkrijgende onder algemene titel van de inbrenger een aandeel had in het hem toegedeelde goed, mits het toegedeelde goed in de vennootschap was ingebracht met toepassing van de vrijstelling, bedoeld in onderdeel e&lt;/span&gt;’.&lt;/p&gt;&lt;p&gt;Het mag duidelijk zijn dat als de personenvennootschap rechtspersoonlijk krijgt, de tekst van deze vrijstelling daarop dient te worden aangepast om de inbreng in de personenvennootschap/rechtspersoon en de uitbreng zonder heffing te kunnen laten plaatsvinden in situaties waarin dat nu ook het geval is.&lt;/p&gt;&lt;p&gt;Bijzondere fiscale aandacht vraagt de situatie dat een vennoot uittreedt en niet ten minste twee vennoten over blijven waardoor de vennootschap wordt ontbonden[7] en de enig overblijvende vennoot die de activiteiten voortzet, het vermogen van de vennootschap onder algemene titel verkrijgt.[8] Bij bedrijfsopvolging in de familiesfeer kan dan meestal een beroep worden gedaan op de vrijstelling van art. 15, lid 1, aanhef en onderdeel b. Wbr. Die geldt namelijk voor verkrijgingen ‘&lt;span class="italic"&gt;door een of meer kinderen, kleinkinderen, broers, zusters, of hun echtgenoten, van een ondernemer van goederen die behoren tot en dienstbaar zijn aan diens onderneming die wat de bedrijfsvoering betreft, in haar geheel (al dan niet in fasen) door de verkrijger of verkrijgers wordt voortgezet&lt;/span&gt;.’ Van een dergelijke verkrijging binnen familiekring is per definitie geen sprake als een personenvennootschap rechtspersoonlijkheid heeft. Dat zou de betekenis van deze vrijstelling sterk inperken.&lt;/p&gt;&lt;p&gt;Hier komt bij dat in de (agrarische) praktijk bij opvolging door kinderen meestal gewerkt wordt met inbreng van alleen de &lt;span class="italic"&gt;economisch eigendom&lt;/span&gt; van met name onroerende zaken. Als de personenvennootschap rechtspersoonlijkheid heeft, is in nog hogere mate dan nu sprake van afzonderlijke verkrijgingen van de juridisch eigendom en van de economisch eigendom met elk hun eigen regels voor de heffing van overdrachtsbelasting.&lt;/p&gt;&lt;p&gt;Wat opdoemt is dat ook bij bedrijfsopvolging binnen familiekring in de praktijk voorkomen zal moeten worden dat nog slechts één vennoot resteert en de vennootschap wordt ontbonden; iets wat in de melkveehouderij in verband met vooral de fosfaatregelgeving toch al de mores is geworden.&lt;/p&gt;&lt;p&gt;Op dit moment zijn dit nog slechts mijmeringen naar aanleiding van het consultatie-wetsvoorstel. We weten meer als het definitieve wetsvoorstel, inclusief de flankerende fiscale wetgeving, het licht ziet.&lt;/p&gt;&lt;h3&gt;3. Beleid&lt;/h3&gt;&lt;h4&gt;3.1. Saneringsregeling varkenshouderij&lt;/h4&gt;&lt;p&gt;Al voor de stikstofcrisis had het kabinet plannen om varkenshouderijen te stimuleren om het bedrijf te beëindigen. In oktober 2019 is de definitieve subsidieregeling voor sanering van varkenshouderijen gepubliceerd.[9] In bepaalde gebieden in Nederland kunnen (tot 15 januari 2020) varkenshouders die met hun bedrijf een bepaalde geurhinder voor de omgeving veroorzaken, een subsidie aanvragen voor de beëindiging van het bedrijf. De betreffende varkenshouder moet stoppen met intensieve veehouderij-activiteiten op die locatie, hij moet de dierverblijven, mestsilo’s, voersilo’s en mestkelders laten slopen en hij mag niet elders in het land een nieuwe varkenshouderij beginnen. &lt;/p&gt;&lt;p&gt;De subsidie bestaat uit twee componenten: een marktconforme vergoeding voor de varkensrechten en een vergoeding voor het waardeverlies van stallen, te berekenen volgens bepaalde normbedragen en percentages.&lt;/p&gt;&lt;p&gt;De varkenshouder kan voor de -mede door de subsidie- gerealiseerde fiscale boekwinst een &lt;span class="italic"&gt;herinvesteringsreserve&lt;/span&gt; vormen, indien hij een voornemen heeft om te herinvesteren in bedrijfsmiddelen. In dat geval hoeft de subsidie-opbrengst dus niet direct tot de fiscale winst gerekend te worden. In beginsel zal er wel binnen drie jaar geherinvesteerd moeten worden.[10] &lt;/p&gt;&lt;p&gt;De minister van Landbouw, Natuur en Voedselkwaliteit heeft aangegeven dat de subsidieregeling per 1 januari 2020 opgenomen wordt in art. 12a Uitvoeringsbesluit inkomstenbelasting 2001.[11] Dit houdt in dat de subsidieregeling aangemerkt is als &lt;span class="italic"&gt;overheidsingrijpen&lt;/span&gt; en dat hiermee de verruimde herinvesteringsreserve van toepassing is. Normaal geldt dat een herinvesteringsreserve alleen afgeboekt kan worden op de investeringskosten van een bedrijfsmiddel met een afschrijvingstermijn van meer dan tien jaar of van een bedrijfsmiddel waarop niet afgeschreven wordt, indien dit bedrijfsmiddel dezelfde economische functie heeft in de onderneming als het vervreemde bedrijfsmiddel.[12] Deze eis van economisch dezelfde functie vervalt als er sprake is van overheidsingrijpen.[13] De varkenshouder heeft door het aanmerken van de subsidieregeling als overheidsingrijpen ruimere mogelijkheden om de herinvesteringsreserve toe te passen. &lt;/p&gt;&lt;p&gt;Als de varkenshouder zijn &lt;span class="italic"&gt;gehele&lt;/span&gt; onderneming staakt en bedrijfsmiddelen meeneemt of herinvesteert in een &lt;span class="italic"&gt;andere&lt;/span&gt; onderneming, kan hij onder voorwaarden gebruikmaken van de doorschuifregeling van art. 3.64 Wet inkomstenbelasting 2001. De boekwinst op bedrijfsmiddelen wordt dan afgeboekt op de investeringskosten van bedrijfsmiddelen in de nieuwe onderneming. Een belangrijke vraag hierbij is of er sprake is van de staking van een &lt;span class="italic"&gt;gehele&lt;/span&gt; onderneming (en art. 3.64 derhalve toegepast kan worden) als een varkenshouder al andere activiteiten, zoals akkerbouw, heeft en die andere activiteiten voortzet. In deze situatie komt het aan op de vraag of er één onderneming is of dat er twee ondernemingen zijn. Over deze vraag en nog een aantal andere fiscale vragen (zoals met betrekking tot de aftrekbaarheid van btw op de sloopkosten) wordt door de VLB overleg gevoerd met de belastingdienst.&lt;/p&gt;&lt;h4&gt;3.2. Stoppende boeren&lt;/h4&gt;&lt;p&gt;Als een agrariër al meerdere jaren geen winst meer maakt, zal op een gegeven moment beoordeeld moeten worden of nog wel sprake is van een onderneming in fiscale zin. Deze situatie zal zich met name voordoen bij wat oudere agrariërs die nog een klein bedrijfje hebben. Als er meerdere jaren verlies geleden wordt, is er mogelijk geen bron van inkomen meer. Eén van de vereisten voor een bron van inkomen is namelijk dat er met de activiteit &lt;span class="italic"&gt;redelijkerwijs voordeel te verwachten is&lt;/span&gt;. Als er geen bron van inkomen meer is, is de onderneming fiscaal &lt;span class="italic"&gt;gestaakt&lt;/span&gt;.&lt;/p&gt;&lt;p&gt;Dit vraagstuk is nu extra relevant, omdat de Belastingdienst voor komend jaar een landelijke actie heeft aangekondigd, waarbij men gaat beoordelen of agrariërs die al meerdere jaren verlies lijden, fiscaal nog wel een onderneming drijven.[14]&lt;/p&gt;&lt;p&gt;Deze agrariërs hebben er vaak fiscaal belang bij dat nog sprake is van een onderneming. Als hun onderneming fiscaal gestaakt is, moeten zij namelijk afrekenen over de stakingswinst. De stakingswinst is het verschil tussen de werkelijke waarde en de boekwaarde van de onderneming. Voor de waardestijging van de cultuurgrond en de ondergrond van gebouwen kan doorgaans een beroep gedaan worden op de &lt;span class="italic"&gt;landbouwvrijstelling&lt;/span&gt;, maar de stille reserves in bijvoorbeeld de bedrijfsgebouwen (de opstallen) zullen belast zijn. Dit kan betekenen dat de betreffende agrariër een flink bedrag aan belasting moet betalen, zonder dat hij een verkoopopbrengst heeft waar hij deze belasting uit kan betalen. &lt;/p&gt;&lt;p&gt;Een ander fiscaal nadeel is dat de vermogensbestanddelen die tot de onderneming behoorden, voortaan in ‘box 3’ vallen. De agrariër gaat vermogensrendementsheffing betalen over deze vermogensbestanddelen. Zeker met de aangekondigde veranderingen in box 3[15], waarbij vermogen dat geen spaargeld is, zwaarder belast gaat worden, kan dat fiscaal nadelig zijn.&lt;/p&gt;&lt;p&gt;Er kan overigens wel sprake zijn van een &lt;span class="italic"&gt;langlopende liquidatie&lt;/span&gt; van de onderneming, waardoor de nadelige fiscale consequenties deels uitgesteld kunnen worden. Als de agrariër kan aantonen dat hij bepaalde goederen vooralsnog aanhoudt in afwachting van een geschikte gelegenheid tot verkoop of in afwachting van sloop, dan blijven deze goederen verplicht tot het ondernemingsvermogen behoren en hoeft er nog niet over afgerekend te worden. Ook komen deze vermogensbestanddelen dan (nog) niet in box 3.&lt;/p&gt;&lt;p&gt;De staking van de onderneming kan een goed moment zijn om te kijken of er mogelijkheden zijn om deel te nemen aan een &lt;span class="italic"&gt;Rood voor Rood&lt;/span&gt;-regeling, waarbij in ruil voor de sloop van bedrijfsgebouwen één of meer woonkavels (bouwtitels) kunnen worden verkregen.&lt;/p&gt;&lt;h4&gt;3.3. Waardering zonneparken&lt;/h4&gt;&lt;p&gt;De laatste jaren is er, aangejaagd door de doelstellingen voor duurzame stroomopwekking en de bijbehorende subsidie (SDE+), veel interesse van projectontwikkelaars voor het realiseren van zonneparken op landbouwgrond. Zij proberen de grond van de eigenaren te kopen of in gebruik te krijgen (meestal met een opstalrecht).&lt;/p&gt;&lt;p&gt;Naast alle planologisch-bestuurlijke en civiel-juridische aspecten waar dit mee omgeven is, vragen ook de fiscale gevolgen de aandacht.&lt;/p&gt;&lt;p&gt;Indien de betreffende landbouwgrond behoort tot het vermogen van een landbouwonderneming, heeft de eigenaar in veel gevallen de keuze om de grond, ondanks de ingebruikgeving voor het zonnepark, aan te blijven houden als ondernemingsvermogen of deze over te brengen naar zijn privévermogen. In het eerste geval behoort de jaarlijkse vergoeding (retributie) tot de belastbare winst uit de onderneming. In het tweede geval dient bij de overbrenging naar het privévermogen (een ‘sfeerovergang’) fiscaal afgerekend te worden over het verschil tussen de waarde in het economisch verkeer van de grond als zonnepark en de waarde in het economisch verkeer van de grond als landbouwgrond (aannemende dat de grond tot dan toe is aangewend voor het landbouwbedrijf en derhalve de &lt;span class="italic"&gt;landbouwvrijstelling&lt;/span&gt; van toepassing is). Daarna wordt de grond fiscaal in aanmerking genomen in ‘box 3’.&lt;/p&gt;&lt;p&gt;Om deze afweging goed te kunnen maken is het noodzakelijk om te weten hoe de waarde in het economisch verkeer van de grond onder een zonnepark wordt bepaald.&lt;/p&gt;&lt;p&gt;De belastingdienst heeft zich hier onlangs, op aandringen van de VLB, over uit gelaten.&lt;/p&gt;&lt;p&gt;De waarde wordt bepaald volgens de &lt;span class="italic"&gt;Discounted Cashflow-methode &lt;/span&gt;(DCF): de waarde is dan gelijk aan de contante waarde van de toekomstige kasstromen. Deze kasstromen betreffen de jaarlijkse vergoeding (retributie) en na ommekomst van de levensduur van het zonnepark, de waarde van de grond als landbouwgrond als laatste kasstroom.&lt;/p&gt;&lt;p&gt;Uiteraard wordt de uitkomst van de toepassing van de DCF-methode geheel bepaald door de concrete vaststelling van de belangrijkste parameters. Over enkele daarvan is discussie.&lt;/p&gt;&lt;p&gt;Zo is sterk bepalend de rente (disconteringsvoet) waartegen de kasstromen contant worden gemaakt. De belastingdienst stelt deze op 3,5%, ontleend aan de projectrente die door de ECN wordt gebruikt bij het doorrekenen van SDE+-subsidies voor zonneparken. Dat is een relatief laag percentage.&lt;/p&gt;&lt;p&gt;Daarnaast is sterk van belang de veronderstelde (levens)duur van het project. Doorgaans wordt uitgegaan van projectduur van 20 jaar of langer, mede afhankelijk van een eventuele termijn in de vergunning. In het model van de belastingdienst wordt ook rekening gehouden met een kans op vernieuwing van het zonnepark na ommekomst van de duur van het eerste project. Critici zullen stellen dat vernieuwing van het park puur speculatief is en dat daar niet op voorhand rekening mee kan worden gehouden.&lt;/p&gt;&lt;p&gt;Verder vragen ook zaken als verwijderings- en opruimkosten bij het einde van de duur van het park de aandacht.&lt;/p&gt;&lt;p&gt;Hoe dan ook biedt het rekenmodel van de belastingdienst enig houvast bij de advisering van grondeigenaren over de fiscale positie van de grond. Aan die advisering dient ruime aandacht te worden besteed. Een vaak groot areaal, toch al kostbare, landbouwgrond wordt door de uitgebruikgeving feitelijk omgezet in langdurig belegd vastgoed. Dat vraagt om een goede analyse van de gevolgen bij tussentijdse overdracht of vererving van de betreffende grond teneinde van daaruit de optimale fiscale positionering te kunnen vaststellen.&lt;/p&gt;&lt;p&gt;Daarbij verdient het aanbeveling om te onderzoeken of de grondeigenaar zelf kan participeren in de exploitatie van het park, aangezien de fiscale kwalificatie van de grond dan fundamenteel anders is dan als deze slechts wordt ‘belegd’.[16] Ook de &lt;span class="italic"&gt;bedrijfsopvolgingsregeling&lt;/span&gt; voor de erf- en schenkbelasting speelt hierbij een belangrijke rol.&lt;/p&gt;&lt;h4&gt;3.4. Vergoedingen TenneT&lt;/h4&gt;&lt;p&gt;Vorig jaar hebben wij in de fiscale kroniek aandacht besteed aan de fiscale behandeling van vergoedingen die TenneT betaalt aan eigenaren van (landbouw)grond als er een hoogspanningsmast op die grond wordt geplaatst.[17] Wij hebben toen aangegeven dat de afsluitvergoeding voor het recht van opstal aangemerkt kan worden als boekwinst die ondergebracht kan worden in de verruimde herinvesteringsreserve. Ondertussen is echter uit overleg met de belastingdienst gebleken dat TenneT en de belastingdienst zich op het standpunt stellen dat de afsluitvergoeding niet aangemerkt kan worden als een vergoeding voor een zakelijk recht (waarvoor een herinvesteringsreserve gevormd zou kunnen worden), maar als een meewerkvergoeding. Een meewerkvergoeding valt in het betreffende jaar in de winst en daarvoor kan geen herinvesteringsreserve gevormd worden.&lt;/p&gt;&lt;h3&gt;4. Rechtspraak&lt;/h3&gt;&lt;h4&gt;4.1. Herziening omzetbelasting jongvee (Hoge Raad 7 juni 2019)[18]&lt;/h4&gt;&lt;p&gt;Een ondernemer heeft recht op aftrek van de aan hem in rekening gebrachte omzetbelasting voor zover de goederen en de diensten door de ondernemer worden gebruikt voor belaste handelingen.[19] De aftrek vindt plaats overeenkomstig de bestemming van het goed of de dienst op het tijdstip dat de omzetbelasting in rekening wordt gebracht. Indien de bestemming is gewijzigd op het tijdstip dat het goed of de dienst wordt gebruikt, vindt dienovereenkomstig correctie van de aftrek plaats. Dit laatste betreft de &lt;span class="italic"&gt;herziening bij ingebruikname&lt;/span&gt; als bedoeld in art. 15, lid 4 van de Wet op de omzetbelasting 1968. Daarnaast is er de meerjarige herziening voor onder meer een ‘roerende zaak waarop voor de inkomstenbelasting wordt afgeschreven’[20]: tot en met het vijfde boekjaar na dat waarin de investering is gedaan wordt jaarlijks 20% van de aftrek herzien overeenkomstig het gebruik van het goed in het betreffende jaar.&lt;/p&gt;&lt;p&gt;Tot 1 januari 2018 vielen de prestaties van landbouwers, veehouders en bosbouwers onder de &lt;span class="italic"&gt;landbouwregeling&lt;/span&gt; van art. 27 van de Wet OB: de belangrijkste prestaties van die ondernemers waren vrijgesteld van de afdracht van omzetbelasting. Daar tegenover bestond geen recht op aftrek van de aan die ondernemers in rekening gebrachte omzetbelasting. Wel hadden afnemers van de landbouwers e.d. recht op aftrek van het zogenoemde ‘landbouwforfait’.&lt;/p&gt;&lt;p&gt;Er kon geopteerd worden voor de behandeling als normale ondernemer voor de omzetbelasting: ter zake van de omzetbelasting was in dat geval wel omzetbelasting verschuldigd (meestal het verlaagde tarief) waar tegenover wel recht op aftrek bestond van de omzetbelasting die aan de ondernemer in rekening werd gebracht, bijvoorbeeld op kostbare investeringen.[21] De behandeling als normale ondernemer duurde dan minimaal vijf jaren.&lt;/p&gt;&lt;p&gt;Met ingang van 1 januari 2018 is de landbouwregeling afgeschaft. Alle landbouwers, veehouders en bosbouwers zijn sindsdien normale ondernemer voor de omzetbelasting.&lt;/p&gt;&lt;p&gt;Vooral voor de grote groep melkveehouders die ingaande 1 januari 2018 (of eerder al indien zij vrijwillig opteerden) onder de normale regeling vallen, rees de vraag of de omzetbelasting in de opfokkosten van jongvee in aanmerking komt voor herziening. Voor jongvee dat als zodanig nog aanwezig was op 1 januari 2018 betreft dit de eenmalige herziening bij ingebruikname. Voor jongvee dat op 1 januari 2018 reeds melk produceerde gaat het om de meerjarige herziening.&lt;/p&gt;&lt;p&gt;Feitelijk gaat het om de vraag of opfokkosten zijn aan te merken als ‘instandhoudingskosten’ of als ‘ontwikkelingskosten’ in het proces van ontwikkeling tot producerende melkkoe.&lt;/p&gt;&lt;p&gt;De Hoge Raad kiest, anders dan het hof en de advocaat-generaal, voor het laatste: het vee wordt in omzetbelastingtechnische zin pas in gebruik genomen als het melk gaat produceren en navenant komt ook de herziening bij ingebruikneming of de meerjarige herziening aan de orde.&lt;/p&gt;&lt;p&gt;De Hoge Raad bevestigt ook dat een melkkoe in dit verband is aan te merken als een ‘roerende zaak waarop voor de inkomstenbelasting wordt afgeschreven’.&lt;/p&gt;&lt;p&gt;Over dit verrassende arrest valt in omzetbelasting-dogmatische zin veel te zeggen.[22] Feit is dat veel melkveehouders recht hebben op teruggaaf van omzetbelasting in de opfokkosten van jongvee als zij ingaande 1 januari 2018 (of eerder) onder de gewone regeling voor de omzetbelasting vallen. De effectuering van die aftrek (of teruggaaf) heeft nogal wat voeten in aarde gehad, daar een deel van de veehouders aanvankelijk voorzichtigheidshalve geen aftrek had geclaimd en de belastingdienst ook niet bereid was bezwaarschriften aan te houden totdat de Hoge Raad arrest zou wijzen en nu weigerachtig is om ambtshalve op verzoek teruggaaf te verlenen. Dat maakte de afdronk van het arrest hier en daar toch zuur.&lt;/p&gt;&lt;h4&gt;4.2. Aanhorigheden (Conclusie A-G 29 oktober 2019)&lt;/h4&gt;&lt;p&gt;Sinds 2007 geldt bij de fiscale winstbepaling de wettelijke beperking dat op gebouwen slechts mag worden afgeschreven tot de &lt;span class="italic"&gt;bodemwaarde&lt;/span&gt;.[23] Deze bodemwaarde is voor gebouwen die in eigen gebruik zijn bij de ondernemer, 50% van de WOZ-waarde van het gebouw.[24] Sinds 2019 is de bodemwaarde binnen de vennootschapsbelasting zelfs 100% van de WOZ-waarde.&lt;/p&gt;&lt;p&gt;&lt;span class="italic"&gt;Werktuigen&lt;/span&gt; in of aan het gebouw worden in dit verband als afzonderlijke bedrijfsmiddelen aangemerkt en vallen derhalve niet onder de afschrijvingsbeperking.[25] De ondergrond van een gebouw én de &lt;span class="italic"&gt;aanhorigheden&lt;/span&gt; erbij behoren daarentegen wel tot het gebouw en lopen aldus mee in de afschrijfbeperking.&lt;/p&gt;&lt;p&gt;De VLB en de belastingdienst hebben gezamenlijk een lijst opgesteld van wat in dit verband, in de verschillende landbouwsectoren, onder werktuigen wordt verstaan.&lt;/p&gt;&lt;p&gt;Over een aantal onderdelen is echter verschil van mening blijven bestaan en daarover worden meerdere proefprocedures gevoerd. In een zaak waarin de Hoge Raad zeer recent inmiddels arrest heeft gewezen, gaat het om een strooiselhok, erfverharding, een mestsilo en een mestplaat/sleufsilo’s.&lt;/p&gt;&lt;p&gt;Kern van het geschil is de definitie van het begrip aanhorigheid. De feitenrechters[26] hadden de omschrijving uit een arrest van de Hoge Raad uit 1993 gehanteerd: ‘behoren bij, in gebruik zijn bij of dienstbaar zijn aan’ een gebouw.[27] Op grond daarvan hebben zij de betreffende onderdelen als aanhorigheden aangemerkt en daarmee onder de afschrijvingsbeperking gebracht.&lt;/p&gt;&lt;p&gt;De adviseurs van de agrariërs stonden een striktere uitleg van het begrip aanhorigheid voor. Zij wijzen erop dat de betreffende onderdelen een zelfstandige functie hebben binnen het productieproces dat verder reikt dan het boerenerf en dat een onderdeel alleen aanhorig is bij een gebouw als het er ‘onmiddellijk en uitsluitend dienstbaar’ aan is.&lt;/p&gt;&lt;p&gt;Advocaat-Generaal Wattel wijst op de door de wetgever beoogde &lt;span class="italic"&gt;samenhangende waardering&lt;/span&gt; van onroerende bedrijfsobjecten die zonder die bepaling elk afzonderlijk als separaat ‘gebouwd eigendom’ aangemerkt zouden (kunnen) worden en concludeert daaruit dat de door de feitenrechters gehanteerde ruimere uitleg van het begrip ‘aanhorig’ de juiste is.[28]&lt;/p&gt;&lt;p&gt;De Hoge Raad heeft zich in het arrest van 17 januari 2020 aangesloten bij de meningen van het Hof en de A-G en staat derhalve de ruime uitleg van het begrip aanhorigheid voor.[29] De rechtspraak waar de adviseurs aan refereren is gewezen ‘in een andere context’. Daarmee is er duidelijkheid en mag de praktijk zich gaan afvragen bij welke gebouwen de silo’s en erfverharding in welke mate dan precies aanhorig zijn.&lt;/p&gt;&lt;h4&gt;4.3. Subsidie functieverandering (Hof Arnhem-Leeuwarden 12 maart 2019[30])&lt;/h4&gt;&lt;p&gt;Voor omzetting van landbouwgrond in natuur bestaat, naast inrichtings- en beheersubsidies, de subsidie functieverandering die de waardedaling van de grond compenseert. In de zaak die leidde tot de uitspraak van het Hof Arnhem-Leeuwarden gaat het om een dergelijke subsidie op grond van de Subsidieregeling kwaliteitsimpuls natuur en landschap (SKNL) van de Provinciale Staten van de provincie Fryslân.&lt;/p&gt;&lt;p&gt;Voor deze subsidie geldt een &lt;span class="italic"&gt;objectieve winstvrijstelling&lt;/span&gt; ingevolge art. 3.13, lid 1, onderdeel g van de Wet IB 2001 juncto art. 6, eerste lid, onderdeel g, van de Uitvoeringsregeling inkomstenbelasting 2001.&lt;/p&gt;&lt;p&gt;De vraag waar het in de betreffende zaak om gaat is of de subsidie, een vergoeding voor de waardedaling, moet worden toegerekend aan het waardedalingsverlies of niet. &lt;/p&gt;&lt;p&gt;Rechtbank Noord-Nederland meende van niet, omdat de subsidie als zodanig is vrijgesteld. Daardoor wordt toegekomen aan aftrek van het verlies (mede omdat een dergelijke waardedaling niet onder de &lt;span class="italic"&gt;landbouwvrijstelling&lt;/span&gt; valt) voor zover dat gerealiseerd wordt.[31] Deze uitkomst betekent dat de waardedaling aftrekbaar kan zijn terwijl de vergoeding voor de waardedaling vrijgesteld blijft. Dat is het hof te gortig: de subsidie ‘dient te worden aangemerkt als een vergoeding voor de waardedaling van de gronden’ en is ‘onlosmakelijk verbonden met de gronden, zodat bij de berekening van de winst rekening dient te worden gehouden met deze subsidie’.&lt;/p&gt;&lt;p&gt;Een vergoeding voor waardedaling, die we ook bij volledige schadeloosstelling volgens bijvoorbeeld het onteigeningsrecht tegen komen, dient fiscaal naar rato te worden toegerekend aan de boekwaarde van en de stille reserve in de betreffende zaak en leidt aldus tot realisatie van (een gedeelte van) de stille reserve.[32] Deze valt in dit geval onder de landbouwvrijstelling.&lt;/p&gt;&lt;h4&gt;4.4. Koopsomsplitsing (Rechtbank Noord-Nederland 5 februari 2019)&lt;/h4&gt;&lt;p&gt;Een typisch fenomeen dat we in de agrarische onroerendgoedmarkt relatief veel zien is de problematiek van de koopsomsplitsing. Hoe moet een totale koopsom of vergoeding voor een complex van zaken worden onderverdeeld over die zaken? Gedacht kan worden aan overdracht van een geheel bedrijf, een complex van gronden, gebouwen en bijvoorbeeld productierechten, tussen derden. Meer in het bijzonder kan ook gewezen worden op de samenstelling van een schadeloosstelling die volgens de regels van het onteigeningsrecht is vastgesteld: hoe moet de totale schadeloosstelling over de verschillende schadeposten worden verdeeld?&lt;/p&gt;&lt;p&gt;Het is begrijpelijk dat de fiscus hier beducht zal zijn voor fiscaal opportunisme, zeker als bijvoorbeeld tot het complex een woonhuis behoort dat fiscaal bij de overdrager tot het privévermogen wordt gerekend of landbouwgrond waarvan de meerwaarde bij hem onder de landbouwvrijstelling valt. Aan de andere kant kan de verkrijger er belang bij hebben dat hij relatief meer betaalt voor zaken die (snel) afschrijfbaar zijn.&lt;/p&gt;&lt;p&gt;Vaak (niet altijd) onderhandelen partijen niet alleen de hoogte van de totale koopsom voor het gehele complex uit, maar komen zij ook gezamenlijk tot een uitsplitsing van die koopsom over de onderdelen en leggen zij die vast in de koop- of leveringsakte.&lt;/p&gt;&lt;p&gt;De Hoge Raad heeft in een arrest van 3 januari 1996 aangegeven hoe de bewijslast bij dit soort kwesties verdeeld moet worden:&lt;/p&gt;&lt;blockquote&gt;‘Op de Inspecteur lag immers de taak te bewijzen dat de in werkelijkheid door partijen betaalde prijzen afweken van de bedragen die waren neergelegd in de voormelde koopovereenkomst’.[33]&lt;/blockquote&gt;&lt;p&gt;De bewijslast ligt derhalve in beginsel bij de inspecteur. Ook maakt de overweging van de Hoge Raad duidelijk dat het er niet om gaat of de in de akte vermelde deelprijzen overeenkomen met de &lt;span class="italic"&gt;waarde in het economisch verkeer&lt;/span&gt; van de onderscheiden onderdelen; van belang is welke &lt;span class="italic"&gt;prijzen&lt;/span&gt; partijen feitelijk, daadwerkelijk zijn overeengekomen.&lt;/p&gt;&lt;p&gt;De bewijslast dat de prijzen als vermeld in de akte niet overeenstemmen met hetgeen partijen daadwerkelijk zijn overeengekomen zal zwaarder zijn voor zover partijen tegengestelde belangen hebben.&lt;/p&gt;&lt;p&gt;De koopsomsplitsing leidt met enige regelmaat tot zaken bij rechtbank en hof.&lt;/p&gt;&lt;p&gt;Een mooi voorbeeld is te vinden in de uitspraak van Rechtbank Noord-Nederland van 5 februari 2019.[34] In die zaak werd een geheel bedrijf verkocht door een melkveehouder. De koper is voornemens de overgenomen zaken aan te wenden voor de exploitatie van een akkerbouw- annex vleesstierenbedrijf.&lt;/p&gt;&lt;p&gt;Op basis van diverse overwegingen van feitelijke aard komt de rechtbank tot het oordeel dat de uitsplitsing van de koopsom zoals opgenomen in de akte te zeer door fiscale motieven is beïnvloed. Daar blijft het echter niet bij.&lt;/p&gt;&lt;p&gt;De rechtbank aanvaardt echter evenmin de uitsplitsing die de inspecteur voorstaat, ‘omdat bij de splitsing de verschillende onderdelen niet gewaardeerd dienen te worden naar de waarde in het economisch verkeer in objectieve zien, maar de subjectieve omstandigheden van de kopers en verkopers in aanmerking dienen te worden genomen’. Zo neemt de rechtbank de beoogde aanwending door de koper in aanmerking en kent zij geen gewicht toe aan de gemiddelde grondprijs, omdat dit gemiddelde tot stand is gekomen door (fors) hogere en lagere waarden en hierin ook de transacties van niet vergelijkbare percelen zijn opgenomen.&lt;/p&gt;&lt;p&gt;Hierin ligt een goede les voor de praktijk besloten: ook als de splitsing in een akte niet aanvaardbaar is, dient bij het vaststellen van de juiste splitsing rekening te worden gehouden met alle specifieke omstandigheden van het geval, waaronder niet alleen de specifieke fysieke kenmerken van de betreffende zaken, maar ook de uitgangsposities van beide partijen bij de onderhandelingen en de intenties van de koper. Al bij het opnemen van een geloofwaardige uitsplitsing in de koopovereenkomst dient hiermee rekening te worden gehouden.&lt;/p&gt;&lt;p&gt;Gewezen kan worden op de bijdrage van &lt;span class="italic"&gt;Verduijn&lt;/span&gt; in LTB 2019/15.[35]&lt;/p&gt;&lt;h4&gt;4.5. Aanleg natuurvriendelijke oevers en omzetbelasting (Rechtbank Gelderland 15 mei 2019)&lt;/h4&gt;&lt;p&gt;Een melkveehouder heeft ingevolge de Stimuleringsregeling Natuurvriendelijke Oevers van Waternet, de gemeenschappelijke organisatie van Waterschap Amstel, Gooi en Vecht en de Gemeente Amsterdam, een eenmalige vergoeding van € 47.174 ontvangen voor de aanleg van natuur- en boervriendelijke oevers.&lt;/p&gt;&lt;p&gt;In geschil is of ter zake van die vergoeding (21%) omzetbelasting verschuldigd is.&lt;/p&gt;&lt;p&gt;De rechtbank stelt vast dat ‘&lt;span class="italic"&gt;geen sprake is van een prijssubsidie, dat wil zeggen een subsidie die rechtstreeks verband houdt met leveringen van goederen of het verrichten van diensten van eiseres jegens derden. &lt;/span&gt;&lt;/p&gt;&lt;p&gt;&lt;span class="italic"&gt;Vervolgens moet worden beoordeeld of sprake is van verbruik als bedoeld in de hiervoor genoemde arresten Mohr en Landboden van het Hof van Justitie (..).[36] Naar het oordeel van de rechtbank is dit niet het geval. Er is geen sprake van een verbintenis die Waternet of AGV een voordeel oplevert waardoor zij als verbruikers van een dienst kunnen worden aangemerkt. Evenmin is gesteld of gebleken dat sprake is van een voordeel dat als bestanddeel van de kosten van de activiteit van een andere deelnemer aan het economisch verkeer kan worden beschouwd. Waternet wil niet als eigenaar of verbruiker aanleg van de natuur- en boervriendelijke oevers maar zij wil dit alleen in het kader van het algemeen belang. De voorschriften die Waternet heeft gesteld zijn ook niet ten bate van Waternet zelf maar deze zijn gesteld om het algemeen belang, namelijk het verbeteren van de chemische en ecologische kwaliteit van watergangen en plassen, optimaal te dienen. Het onderhoud van de oevers en het voorkomen van afkalving van de oevers is een taak die op eiseres zelf rust. Eiseres neemt geen taak van Waternet en/of AGV over en verricht ook geen werkzaamheden op de grond of in de watergangen van Waternet of AGV. In zoverre is sprake van een andere situatie dan in het hiervoor genoemde arrest van de Hoge Raad van 14 juli 2017. In dat geval verrichtte de agrarisch ondernemer wel werkzaamheden op grond in eigendom toebehorend aan de subsidieverstrekker, te weten Natuurmonumenten. De omstandigheid dat een klein deel van het werk plaatsvindt in het water van Waternet leidt niet tot een ander oordeel&lt;/span&gt;.’&lt;/p&gt;&lt;p&gt;Kortom, voor zover een overheidsinstantie handelt in het algemeen belang en niet als zodanig afnemer is van een levering of dienst, is deze niet onderworpen aan de heffing van omzetbelasting. Dat was anders in de door de rechtbank bedoelde zaak waarin een dienst werd verricht jegens Natuurmonumenten, een particuliere organisatie.[37]&lt;/p&gt;&lt;h3&gt;5. Slot&lt;/h3&gt;&lt;p&gt;We zullen zien waar alle reuring van dit moment in de agrarische sector in 2020 fiscaal toe leidt. Aan subsidieregelingen kleven, zoals we ook zien bij de Saneringsregeling varkenshouderij, de nodige fiscale aspecten. Ook is denkbaar dat bedrijven verplaatst worden, waarbij evenzeer de fiscale aspecten een belangrijke factor zijn.&lt;/p&gt;&lt;p&gt;Tenslotte is het afwachten of in 2020 het definitieve wetsvoorstel Personenvennootschappen het licht ziet en hoe daarbij invulling wordt gegeven aan de gevolgen op met name het gebied van de overdrachtsbelasting.&lt;/p&gt;</content><legacyfootnotes/><footnotes><footnote>1 Mr. Ellen Smit RB en mr. André Verduijn RB zijn werkzaam bij het Bureau Vaktechniek Fiscaal Juridisch van Countus accountants + adviseurs te Zwolle.</footnote><footnote>2 Mr. E. Smit en mr. A. Verduijn&lt;span class="italic"&gt;, ‘&lt;/span&gt;Fiscale Kroniek 2018’, &lt;span class="italic"&gt;TvAR&lt;/span&gt; 2019, nr. 2.</footnote><footnote>3 Zie voor een uitgebreidere toelichting: mr. E. Smit en mr. A. Verduijn&lt;span class="italic"&gt;, ‘&lt;/span&gt;Fiscale Kroniek 2018’, &lt;span class="italic"&gt;TvAR&lt;/span&gt; 2019, nr. 2.</footnote><footnote>4 Brief van de Staatssecretaris van Financiën van 6 september 2019, &lt;span class="italic"&gt;Kamerstukken II &lt;/span&gt;2018/19, 35 026, nr. 74.</footnote><footnote>5 Art. 1, lid 1 Wet op belastingen van rechtsverkeer (Wbr).</footnote><footnote>6 Art. 1, lid 2 Wbr.</footnote><footnote>7 Art. 814, lid 1, onderdeel c.</footnote><footnote>8 Art. 819, lid 1.</footnote><footnote>9 Brief met bijlage van de Minister van Landbouw, Natuur en Voedselkwaliteit van 10 oktober 2019, &lt;span class="italic"&gt;Kamerstukken II&lt;/span&gt; 2019/20, 28973, nr. 221.</footnote><footnote>10 Art. 3.54, vijfde lid, Wet inkomstenbelasting 2001.</footnote><footnote>11 Bijlage bij de brief van de Minister van Landbouw, Natuur en Voedselkwaliteit van 10 oktober 2019, &lt;span class="italic"&gt;Kamerstukken II&lt;/span&gt; 2019/20, 28973, nr. 221.</footnote><footnote>12 Art. 3.54, vierde lid, Wet inkomstenbelasting 2001.</footnote><footnote>13 Art. 3.54, negende lid, Wet inkomstenbelasting 2001.</footnote><footnote>14 Mr. R. Nijhuis, ‘Ouweboeren’, &lt;span class="italic"&gt;LTB&lt;/span&gt; 2019/39.</footnote><footnote>15 Brief van de Staatssecretaris van Financiën van 6 september 2019, &lt;span class="italic"&gt;Kamerstukken II&lt;/span&gt; 2018/19, 35 026, nr. 74.</footnote><footnote>16 Het besluit van 23 november 2018 voorziet in een goedkeuring voor als de grond feitelijk verplaatst van de ene onderneming (landbouw) naar de andere (zonnepark).</footnote><footnote>17 Mr. E. Smit en mr. A. Verduijn&lt;span class="italic"&gt;, ‘&lt;/span&gt;Fiscale Kroniek 2018’, &lt;span class="italic"&gt;TvAR&lt;/span&gt; 2019, nr. 2.</footnote><footnote>18 HTR 7 juni 2019, nr. 17/05587, ECLI:NL:HR:2019:863</footnote><footnote>19 Art. 15, lid 1 Wet op de omzetbelasting 1968.</footnote><footnote>20 Art. 15, lid 6 Wet OB in verbinding met art. 13 art. 13 van de Uitvoeringsbeschikking omzetbelasting 1968.</footnote><footnote>21 Art. 27, lid 6 Wet OB.</footnote><footnote>22 De Boer, ‘Hoge Raad staat btw-herziening op vee toe’, &lt;span class="italic"&gt;LTB&lt;/span&gt; 2019/41 (zie ook LTB 2019/22).</footnote><footnote>23 Art. 30a Wet inkomstenbelasting 2001.</footnote><footnote>24 Art. 3.30a, lid 3 Wet IB.</footnote><footnote>25 Art. 3.30a, lid 2 Wet IB, tweede volzin.</footnote><footnote>26 o.a. Hof 's-Hertogenbosch, 02-05-2019, nr. 18/00190 en 18/00191, ECLI:NL:GHSHE:2019:1680.</footnote><footnote>27 HR 16 juli 1993, nr. 29 174, ECLI:NL:HR:1993:ZC5412, &lt;span class="italic"&gt;BNB&lt;/span&gt; 1993/281.</footnote><footnote>28 Conclusie A-G Wattel, Hoge Raad, nrs. 19/02762 en 19/02763, ECLI:NL:PHR:2019:1096.</footnote><footnote>29 Hoge Raad 17 januari 2020, nr. 19/02762 en nr. 19/02763, ECLI:NL:HR:2020:65.</footnote><footnote>30 Hof Arnhem-Leeuwarden 12 maart 2019, nr. 18/00225, ECLI:NL:GHARL:2019:2186.</footnote><footnote>31 Rechtbank Noord-Nederland 13 maart 2018, nr. LEE 16/1472, ECLI:NL:RBNNE:2018:864.</footnote><footnote>32 HR 19 december 1979, nr. 19 529, ECLI:NL:HR:1979:AX0171,&lt;span class="italic"&gt; BNB&lt;/span&gt; 1980/30.</footnote><footnote>33 HR 3 januari 1996, ECLI:NL:HR:1996:AA1902, &lt;span class="italic"&gt;BNB&lt;/span&gt; 1996/110.</footnote><footnote>34 Rechtbank Noord-Nederland 5 februari 2019, nr. AWB-17, 628, ECLI:NL:RBNNE:2019:335.</footnote><footnote>35 A. Verduijn, ‘Koopsomsplitsing: een complexe zaak’, &lt;span class="italic"&gt;LTB&lt;/span&gt; 2019/15.</footnote><footnote>36 Hof van Justitie EU 29 februari 1996, ECLI:EU:C:1996:72 (Mohr) en Hof van Justitie 18 december 1997, ECLI:EU:C:1997:627 (Landboden).?</footnote><footnote>37 HR 14 juli 2017, ECLI:NL:HR:2017:1332.</footnote></footnotes><auteurs>mr. E. Smit RB en mr. A. Verduijn RB</auteurs><published>2020-01-29 13:52:58</published><modified>2020-01-29 14:52:08</modified><editiondate>2020-01-29</editiondate><htmlpath>https://denhollander.info/artikel/15954</htmlpath></article>
</articles></edition>