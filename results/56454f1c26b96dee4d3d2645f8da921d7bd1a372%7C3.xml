<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2007</searchword><id>3929</id><udhid>UDH:TvAR/3929</udhid><titel>Bos / Hogervorst (TvAR 2007/5399)</titel><searchwords><searchword>TvAR 6/2007</searchword><searchword>TvAR 2007/5399</searchword><searchword>UDH:TvAR/3929</searchword></searchwords><attachments><attachment><name>19172.pdf</name><extention>pdf</extention><url>https://denhollander.info/download/19172/ci</url></attachment></attachments><inleiding>&lt;p&gt;[Pw, artt. 1 lid 1 onder d, 32, 55] Tussenarrest: Verpachtster heeft pachter meer dan eens laten weten dat onderverpachting niet was toegestaan. Dat pachter met medeweten van de voorganger van verpachtster bedrijfsmiddelen van derden inzette maakt dat niet anders. Pachter beroept zich erop met derden teeltovereenkomsten te hebben gesloten. Hof: bewoordingen van deze teeltovereenkomsten niet doorslaggevend. Verpachtster is (onder meer) bewijs opgedragen van onderverpachting. Eindarrest: Na getuigenbewijs acht het hof het bewijs van de gestelde onderverpachting geleverd. Volgt ontbinding van de pachtovereenkomst.&lt;/p&gt;</inleiding><content>&lt;p&gt;Arrest van 23 augustus 2005 in de zaak van: Bertina Geertje Margaretha Bos, wonende te Nieuw Vennep (gemeente Haarlemmermeer), appellante, procureur: mr. J.C.N.B. Kaal, tegen: 1. Cornelis Hubertus Maria Hogervorst, wonende te Noordwijkerhout, ge&amp;iuml;ntimeerde, procureur: mr. P.C. Plochg, en 2. de besloten vennootschap met beperkte aansprakelijkheid G. Geerlings &amp;amp; Zn. B.V., gevestigd te Noordwijkerhout, ge&amp;iuml;ntimeerde, niet verschenen in hoger beroep. 1. Het geding in eerste aanleg Voor de procedure in eerste aanleg wordt verwezen naar de inhoud van de tussen partijen, die verder worden genoemd Bos, Hogervorst respectievelijk Geerlings, door de rechtbank te &amp;rsquo;s-Gravenhage, sector kanton, locatie Leiden op 2 oktober 2003, 3 juni 2004 en 5 augustus 2004 gewezen vonnissen. Van het vonnis van 5 augustus 2004 is een fotokopie aan dit arrest gehecht. 2. Het geding in hoger beroep 2.1. Bos heeft bij exploot van 25 augustus 2004 aangezegd van het onder 1 genoemde vonnis van 5 augustus 2004 in hoger beroep te komen, met dagvaarding van Hogervorst en Geerlings voor dit hof. 2.2. Bij memorie van grieven heeft Bos drie grieven tegen het bestreden vonnis aangevoerd en toegelicht, heeft zij twee nieuwe producties in het geding gebracht, heeft zij bewijs aangeboden en heeft zij geconcludeerd dat het hof, voor zoveel mogelijk uitvoerbaar bij voorraad, het bestreden vonnis zal vernietigen en opnieuw recht doende haar vorderingen alsnog zal toewijzen met veroordeling van Hogervorst en Geerlings in de kosten van beide instanties. 2.3. Bij memorie van antwoord heeft Hogervorst de grieven bestreden, heeft hij bewijs aangeboden en heeft hij geconcludeerd dat het hof het bestreden vonnis voor zover mogelijk uitvoerbaar bij voorraad zal bekrachtigen, met veroordeling van Bos in de kosten van (het hof leest) het geding in hoger beroep. 2.4. Geerlings is in hoger beroep niet verschenen. Tegen haar is verstek verleend. 2.5. Bos en Hogervorst hebben vervolgens elk een akte genomen, waarna zij de stukken voor het wijzen van arrest aan het hof hebben overgelegd. 3. De grieven De grieven luiden: Grief 1 Ten onrechte stelt de pachtkamer vast dat de groenveiling alleen betrekking had op het gepachte en in eigendom zijnde areaal bollenland in Noord-Holland. Grief 2 Ten onrechte heeft de pachtkamer in haar omschrijving van het verweer ten aanzien van Geerlings, de gevoegde partij, slechts gememoreerd dat zij Hogervorst steunt in zijn verweer, waarmee de pachtkamer volledig voorbijgaat aan de stellingen van Geerlings, zoals vervat in haar conclusie van antwoord en conclusie van dupliek, en het verweer van Bos daartegen. Grief 3 Bos betwist hetgeen de pachtkamer overweegt ten aanzien van de beoordeling van het geschil. 4. De beoordeling van het hoger beroep 4.1. Het gaat in dit geschil kort weergegeven om het volgende. Sedert 11 juli 2000 is Bos eigenaresse van percelen gelegen in de Hogeveense Polder, kadastraal bekend gemeente Noordwijkerhout sectie B, nrs 3012 en 1313 ged., groot 5.63.25 ha en sectie B nr. 3013, groot 2.75.00 ha. Ingaande 1 september 1965 waren deze percelen door de rechtsvoorganger van Bos, L.P. Bouwmeester, verpacht aan Hogervorst. De verpachting is door Bos voortgezet. In 2001 heeft Hogervorst aan Bos de medewerking gevraagd voor de indeplaatsstelling als pachter van zijn zonen Ron George Cornelis Hogervorst, geboren op 15 maart 1973, en Bas Adrianus Stefanus Hogervorst, geboren op 13 februari 1977. Bos heeft die medewerking geweigerd. Hogervorst exploiteert een bloembollenkraam, die volgens zijn opgave behalve het gepachte enige tientallen hectaren in Noord Holland omvatte en 1,8 ha te Noordwijker-hout. Bos heeft in eerste aanleg gesteld, dat Hogervorst nadat de medewerking aan de indeplaatsstelling was afgewezen, in strijd met zijn verplichting het gepachte zelf te gebruiken, dit in gebruik heeft gegeven aan zijn zonen. Zij heeft er daarbij op gewezen dat op 19 mei 2003 in opdracht van Bloembollenkwekerij Hogervorst. com, waarvan de beide zonen beherende vennoten waren, de op het verpachte staande gewassen groen zijn geveild. Daarnaast heeft Bos gesteld, dat Hogervorst het gepachte heeft onderverpacht, voor 0,8 ha aan Geerlings en voor 0,74 ha aan Ruigrok B.V. Volgens Bos heeft Ruigrok inmiddels 7,5 ha van het door Hogervorst gepachte ingeplant. Hogervorst en Geerlings hebben de stellingen van Bos betwist. Hogervorst heeft volgens die betwisting het gepachte nooit ingebracht in een commanditaire vennootschap met zijn zonen of nadien in een vennootschap onder firma met zijn zoon R.G.C. Hogervorst. Die inbreng betrof andere gronden. Met betrekking tot de door Bos gestelde onderverpachting heeft Hogervorst aangevoerd dat hij met Geerlings en Ruigrok teeltovereenkomsten heeft gesloten (overgelegd als producties bij conclusie van antwoord van 29 september 2003), en dat hijzelf de zeggenschap over het gepachte heeft behouden en het teeltrisico draagt. De pachtkamer heeft in het bestreden vonnis geoordeeld, dat zelfs als de gestelde wijze van exploitatie als een vorm van onderverpachting moet worden gekwalificeerd, deze tekortkoming de ontbinding niet rechtvaardigt. De pachtkamer heeft geoordeeld dat de inbreng van het gepachte in een vennootschap &amp;ndash; zo deze inbreng al plaatsgehad heeft &amp;ndash; niet wezenlijk verschilt van de door L.P. Bouwmeester toegelaten samenwerking tussen Hogervorst en zijn broer Koos en acht Bos daaraan gebonden. Tegen deze beoordeling door de pachtkamer richt zich het hoger beroep (met name grief 3). 4.2. De eerste grief slaagt, omdat uit productie 3 bij conclusie van eis blijkt dat de veiling betrekking had op ook de gepachte gronden, hetgeen door Hogervorst niet is betwist. Op zichzelf kan het slagen van de grief echter niet tot vernietiging van het bestreden vonnis leiden. Bij de tweede grief heeft Bos geen belang, omdat het hof het geschil in volle omvang zal beoordelen. 4.3. Met betrekking tot de derde grief overweegt het hof als volgt. De vordering tot ontbinding rust op twee pijlers: (a) het door Hogervorst zonder toestemming van Bos inbrengen van het gepachte in een commanditaire vennootschap met zijn zonen, later in een vennootschap onder firma met een van hun, waardoor Hogervorst zijn verplichting tot het persoonlijk gebruik van het gepachte zou hebben geschonden, en (b) het zonder toestemming van Bos onderverpachten van het gepachte. Met betrekking tot zowel (a) als (b) is artikel 10 van de pachtovereenkomst van belang, luidende: &amp;lsquo;De pachter zal het gepachte zelf moeten gebruiken en mag zonder schriftelijke toestemming van de verpachter het gepachte niet aan anderen onderverpachten of in gebruik afstaan.&amp;rsquo; Deze bepaling sluit aan bij het dwingendrechtelijke voorschrift van artikel 32 Pachtwet, terwijl het persoonlijk gebruik van het gepachte van de pachter kan worden gevergd ingevolge het bepaalde in artikel 25 Pachtwet. Handelen in strijd met deze bepalingen levert in beginsel een tekortkoming op, die grond vorm voor ontbinding van de pachtovereenkomst op voet van artikel 55 Pachtwet. 4.4. (ad a) De pachtkamer heeft geoordeeld, dat Bos gebonden is aan de goedkeuring die toenmalig verpachter Bouwmeester heeft gegeven aan samenwerking tussen Hogervorst en zijn broer Koos, en dat het inbrengen van (de exploitatie van) het gepachte in een commanditaire vennootschap daarvan niet wezenlijk verschilt. Voor zover grief 3 zich daartegen richt slaagt zij. Verondersteld dat Bouwmeester indertijd heeft ingestemd met een samenwerkingsvorm met betrekking tot het gepachte tussen Hogervorst en zijn broer Koos, dan is daarmee niet gegeven dat het Hogervorst uit hoofde van de pachtovereenkomst is toegestaan het gepachte in te brengen in een commanditaire vennootschap, waarvan de zonen van Hogervorst de beherende vennoten zijn. Daardoor zou Hogervorst immers de zeggenschap over het gepachte uit handen geven. Bij conclusie van antwoord heeft Hogervorst erkend dat hij per 1 januari 2001 een commanditaire vennootschap is aangegaan met zijn zonen als beherend vennoten. Hij heeft echter ontkend het gebruik en genot van het gepachte te hebben ingebracht in die vennootschap. Daarover heeft hij volgens hem steeds zelf de dagelijkse leiding gehouden. Met ingang van 1 januari 2002 is Hogervorst een vennootschap onder firma aangegaan met zijn zoon R.G.C. Hogervorst, waarbij Hogervorst, zoals weergegeven in zijn akte van correctie van 24 oktober 2003, heeft ingebracht &amp;lsquo;het gebruik en genot van het onroerend goed dat tot 1 januari 2002 werd ge&amp;euml;xploiteerd in de C.V. Hogervorst.Com&amp;rsquo;. Daartoe hoorde volgens Hogervorst niet het gepachte. Gelet op deze gemotiveerde betwisting door Hogervorst zal Bos worden toegelaten tot het bewijs dat Hogervorst de zeggenschap over het gepachte uit handen heeft gegeven door het in te brengen in de genoemde commanditaire vennootschap en later in de vennootschap onder firma met zijn zoon R.G.C. Hogervorst. Omdat zij voor haar bewijslevering mede afhankelijk is van gegevens welke zich in het domein van Hogervorst bevinden, zal Hogervorst worden gelast gewaarmerkte schriftelijke stukken over te leggen waaruit zijn inbreng in de vennootschappen kan worden afgeleid, bij voorkeur de vennootschapsakte, de jaarstukken en accountantverklaringen vanaf 2000, alsmede de eindbalans van de commanditaire vennootschap. 4.5. (ad b) De pachtkamer heeft geoordeeld dat, voor zover sprake zou zijn van onderverpachting, deze een onvoldoende ernstige tekortkoming oplevert om ontbinding van de pachtovereenkomst te rechtvaardigen. Daarbij heeft de pachtkamer verwezen naar de met medeweten van de toenmalige verpachter Bouwmeester in het verleden gevoerde exploitatie door Hogervorst, waarbij bedrijfsmiddelen van derden werden ingezet. De tegen dit oordeel gerichte grief slaagt. Als opvolgend verpachtster heeft Bos meer dan eens aan Hoger- vorst laten weten dat onderverpachting niet was toegestaan. Het hof verwijst naar de brief van 23 november 2000 van Bos aan Hogervorst (productie 2 bij conclusie van antwoord van Geerlings, toegevoegde partij aan de zijde van Hogervorst), die een vastlegging bevat van het op die datum tussen Bos en haar echtgenoot Cor Bulk en Hogervorst gevoerde gesprek. Daarin staat onder meer vermeld dat Bulk, kennelijk namens Bos, heeft gezegd dat Hogervorst zich aan de spelregels van de Pachtwet dient te houden en dat teeltpacht in contractvorm dient te geschieden. Die mededeling is aan het eind van het gesprek door Bulk herhaald. Voorts verwijst het hof naar de brief van Bulk en Bos aan Hogervorst van 21 november 2001 (productie 4 bij meergenoemde conclusie), waarin onder meer is opgenomen: &amp;lsquo;Ten overvloede willen wij er op wijzen, verwijzend naar de pachtwet en het pachtcontract, dat onderverhuur niet toegestaan is. Oom Bouwmeester is hier altijd strikt in geweest en voor ons geldt dat evenzo. Gezien dat er vorig jaar naast Heliantus van Handelskwekerij H. v.d. Berg te Lisse, er tulpen van C.J. Ruigrok uit De Zilk stonden en nu voor aanstaand jaar er wederom tulpen en narcissen door dezelfde C.J. Ruigrok geplant zijn, geeft dat sterk de indruk dat U niet feitelijk zelf de grond exploiteerd.&amp;rsquo; Uit deze passages volgt, dat Bos Hogervorst heeft kenbaar gemaakt bezwaar te hebben tegen elke vorm van onderverpachting, die als een handelen in strijd met de pachtovereenkomst wordt beschouwd. Onderverpachting door Hogervorst levert in die omstandigheden een grond voor ontbinding van de pachtovereenkomst op. Hogervorst heeft evenwel betwist dat van onderverpachting sprake is; naar hij aangeeft heeft hij weliswaar derden ingeschakeld bij de exploitatie van het gepachte, maar is zulks geschied door met die derden teeltcontracten aan te gaan; hij heeft steeds zelf de regie gehouden over de exploitatie en zelf het teeltrisico heeft gedragen. In dat verband heeft hij afschriften van met Geerlings en Ruigrok gesloten teeltovereenkomsten overgelegd. Het hof overweegt dat de bewoordingen van deze teeltovereenkomsten niet doorslaggevend zijn voor de vraag of al dan niet van onderverpachting door Hogervorst sprake is; het komt aan op de werkelijke verhouding tussen Hogervorst en zijn wederpartijen Geerlings en Ruigrok. Nu Bos heeft gesteld, dat die werkelijke verhouding als onderverpachting moet worden beschouwd en zij zich beroept op de rechtsgevolgen daarvan, zal zij worden toegelaten tot bewijslevering als in het dictum gemeld. 4.6. De beslissing strekt tot bewijslevering. Alle ander beslissingen zullen worden aangehouden. De beslissing Het hof, recht doende in hoger beroep: laat Bos toe tot het bewijs van feiten en omstandigheden &amp;ndash; waaruit blijkt Hogervorst het gepachte heeft ingebracht in de commanditaire vennootschap die hij per 1 januari 2001 is aangegaan met zijn zonen; &amp;ndash; waaruit blijkt dat Hogervorst het gepachte heeft onderverpacht; bepaalt dat, indien Bos dat bewijs door middel van getuigen wenst te leveren, het verhoor van deze getuigen zal geschieden ten overstaan van het tot raadsheer-commissaris benoemde lid van het hof mr. G.P.M. van den Dungen en de raad ir. Duenk, die daartoe zitting zullen houden in het paleis van justitie aan de Walburgstraat 2-4 te Arnhem en wel op een nader door dezen vast te stellen dag en tijdstip; bepaalt dat het aantal voor te brengen getuigen alsmede de verhinderdagen van partijen, van hun advocaten en van de getuigen in de maanden oktober, november en december 2005 zullen worden opgegeven op de rolzitting van 6 september 2005, ambtshalve peremptoir, waarna dag en uur van de verhoren (ook indien voormelde opgave van een of meer van partijen ontbreekt) zullen worden vastgesteld en in beginsel geen uitstel in verband met verhinderingen zal worden verleend; bepaalt dat Bos tenminste veertien dagen voor de vast te stellen datum van het getuigenverhoor de aan het slot van rechtsoverweging 4.4 genoemde stukken aan het hof en aan de wederpartij zal toezenden; houdt alle overige beslissingen aan. Arrest van 13 juni 2006: 1. De voortzetting van geding in hoger beroep 1.1. Voor de procesgang tot 23 augustus 2005 verwijst het hof naar het tussenarrest van die datum. Het hof blijft bij hetgeen daarin is overwogen en beslist. 1.2. Ingevolge het tussenarrest hebben op 26 oktober 2005 getuigenverhoren plaatsgehad, waarvan proces-verbaal is opgemaakt, dat zich bij de stukken bevindt. In aanvulling op het proces-verbaal vermeldt het hof dat de verhoren zijn gehouden ook ten overstaan van de raad ir. Duenk. 1.3. Hogervorst heeft een akte overlegging producties genomen. 1.4. Vervolgens hebben eerst Bos en daarna Hogervorst een memorie na enqu&amp;ecirc;te genomen. 1.5. Ten slotte hebben partijen wederom de stukken voor het wijzen van arrest aan het hof overgelegd. 2. De verdere motivering van de beslissing in hoger beroep 2.1. In het tussenarrest is Bos toegelaten tot het bewijs van feiten en omstandigheden waaruit blijkt Hogervorst het gepachte heeft ingebracht in de commanditaire vennootschap die hij per 1 januari 2001 is aangegaan met zijn zonen, alsmede van feiten en omstandigheden waaruit blijkt dat Hogervorst het gepachte heeft onderverpacht. Het hof ziet aanleiding de tweede bewijskwestie als eerste te bespreken. Het debat tussen Bos en Hogervorst heeft zich toegespitst op de vraag of en zo ja in hoeverre Hogervorst de zeggenschap over de exploitatie van het gepachte aan anderen heeft afgestaan en hij de dagelijkse leiding over die exploitatie niet langer in eigen hand had. 2.2. In enqu&amp;ecirc;te zijn gehoord de getuigen J.F. Heemskerk, W.A. Heemskerk, J.Q. Pennings, M.J.P. de Groot- Rietvink, C. Cozijn en C. Bouwmeester. Hogervorst heeft afgezien van het horen van getuigen in contraenqu&amp;ecirc;te. 2.3. De verklaringen van de getuigen J.F. Heemskerk en W.A. Heemskerk zijn zo weinig specifiek en van zoveel voorbehouden voorzien, dat zij voor de beoordeling van de vraag of het bewijs geleverd is van geen betekenis zijn. Het hof zal deze verklaringen daarom buiten beschouwing laten. 2.4. De getuige De Groot-Rietvink, eigenaar van Loonbedrijf De Groot, heeft, voor zover van belang, als volgt verklaard: &amp;lsquo;Geerlings en Ruigrok zijn vaste klanten van De Groot, Geerlings al vanaf plusminus 1990 en Ruigrok vanaf iets later, ongeveer 1995. In plusminus 2002 heeft Geerlings ons bedrijf benaderd voor rooiwerkzaamheden, strosteken, strodekken en stro opzuigen op de gronden van Hogervorst (...) U vraagt mij hoe de inschakeling van ons bedrijf in zijn werk ging. In bijvoorbeeld het jaar 2004, maar dat geldt ook voor voorgaande jaren, belde een medewerker van Geerlings naar ons, bijvoorbeeld voor rooiwerkzaamheden. Daar werd steeds bij verteld dat de factuur voor die werkzaamheden naar Hogervorst diende gestuurd te worden. U vraagt mij of ik iets van de achtergrond daarvan weet. Daarop kan ik antwoorden dat de medewerker van Geerlings altijd zei dat de factuur naar Hogervorst gestuurd diende te worden om te voorkomen dat Hogervorst in de problemen zou komen met zijn landhuur. Verdere details heb ik eigenlijk niet vernomen, maar wel weet ik dat Hogervorst aan Geerlings het land verhuurt en dat Hogervorst daarmee in de problemen kon komen, omdat hij die grond pacht. De naam van de medewerker van wie ik dit hoorde is Harry Wijers. (..) Wat Ruigrok betreft is het eigenlijk hetzelfde verhaal. In 2005 belde hij zelf naar ons bedrijf en dat was in afwijking tot de jaren daarvoor. In 2004 bijvoorbeeld moest ons bedrijf strosteken, waarvoor wij werden gebeld door een medewerker van Ruigrok, Willem Warmerdan, de rekening moest naar Hogervorst worden gestuurd. Kleinere betalingen verrichtte Hogervorst via de bank aan ons bedrijf. Grotere bedragen werden in contant geld voldaan. Hogervorst was dan eerst bij Ruigrok of Geerlings langs geweest om dat geld op te halen. Ik weet dat omdat ik eens door Ruigrok werd benaderd over een kwestie van betalingen. Hogervorst zat toen bij Ruigrok en zodoende kwam naar voren dat Ruigrok via Hogervorst betaalde. Mijn man is eens gevraagd bij Geerlings langs te komen in verband met een betalingskwestie. Hogervorst was daar toen aanwezig. De betaling werd per envelop aldaar door Hogervorst aan mijn man gedaan. Ook is het voorgekomen dat Geerlings naar mij belde en vroeg of De Groot het geld al van Hogervorst had ontvangen. Dat werd gevraagd omdat zij dan konden afrekenen met Hogervorst. In de schriftelijke verklaring staat dat ik gebeld werd door Hogervorst. Dat betreft het jaar 2005. In voorgaande jaren is het gegaan zoals ik hier verteld heb. Het kwam ook voor dat ik over hetzelfde werk zowel door Geerlings of Ruigrok en door Hogervorst gebeld werd (..)&amp;rsquo;. 2.5. De getuige Cozijn heeft onder meer verklaard, dat hij in 2001 aan Hogervorst op diens telefonisch verzoek een vracht stro heeft geleverd. De getuige heeft zijn verklaring aldus vervolgd: &amp;lsquo;In 2002 heb ik geen stro geleverd, maar vanaf 2003 wel weer. Dat ging als volgt in zijn werk. In eerste instantie werd ik gebeld door Simon Ruigrok voor de levering van vrachten stro, maar naderhand moest dat worden teruggedraaid omdat sprake was van contractteelt. Dat laatste werd mij door Hogervorst verteld. (...) Ik heb personeel van Ruigrok op de grond aan het werk gezien. Ze waren aan het ploegen en planten en deden eigenlijk al het werk.&amp;rsquo; 2.6. De getuige Bouwmeester heeft onder meer verklaard: &amp;lsquo;Mij wordt gevraagd of ik zelf planten kweek op de gronden van Hogervorst achter en naast het huis, op gronden (het hof begrijpt:) die in eigendom toebehoren aan mevrouw Bos. Ik antwoord daarop dat wij planten kweken achter het woonhuis en dat wij een teeltovereenkomst hebben naast het huis. Hogervorst en personeel van ons bedrijf voeren de werkzaamheden uit. De opdracht voor het rooien en het onderhoud van de planten wordt door mij aan Hogervorst gegeven, die dat vervolgens kan uitbesteden. Ik verklaar nader dat wij vanaf begin september kleine stukjes rooien en dat vanaf november op grote schaal wordt gerooid. Dat laatste werk dragen wij op aan Hogervorst die vervolgens loonwerkers inschakelt. (...) Elders in Nederland heb ik contractteelt op plusminus twaalf hectaren. Daar werken mijn eigen mensen, want je wilt net als op het land van Hogervorst de teelt in eigen hand houden. Deze eigen mensen houden zich bezig met het bezien van de soortechtheid, beoordeling of onkruidbestrijding moet worden toegepast en de nameting van de percelen. (...) Ook achter de voormalige eigendom van Hogervorst hebben wij contractteelt, evenals op het perceel naast het huis dat eigendom is van mevrouw Bos en op een klein gedeelte van het achterliggende perceel. Na enig nadenken stel ik de grootte van het perceel naast het huis op plusminus twee hectare en van het door ons gebruikte perceel achter het huis op een halve hectare. Wij hebben daarvoor een teeltovereenkomst. Ik ben eigenaar van de planten, Hogervorst voert het beheer en is verantwoordelijk voor de oogst. Ik betaal per jaar een vooraf afgesproken bedrag. Het oogstrisico is voor mij. Als het meezit deelt Hogervorst niet in de winst. (....) De kosten van bemesting zijn verdisconteerd in de jaarlijks te betalen prijs. Dat gaat als volgt: ik bepaal hoeveel meststoffen op het perceel en de planten moeten worden gebracht. Ik stel een bemestingsplan op, geef dat door aan Hogervorst en hij zorgt ervoor dat de bemesting wordt besteld en betaald. Het opbrengen (het hof begrijpt:) van de mest gebeurt weer door personeel van mij. De jaarlijkse vergoeding correspondeert met de hoeveelheid op te brengen bemesting. (....) Wat het spuitwerk betreft: ik bekijk zelf wanneer onkruid- en insectenbestrijding moet plaatsvinden. E&amp;eacute;n van onze mensen zorgt voor het feitelijke werk, dat wil zeggen voor het spuitwerk. De spuitmiddelen komen bij ons bedrijf vandaan.&amp;rsquo; 2.7. Uit het samenstel van deze verklaringen leidt het hof af, dat de zeggenschap over de exploitatie van de in het geding zijnde gronden niet langer in overwegende mate bij Hogervorst berust. Volgens de getuige De Groot-Rietvink zijn het niet alleen in 2004, maar ook in daaraan voorafgaande jaren (medewerkers van) Geerlings en Ruigrok geweest die de inschakeling van loonbedrijf De Groot bepaalden voor bijvoorbeeld rooiwerkzaamheden. Dat de betaling voor de door De Groot in opdracht van Geerlings en Ruigrok verrichte werkzaamheden feitelijk door Hogervorst geschiedde kan hem niet baten, nu uit de verklaring van de getuige De Groot-Rietvink volgt, dat deze wijze van betaling ten doel had te voorkomen dat Hogervorst in zijn pachtverhouding met Bos problemen zou ondervinden. Ook de verklaring van de getuige Bouwmeester bevat elementen die tot geen andere slotsom kunnen leiden dan dat niet Hogervorst maar Bouwmeester de zeggenschap heeft over de bedrijfsvoering op de door Bouwmeester gebruikte grond van Bos. Bouwmeester heeft als getuige dan wel het woord teeltovereenkomst genoemd om de rechtsverhouding tussen hem en Hogervorst te omschrijven, maar uit zijn verklaring volgt dat de feitelijke zeggenschap over onder meer de teelt, de onkruid- en insectenbestrijding en de bemesting bij Bouwmeester berustte. Voor zover Hogervorst al feitelijk bij de exploitatie betrokken is, gebeurde dat op grond van door Bouwmeester genomen beslissingen, hetgeen onder meer blijkt uit de verklaring dat Bouwmeester het rooien van gewassen opdraagt aan Hogervorst, die voor de feitelijke werkzaamheden loonwerkers inschakelt. De getuige Pennings heeft nog verklaard, dat Ruigrok zich heeft beziggehouden met het rooien, planten, koppen en alle voorkomende werkzaamheden, dus de hele cyclus van planten tot oogsten. Deze gang van zaken is niet overeenkomstig artikel 1 van de teeltovereenkomst tussen Ruigrok en Hogervorst, waarin was opgenomen dat dergelijke werkzaamheden juist door Hogervorst zouden worden verricht. 2.8. Ook heeft de getuige Bouwmeester verklaard dat het oogstrisico voor hem is, hetgeen &amp;ndash; in samenhang met hetgeen onder 2.7 is overwogen &amp;ndash; bijdraagt tot het bewijs dat niet Hogervorst maar Bouwmeester de grond exploiteert. 2.9. Het hof merkt met betrekking tot de verklaringen van de getuigen De Groot-Rietvink en Cozijn nog op, dat de opdrachten tot het verrichten van loonwerk, anders dan in artikel 1 van de overgelegde teeltovereenkomsten tussen Ruigrok en Hogervorst en Geerlings en Hogervorst is vermeld, niet steeds van Hogervorst afkomstig waren. 2.10. Op grond van de getuigenverklaringen en nu ook aan de overige vereisten die artikel 1 lid 1 onder d aan een pachtovereenkomst stelt is voldaan komt het hof tot het oordeel dat tussen Hogervorst enerzijds en Ruigrok, Geerlings respectievelijk Bouwmeester anderzijds pachtovereenkomsten tot stand zijn gekomen. Bos is aldus geslaagd in het toegelaten bewijs. De derde grief slaagt dus en het bestreden vonnis kan niet in stand blijven. De vordering van Bos zal alsnog worden toegewezen. Bij deze stand van zaken behoeft de bewijslevering met betrekking tot de inbreng van het gepachte in de commanditaire vennootschap die Hogervorst per 1 januari 2001 met zijn zonen is aangegaan geen verdere bespreking. 2.11. Hogervorst zal als de in het ongelijk gestelde partij in de kosten van het geding in beide instanties worden veroordeeld. Gelet op het in artikel 134 Pachtwet bepaalde, bestaat geen grond voor de gevraagde uitvoerbaarbijvoorraadverklaring. De beslissing Het hof, recht doende in hoger beroep: Ontbindt de tussen Bos en Hogervorst bestaande pachtovereenkomst met betrekking tot de percelen gelegen in de Hogeveense Polder, kadastraal bekend gemeente Noordwijkerhout sectie B, nrs 3012 en 1313 ged., groot 5.63.25 ha en sectie B nr. 3013, groot 2.75.00 ha en beveelt Hogervorst het gepachte leeg en ontruimd aan Bos op te leveren binnen 14 dagen na de oogst van de heden te velde staande gewassen; Veroordeelt Hogervorst en Geerlings in de kosten van beide instanties, tot aan deze uitspraak aan de zijde van Bos voor wat betreft de eerste aanleg begroot op &amp;euro; 337,50 voor salaris van de procureur op &amp;euro; 87,- voor griffierecht en op &amp;euro; 68,20 voor explootkosten en voor wat betreft het hoger beroep begroot op &amp;euro; 2.682,- voor salaris van de procureur, op &amp;euro; 241,- voor griffierecht en op &amp;euro; 563,78 voor explootkosten en getuigentaxen; Wijst af hetgeen meer of anders is gevorderd.&lt;/p&gt;</content><legacyfootnotes/><footnotes><footnote/></footnotes><auteurs/><published>2007-06-01 00:00:00</published><modified>2017-06-08 16:49:39</modified><editiondate>2007-06-01</editiondate><htmlpath>https://denhollander.info/artikel/3929</htmlpath></article>
</articles></edition>