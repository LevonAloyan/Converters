<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1985</searchword><id>6386</id><udhid>UDH:TvAR/6386</udhid><titel>De departementale herindeling van 1982: de consequenties voor de wetgeving</titel><searchwords><searchword>TvAR 5/1985</searchword><searchword>UDH:TvAR/6386</searchword></searchwords><attachments><attachment><name>1985_nr 5_Artikel_Noordanus.pdf</name><extention>pdf</extention><url>https://denhollander.info/download/6168/ci</url></attachment></attachments><inleiding>1. INLEIDING&#13;
In deze bijdrage wordt de departementale herindeling 1982 - voor zover het&#13;
de overgang van de beleidssector NBOR naar het departement van Landbouw&#13;
en Visserij betreft - besproken met het oog op de consequenties ervan voor de&#13;
wetgeving. Deze consequenties zijn verschillend van aard. Allereerst is er het&#13;
effect op het wetgevingsproces. De herindeling brengt een feitelijke&#13;
reorganisatie van de wetgevingsorganisatie met zich mee. Uit het&#13;
uitwerkingsbesluit van 15 december 1983 blijkt dat in de nieuwe organisatie de&#13;
traditioneel bij het departement van Landbouw en Visserij al sterk&#13;
gecentraliseerde juridische organen verder worden versterkt. Dit ligt in de&#13;
lijn van de aanbevelingen van de Commissie Hoofdstructuur Rijksdienst1 en&#13;
biedt een basis voor een goede intradepartementale beleidsmatige coördinatie&#13;
van de wetgeving. Wat het effect ervan voor de wetgevingsproduktie is, is&#13;
moeilijk te voorspellen. Dit zal de tijd moeten leren, maar wie terugkijkt op de&#13;
complexe stukken wetgeving die het departement van Landbouw en Visserij de&#13;
afgelopen jaren in hoog tempo tot stand gebracht heeft en daar de al jaren&#13;
sukkelende ontwikkeling van bij voorbeeld de herziening van de&#13;
Natuurbeschermingswet tegenover zet, mag hopen dat in de nieuwe&#13;
wetgevingsorganisatie de aanpassing van regelgeving op het terrein van natuuren&#13;
landschapsbehoud in een versnelling zal worden gebracht. De&#13;
departementale herindeling heeft verder een aantal praktische consequenties&#13;
voor bestaande regelgeving, c.q. lopende wetsvoorstellen. Zo kon de regering&#13;
in de memorie van antwoord bij het wetsontwerp bodembescherming de&#13;
discussie over de al dan niet wenselijke medeverantwoordelijkheid van de&#13;
minister van Landbouw na de departementale herindeling snel afsluiten met de&#13;
mededeling dat - nu de minister van Landbouw de plaats van de&#13;
staatssecretaris van CRM als mede-indiener van het wetsontwerp had&#13;
overgenomen - de nieuw verworven medebetrokkenheid van de minister mede&#13;
de landbouwaspecten betreft.2 Een ander (praktisch) gevolg van de&#13;
departementale herindeling is, dat de Natuurbeschermingsbeschikking3 -&#13;
een interdepartementale conflictregeling bij de uitvoering van cultuurtechnische&#13;
werken - zal moeten worden ingetrokken. Conflicten zullen langs de lijnen van&#13;
de nieuwe departementale organisatie moeten worden beslecht, waarbij het mij&#13;
overigens wel geboden lijkt zeker te stellen dat de Natuurwetenschappelijke&#13;
Commissie ter zake advies uit kan brengen. Een derde gevolg van de departementale herindeling ligt op het terrein van de ontwikkeling&#13;
van de wetgeving op langere termijn. Het gaat hier om de structuur van&#13;
de beheerswetgeving landelijke gebied, waarover ik eerder in dit tijdschrift al eens&#13;
het een en ander heb geschreven4, en voorts over de opzet van en de relatie tussen&#13;
afzonderlijke beheers wetten, in het bijzonder de Beheerswet Landbouwgronden i.v.&#13;
en de Natuurbeschermingswet. Verder is hier de vraag aan de orde van de wenselijkheid&#13;
van wetgeving op het terrein van de openluchtrecreatie nu de Kaderwet specifiek&#13;
welzijn uit beeld is verdwenen. Het zijn met name deze aspecten waarover ik&#13;
in het navolgende iets meer zou willen zeggen.</inleiding><content>2. NATUURBESCHERMING EN LANDBOUW&#13;
Een van de meest indringende confrontaties op wetgevingsterrein zal binnen het&#13;
nieuwe departement ongetwijfeld de afstemming tussen de Beheerswet landbouwgronden&#13;
en de te vernieuwen Natuurbeschermingswet worden. De reikwijdte van de&#13;
Natuurbeschermingswet is al geruime tijd in discussie. In 1976 pleitte de Natuurbeschermingsraad&#13;
voor een uitbreiding van de werkingssfeer. Rand- en overgangszones,&#13;
kleine natuur- en landschapselementen en cultuurhistorische structuren in het&#13;
landschap zouden in principe ook onder de bescherming van de wet gebracht moeten&#13;
kunnen worden. In een recent uitgebracht advies wordt (opnieuw) gewezen op het&#13;
belang van de toepassing van de wet op natuurwetenschappelijk waardevolle landbouwgronden&#13;
en bossen.5 Het behoeft nauwelijks betoog dat dit advies in landbouwkringen&#13;
bepaald niet met gejuich ontvangen is. Het in november 1984 gepubliceerde&#13;
voorontwerp van een Wet beheer landbouwgronden bevat geen coördinatiebepalingen&#13;
die de relatie tussen Beheerswet en Natuurbeschermingswet betreffen.&#13;
De bij het voorontwerp gevoegde concept-memorie van toelichting beperkt zich tot&#13;
enige conflictverhullende alinea's, waarin naar goed Haags gebruik om de hete brij&#13;
heen gedraaid wordt.6&#13;
Toch zijn beheerslandbouw en natuurbescherming beleidsmatig onlosmakelijk&#13;
met elkaar verbonden en zit er niets anders op dan deze relatie ook in de wetgeving&#13;
tot uitdrukking te brengen. Het duidelijkst speelt dit bij reservaatgebieden, in de opzet&#13;
van de Beheerswet i.v. gebieden, waar grondverwerving ten behoeve van de Staat&#13;
en natuurbeschermingsorganisaties nagestreefd wordt met het oog op de vorming&#13;
van reservaten. De natuurwetenschappelijke waarde van die gebieden staat vast: het&#13;
is de bedoeling op termijn het normale agrarisch gebruik te beëindigen en voorrang&#13;
te geven aan een op natuurbehoud gericht beheer. Tijdens het proces van reservaatvorming&#13;
kan een aanwijzing tot beschermd natuurmonument geboden zijn, vanwege&#13;
externe invloeden die de natuurwaarden in het gebied bedreigen of omdat de grondverwerving&#13;
niet vordert, dan wel voor het afsluiten van beheersovereenkomsten geen&#13;
of onvoldoende animo bestaat en daardoor de beoogde bescherming van het gebied in het gedrang komt. Ook in beheersgebieden waar wel beheersovereenkomsten afgesloten&#13;
worden maar geen op reservaatvorming gerichte grondverwerving plaatsvindt,&#13;
kan dit probleem spelen, maar het zal zich daar minder scherp voordoen. In&#13;
reservaatgebieden blijft het in ieder geval wenselijk na afronding van het proces van&#13;
reservaatvorming de reservaten onder het regiem van de Natuurbeschermingswet te&#13;
brengen.&#13;
Voor de boeren in de betrokken gebieden maakt het inmiddels nogal wat uit of&#13;
ze uitsluitend met de Beschikking Beheersovereenkomsten (en dus straks de&#13;
Beheerswet) te maken hebben of ook - dan wel uitsluitend - met de&#13;
Natuurbeschermingswet. Van de vrijwilligheid van het&#13;
beheersovereenkomstenregiem blijft niets over. Voor wat betreft de financiële&#13;
vergoeding scheelt het bepaald een slok op een borrel of op basis van een&#13;
beheersovereenkomst aanspraak gemaakt kan worden op een genormeerde&#13;
beheersvergoeding dan wel dat er een claim ingediend moet worden voor&#13;
schadevergoeding op grond van art. 18 van de Natuurbeschermingswet. Het verzet&#13;
van de landbouworganisaties tegen een dergelijk breder gebruik van de&#13;
Natuurbeschermingswet is daarom niet geheel ten onrechte, net zoals overigens de&#13;
wens vanuit de natuurbescherming om ook op waardevolle landbouwgronden tot&#13;
een effectievere bescherming van natuurwaarden te komen, niet ongegrond is.&#13;
3. NATUURBESCHERMINGSWET EN BEHEERSWET&#13;
Vanuit de erkenning van de inhoudelijke samenhang tussen (beheers)landbouw en&#13;
natuur- en landschapsbehoud zoals die in de departementale reorganisatie 1982&#13;
gestalte heeft gekregen, zou in mijn opvatting dan ook in de wetgeving in een kader&#13;
aangegeven moeten worden voor de oplossing van bovenbeschreven belangenconflict.&#13;
Deze oplossing kan niet liggen in een terugtred van de Natuurbeschermingswet&#13;
in relatienotagebieden, evenmin als in een ongeconditioneerde toepassing&#13;
van die wet. Dat zou zich te ver verwijderen van de tussen natuurbescherming en&#13;
landbouw op dit vlak noodzakelijke synthese. Veeleer moet gezocht worden naar&#13;
in de wetgeving neer te leggen aanvaardbare condities, waaronder de&#13;
Natuurbeschermingswet naast of in plaats van de Beheerswet kan worden&#13;
ingezet of naar een in de Beheerswet te regelen sluitend interimbeheer voor&#13;
reservaatgebieden.&#13;
Kernpunt daarbij vormt uiteraard het schadevergoedingsrecht. Het gelijkheidsbeginsel&#13;
vergt dat hetgeen krachtens een beheersovereenkomst voor vergoeding in&#13;
aanmerking komt in gelijke mate vergoed wordt, wanneer het gaat om een (publiekrechtelijke)&#13;
beperking opgelegd op grond van de Natuurbeschermingswet. Het behoud&#13;
van natuurwaarden maakt het onvermijdelijk - ook bij in agrarisch gebruik&#13;
zijnde waardevolle cultuurgronden - om mede langs publiekrechtelijke weg en niet&#13;
alleen via vrijwillig af te sluiten overeenkomsten een effectieve bescherming te verzekeren.&#13;
Een gewenst, mede op natuur- en landschapsvoorwaarden gericht beheer&#13;
van waardevolle cultuurgronden moet dus ook via verbodsbepalingen c.q. een gedoogplicht&#13;
kunnen worden verzekerd. Voorwaarde is dan wel een met een beheersvergoeding&#13;
krachtens de Beschikking Beheersovereenkomsten c.q. de Beheerswet&#13;
gelijkwaardige schadevergoeding, terwijl voorts in situaties waarin de&#13;
beperkingen redelijkerwijs de voortzetting van het agrarisch gebruik onmogelijk maken, er door&#13;
de betrokken boer aankoop door het Rijk op onteigeningsbasis moet kunnen worden&#13;
gevorderd.&#13;
In de wetgeving zou gelet op het bovenstaande, concreet ernaar gestreefd moeten&#13;
worden, de beheersregiems van de beide departementale beheerswetten beter in elkaars&#13;
verlengde te brengen c.q. duidelijker aan elkaar te relateren. Ik pleit in verband&#13;
daarmee voor de volgende in de Beheerswet landbouwgronden op te nemen&#13;
voorzieningen:&#13;
- in ieder geval in reservaatgebieden een mogelijkheid te scheppen om te verplichten&#13;
tot een bepaald basisbeheer tegen de bij beheersovereenkomsten gebruikelijke&#13;
vergoeding, met als waarborg een koopplicht op onteigeningsbasis;&#13;
- aan beheersplannen voor reservaatgebieden een bescherming te verbinden tegen&#13;
externe activiteiten (vgl. art. 16 Natuurbeschermingswet);&#13;
- in de Beheerswet voor reservaatgebieden te voorzien in een 'automatische' status&#13;
verlening tot beschermd natuurmonument, zodra de verwerving is afgerond.&#13;
Bij de wijziging van de Natuurbeschermingswet zou in die wet het beheersplan moeten&#13;
worden verbreed en moeten worden opgezet in de lijn van de thans in het voorontwerp&#13;
Beheerswet landbouwgronden voorziene regeling. Dit maakt het beheersplan&#13;
- meer dan de huidige schimmige planfiguur ex art. 14 Natuurbeschermingswet&#13;
- een basis voor het beheersbeleid, terwijl een verbreding van de planprocedure&#13;
ook andere overheden (gemeenten, waterschappen) beter betrekt bij en hopelijk&#13;
committeert aan het in het plan voorziene beheer. Een gelijke opzet van de beheersplanning&#13;
vergemakkelijkt ook de overgang van reservaten naar het beheersregiem&#13;
van de Natuurbeschermingswet.&#13;
4. BOSWET EN NATUURBESCHERMINGSWET&#13;
Een vergelijkbaar vraagstuk als boven besproken is voor landbouwgronden, doet&#13;
zich bij bossen voor. De Boswet en in het bijzonder de Beschikking bosbijdragen&#13;
1983 bieden een instrument voor multifunctioneel bosbeheer. Het ligt in de bedoeling&#13;
bij de wijziging van de Boswet het karakter van de wet als multifunctionele&#13;
beheerswet te versterken, onder meer door de thans in de Beschikking bosbijdragen&#13;
neergelegde beheersplanning in de wet op te nemen. Het beheersplan, dat basis is&#13;
voor een bijdrage van overheidswege in het beheer, is thans een vrijwillige zaak: het&#13;
is aan de boseigenaar om wel of niet een beroep op de beschikking te doen. Voor&#13;
zover het om bossen met een aanzienlijke natuurwaarde gaat is er ook de mogelijkheid&#13;
van een aanwijzing tot beschermd natuurmonument. Van de kant van de bosbouw&#13;
is wel betoogd dat zeker in situaties waarin er een goed bestemmingsplan is&#13;
en er een beheersplan op grond van de Beschikking bosbijdragen vigeert, bescherming&#13;
op grond van de Natuurbeschermingswet juridisch niet mogelijk, dan wel in&#13;
ieder geval niet nodig is. In het eerder genoemde advies van de Natuurbeschermingsraad&#13;
wordt deze opvatting bestreden met als voornaamste argument de vrijblijvendheid&#13;
van de huidige beheersregeling. In de optiek van de Natuurbeschermingsraad&#13;
zouden de betrokken bossen - mits er sprake is van natuurschoon c.q. natuurwetenschappelijke waarden - onder de werking van de Natuurbeschermingswet&#13;
moeten kunnen worden gebracht, waarbij het beheersplan op grond van de Beschikking&#13;
bosbijdragen hooguit een rol kan spelen als onderdeel van een beheersplan ex&#13;
art. 14 Natuurbeschermingswet.&#13;
Ook voor dit probleem van samenloop van beheersregelingen - in al zijn consequenties&#13;
voor vrijwilligheid/verbindendheid en beheersvergoedingen/schadevergoedingen&#13;
- zal bij de voorgenomen herziening van zowel de Boswet als de&#13;
Natuurbeschermingswet nu intradepartementaal een oplossing moeten worden gezocht.&#13;
Ik zou daarbij opteren voor een aanpak analoog aan die, welke hierboven&#13;
voor relatienotagebieden is voorgesteld. De Boswet ware uit te bouwen tot een multifunctionele&#13;
beheerswet met voldoende mogelijkheden om - waar het waardevolle&#13;
bosgebieden betreft - ook ongewenste externe activiteiten te weren. Daar waar vanwege&#13;
de natuurwetenschappelijke waarden een exploitatie als cultuurbos - zelfs in&#13;
aangepaste vorm - niet wenselijk wordt geacht, wordt voorzien in reservaatvorming.&#13;
In de reservaatgebieden - in de Boswet op gelijke wijze te regelen als in&#13;
het voorontwerp Wet beheer landbouwgronden - moet van boseigenaren, indien&#13;
dit voor het behoud van de aanwezige natuurwaarden noodzakelijk is, medewerking&#13;
kunnen worden gevergd aan het (interim)beheer tegen de normale beheersvergoeding&#13;
en onder de boven omschreven waarborgen (koopplicht). Na afronding&#13;
van de reservaatvorming, ook hier een automatische overgang naar het regiem van&#13;
de (herziene) Natuurbeschermingswet.&#13;
5. FAUNABEHEER&#13;
Het ligt in de rede dat de departementale reorganisatie ook aanleiding zal zijn te bezien&#13;
of en in hoeverre de wetgeving op het terrein van het faunabeheer aanpassing&#13;
verdient. Bij het besluit tot instelling van de nieuwe directie Natuur, Milieu en&#13;
Faunabeheer wordt als motief voor de organisatieverandering onder meer aangegeven,&#13;
dat daarmee betere mogelijkheden geschapen worden door een betere afstemming&#13;
en harmonisatie van het faunabeheersbeleid en het soortenbehoudbeleid.&#13;
7 Het lijkt mij dat dit voornemen tot betere afstemming ook in de wetgeving&#13;
zijn neerslag zal moeten vinden. In het bijzonder valt daarbij te denken aan een wijziging&#13;
van de Jachtwet, gericht op een verbreding van de besluitvorming met betrekking&#13;
tot de jacht, waarbij overwegingen van natuurbehoud (nog) sterker meespelen.&#13;
Met de herziening van de Jachtwet van 1954 en de wetswijziging uit 1979, zijn op&#13;
dit vlak al belangrijke stappen gedaan8, maar ik zou ervoor willen pleiten de departementale&#13;
reorganisatie aan te grijpen om tot een verdere herziening van de&#13;
Jachtwet en wellicht tot een integratie van de wetgeving op het gebied van het&#13;
faunabeheer in bovenvermelde zin te komen. Aanknopingspunt hierbij vormt&#13;
wellicht het planmatige faunabeheer in wildbeheereenheden zoals dat de laatste jaren in ontwikkeling is. Het gaat bij deze wildbeheereenheden&#13;
om rechtspersoonlijkheid bezittende samenwerkingsverbanden van&#13;
jachthouders, die tot doel hebben het gezamenlijk en planmatig beheren van wildsoorten&#13;
in een aaneengesloten gebied op een wijze die verenigbaar is met de belangen&#13;
van landbouw, natuurbescherming en jacht.9 Bedoeling is aldus een beheer te stimuleren&#13;
dat gericht is op de instandhouding van kwetsbare diersoorten en op het&#13;
voorkomen van wildschade. Een dergelijke ontwikkeling naar beheersplanning op&#13;
het gebied van het faunabeheer is op zichzelf vatbaar voor codificatie - zeker op&#13;
termijn - waarbij rechtswaarborgen kunnen worden ingebouwd voor een evenwichtige&#13;
belangenafweging en voor een deelname van derden (bij voorbeeld natuurbeschermingsorganisaties)&#13;
aan de besluitvorming.&#13;
6. OPENLUCHTRECREATIE&#13;
Ten aanzien van de openluchtrecreatie valt de departementale reorganisatie 1982 samen&#13;
met de teloorgang van de Kaderwet specifiek welzijn (KSW). Het was in beginsel&#13;
de bedoeling ook het beleidsterrein van de recreatie onder deze wet te brengen,&#13;
zij het dat dit voornemen bij de betrokken sector al niet met al te veel enthousiasme&#13;
werd begroet.10 Het is met name de RARO geweest, die op de nadelen van een dergelijke&#13;
inkadering in de KSW heeft gewezen." In de regeringsbeslissing structuurschema&#13;
openluchtrecreatie neemt de regering de daarbij gehanteerde argumenten (te&#13;
weinig oog voor samenhangen met verwante beleidsterreinen zoals bosbouw, natuurbehoud,&#13;
toerisme en landinrichting) over. Aangekondigd wordt dat gewerkt zal&#13;
worden met zelfstandige sectorplanning, te weten op rijksniveau een jaarlijks voortschrijdend&#13;
rijksplan en provinciale plannen voor de openluchtrecreatie, terwijl voor de&#13;
financiering gekomen zal worden tot een wettelijk te regelen specifieke uitkering.12 De&#13;
vorming van een aparte directie Openluchtrecreatie biedt ongetwijfeld goede&#13;
voorwaarden om ook voor wat de legislatieve aspecten betreft het sectorbeleid op&#13;
het terrein van de openluchtrecreatie nader te profileren en van een adequaat instrumentarium&#13;
te voorzien. Of het daarbij moet komen tot de door de RARO bepleite&#13;
Kaderwet Openluchtrecreatie, waarin naast de financiering ook de planning en de&#13;
adviesstructuur voor het openluchtrecreatiebeleid geregeld zal moeten worden, vind&#13;
ik niet eens de meest interessante vraag. Het lijkt mij dat bij het werk aan de wettelijke&#13;
regeling voor de financiering (specifieke uitkering) vanzelf wel zal blijken, dat de&#13;
relatie met de buitenwettelijke planning zo hecht is, dat de regeling van het één niet&#13;
los kan worden gezien van het ander, zodat vanzelf de contouren van de door de&#13;
RARO bepleite Kaderwet zichtbaar zullen worden. Belangrijker evenwel vind ik de toekomstige verhouding - ook op het terrein van de wetgeving - tussen het toeristische&#13;
beleid en dat op het terrein van de openluchtrecreatie.&#13;
Het is op dit punt dat ik mij in deze bijdrage - mede met het oog op toekomstige&#13;
interdepartementale herindelingen - enige opruiende taal wil veroorloven. Natuurlijk&#13;
is er tussen toeristisch beleid en openluchtrecreatie een verschil in invalshoek.&#13;
Openluchtrecreatiebeleid heeft als onderdeel van een samenhangend vrijetijdsbeleid&#13;
een belangrijke welzijnscomponent. Bij het toeristische beleid staan de commerciële&#13;
aspecten meer voorop. Voor wat betreft de voorzieningen echter is er - afgezien&#13;
van dit accent op respectievelijk het welzijns- dan wel het economisch facet -&#13;
sprake van een zeer grote samenhang, sterker nog: de beide beleidsterreinen vallen&#13;
daar zelfs voor een belangrijk deel samen. Om het structuurschema&#13;
openluchtrecreatie te citeren: 'Aard en strekking van het ruimtegebruik en de&#13;
gevolgen daarvan vertonen geen grote verschillen tussen toeristisch- en&#13;
openluchtrecreatiebeleid'.13&#13;
Wie dit constateert, moet zich - zelfs al heeft hij oog voor de verschillen die er&#13;
toch wel zijn (acquisitiebeleid/promotie e.d.) - met mij verbazen over de besluitvormingsstructuur&#13;
zoals die zich thans ontwikkelt. Eigen planfiguren (toeristisch recreatieve&#13;
ontwikkelingsplannen (TROP) en provinciale beleidsplannen voor de&#13;
openluchtrecreatie), eigen financiële regelingen en eigen overlegstructuren voor elk&#13;
van de beide beleidsterreinen zijn daarvan kenmerken.14 Ik vind dat slecht verdedigbaar&#13;
en in een regeringsbeleid dat streeft naar deregulering en stroomlijning&#13;
van de overheidsorganisatie, nogal merkwaardig overkomen. Hier ligt duidelijk een&#13;
aandachtspunt voor nadere besluitvorming ook in bestuursorganisatorische zin.&#13;
Mijn opvatting daarbij is, dat het onwenselijk is bij een zo duidelijke beleidssamenhang&#13;
zowel in de departementale organisatie als in planning en wetgeving voor het&#13;
recreatie- en het toeristisch aspect zelfstandige beleidskaders te ontwikkelen c.q. te&#13;
handhaven. De voorkeur moet uitgaan naar een integratie van de beide beleidsterreinen&#13;
ook in de departementale organisatie. Het departement van Landbouw en Visserij&#13;
- traditioneel sterk gericht op het economisch sectorbeleid ten aanzien van de&#13;
onder het departement vallende bedrijfstakken - lijkt mij voor deze verdere integratie&#13;
de juiste plek te bieden.&#13;
Op het terrein van de wetgeving zou het vanuit bovengeschetst perspectief op termijn&#13;
best kunnen komen tot een Kaderwet voor het toeristisch/recreatief beleid, waarin&#13;
vorm gegeven wordt aan de voorgestelde integratie op het stuk van de planning -&#13;
ineenschuiven TROP en provinciaal beleidsplan - en ter zake van de financiering&#13;
(één brede doeluitkering), terwijl ook de interdepartementale coördinatie en het extern&#13;
overleg door middel van een dergelijke wet nader zou kunnen worden&#13;
gestructureerd. De Kampeerwet zou in een dergelijke kaderwet kunnen worden&#13;
geïntegreerd.&#13;
7. EEN BEHEERSWET LANDELIJK GEBIED?&#13;
De departementale reorganisatie zal ongetwijfeld de discussie over een&#13;
verdergaande integratie van de beheerswetgeving landelijk gebied weer een nieuwe impuls geven.&#13;
Enige jaren geleden werd een dergelijke integratie - uiteindelijk te resulteren in één&#13;
algemene Beheerswet landelijk gebied - al bepleit door de RARO.15 De regering&#13;
liep beleefd doch beslist om deze suggestie heen, niet in het minst vanwege de problemen&#13;
die een dergelijke integratie van wetgeving op het gebied van (interdepartementale)&#13;
bestuursverantwoordelijkheden met zich mee zou brengen. Wat dit laatste betreft&#13;
zijn de condities door de departementale herindeling 1982 verbeterd. Toch liggen&#13;
er nog duidelijke verschillen tussen de verschillende beleidssectoren, die - zeker&#13;
op korte termijn - een werkelijke integratie van wetgeving moeilijk, zo niet onmogelijk&#13;
maken. Men denke bij voorbeeld alleen al aan het verschil op het punt van&#13;
de voorgenomen decentralisatie tussen het natuur- en landschapsbehoud enerzijds&#13;
en het beheersovereenkomstenbeleid en de bosbouw anderzijds.&#13;
Het lijkt mij voor de korte termijn dan ook belangrijker te bewerkstelligen dat bij&#13;
de herziening c.q. de totstandkoming van centrale beheerswetten zoals de Natuurbeschermingswet,&#13;
de Boswet en de Wet beheer landbouwgronden gekozen wordt&#13;
voor een zo uniform mogelijke opzet van de beheersplanning, de overlegstructuren,&#13;
het uitvoeringsinstrumentarium enz. en dat in de afzonderlijke wetten voldoende&#13;
coördinatiebepalingen opgenomen worden die een afstemming op relevant ander beheersbeleid&#13;
waarborgen. Een dergelijk proces van harmonisatie en coördinatie van wetgeving&#13;
kan voor de korte termijn een samenhangend beheer van het landelijk&#13;
gebied zeker stellen, terwijl integratie van wetgeving op langere termijn niet&#13;
uitgesloten wordt.&#13;
8. SLOTCONCLUSIE&#13;
Afsluitend een conclusie trekkend over de departementale herindeling 1982 in zijn&#13;
consequenties voor de wetgeving, kom ik samenvattend tot de volgende punten:&#13;
- de departementale herindeling schept mogelijkheden om de jarenlang slepende&#13;
discussie over de herziening en uitbouw van de beheerswetgeving landelijk gebied&#13;
versneld tot een oplossing te brengen;&#13;
- in het bijzonder zijn er nu de condities voor een goede coördinatie en harmonisatie&#13;
van Beheerswet landbouwgronden i.v., Natuurbeschermingswet en Boswet;&#13;
- de wetgeving op het terrein van het faunabeheer dient nader vanuit de bij de reorganisatie&#13;
gestelde doelen te worden bekeken. Een wijziging van de Jachtwet&#13;
ware te overwegen;&#13;
- op het terrein van de openluchtrecreatie verdient de relatie met het toeristisch beleid&#13;
zowel in bestuursorganisatorisch als in legislatief opzicht nadere aandacht.&#13;
Op termijn zou het kunnen komen tot een Kaderwet voor het toeristisch/&#13;
recreatief beleid, welke wet mede de Kampeerwet zou kunnen omvatten;&#13;
- bij de verdere ontwikkeling van de beheerswetgeving dient harmonisatie en coördinatie&#13;
van wetgeving voorop te staan; integratie van wetgeving in één Beheerswet&#13;
landelijk gebied kan op langere termijn als afsluiting van het harmonisatieproces&#13;
een optie zijn.</content><legacyfootnotes>1. Rapport nummer 3, blz. 183.&#13;
2. Memorie van antwoord wetsontwerp bodembescherming, TK, vergaderjaar 1983-1984, 16 529,&#13;
nr. 7, blz. 14/15&#13;
3. Beschikking van 2 april 1940, Staatscourant 1940, nr. 67.&#13;
4. Zie mijn bijdrage in het themanummer beheerswetgeving landelijk gebied, Agrarisch Recht 1982,&#13;
nr. 3, blz. 90 e.v.&#13;
5. Advies van 12 december 1984.&#13;
6. Zie de concept-MvT, blz. 19/21. &#13;
7. Besluit tot uitvoering van het beleidsvoornemen tot reorganisatie van de hoofddirectie Natuurbehoud&#13;
en Openluchtrecreatie en van de directie Faunabeheer; besluit van 30 maart 1984.&#13;
8. Zie de bespreking van de wijziging van de Jachtwet door J. Bil in het Algemeen Politieblad 1979,&#13;
nrs. 4 t/m 7.&#13;
9. Zie memorie van toelichting begroting 1985 van het ministerie van Landbouw en Visserij, TK, 18 600, hoofdstuk&#13;
XIV, nr. 2, blz. 54.&#13;
10. Illustratief zijn in dit verband de passages in par 6.1 van het ontwerp Structuurschema openlucht&#13;
recreatie, waarin na de constatering dat in principe het openluchtrecreatiebeleid onder KSW gebracht&#13;
zal worden, onmiddellijk de terugtocht wordt ingeslagen (het gaat meer om harmonisatie, men lette&#13;
toch vooral op verwevenheid met andere beleidsterreinen enz.), TK, zitting 1980-1981, 16 700, nrs. 1-2.&#13;
11. Advies over de drie groene structuurschema's, TK, zitting 1982-1983, 16 600 enz., nrs. 5-6, blz. 86 e.v.&#13;
12. TK, vergaderjaar 1984-1985, 16 700, nrs. 3-4, blz. 83/84.&#13;
13. TK, zitting 1980-1981, 16 700, nrs. 1-2, blz. 15.&#13;
14. Zie voor het toeristisch beleid de eind 1984 uitgebrachte Nota toeristisch beleid, TK, vergaderjaar&#13;
1984-1985, 18 469, nrs. 2-3.&#13;
15. Advies over de derde nota over de ruimtelijke ordening (Nota Landelijke Gebieden), Tweede Kamer, zitting 1978-1979, 14&#13;
392, nrs. 7-8.</legacyfootnotes><footnotes><footnote/></footnotes><auteurs>Mr P.G.A. Noordanus</auteurs><published>1985-05-01 00:00:00</published><modified>1985-05-01 00:00:00</modified><editiondate>1985-05-01</editiondate><htmlpath>https://denhollander.info/artikel/6386</htmlpath></article>
</articles></edition>