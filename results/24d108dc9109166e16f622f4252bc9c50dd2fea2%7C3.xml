<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2014</searchword><id>10976</id><udhid>UDH:TvAR/10976</udhid><titel>De kleinschalige duurzame dierenwelzijnsboer … heeft hij de toekomst?</titel><searchwords><searchword>TvAR 2/2014</searchword><searchword>UDH:TvAR/10976</searchword></searchwords><attachments><attachment><name>TvAR2014_02_04_De_kleinschalige.pdf</name><extention>pdf</extention><url>https://denhollander.info/download/9393/ci</url></attachment></attachments><inleiding>1. Inleiding&#13;
‘De wereldwijde vraag naar agrarische producten, met name dierlijke eiwitten, zal naar verwachting verdubbelen in de komende dertig tot veertig jaar. Een enorme economische kans voor de voedselproducerende en -verwerkende industrie. Maar er zijn ook grote uitdagingen. Terwijl de productie moet worden verhoogd, zal de milieudruk en het gebruik van natuurlijke hulpbronnen moeten afnemen. Dat vraagt om verantwoorde groei.’ Met dit bericht opende de Wageningse universiteit het academische jaar 2013/2014.1&#13;
De centrale vraag is wat verantwoorde groei is, waar die verantwoorde groei vandaan moet komen en aan welke normen je toetst om de groei tot ‘verantwoord’ te verklaren. Want de opgave is niet gering. De groei van de agrarische sector zou moeten passen binnen een concept van duurzame ontwikkeling. Minister Kamp van Economische Zaken legde in zijn speech bij de opening van het Academische jaar in Wageningen een wensbeeld voor het jaar 2050 neer: ‘Een wereld waarin meer mensen op een verantwoorde en duurzame manier welvarender zijn geworden. Een wereld waar er voldoende gezond voedsel is, zonder grote druk op ecosystemen. Een wereld waarin de biodiversiteit waar mogelijk is hersteld, waar het aantal bedreigde diersoorten is afgenomen en waar hernieuwbare grondstoffen en energie ruimschoots voorhanden zijn.’2&#13;
Ergens binnen die verantwoorde groei of duurzame ontwikkeling moet ook aandacht zijn voor dierenwelzijn. Past de zorg voor dierenwelzijn wel binnen het concept van duurzaamheid, met name ‘duurzame landbouw’? En in welke richting ontwikkeld zich de maatschappij en kan de boer aan de nieuwe wensen voldoen?</inleiding><content>2. Duurzame ontwikkeling&#13;
‘Duurzame ontwikkeling’ was in 19873 nog: ‘een ontwikkeling die tegemoetkomt aan de noden van het heden, zonder de mogelijkheden van toekomstige generaties om in hun behoeften te voorzien in het gedrang te brengen’. Deze definitie is in de triple P formule, People, Planet, Profit verder uitgewerkt. Binnen een duurzame ontwikkeling moet aandacht zijn voor de economie, de ethiek en de ecologische duurzaamheid. In 2002 werd op de conferentie over ‘duurzame ontwikkeling’ aan de ’triple P’ formule gesleuteld om de ethische kant van dit begrip meer in beeld te brengen, de term ‘profit’ uit de drie p’s werd vervangen door ‘prosperity’ (welvaart) om meer aandacht te krijgen voor maatschappelijke winst, naast economische winst. ’&#13;
In 2011 resulteert dit binnen de United Nations in een fraai vergezicht over wat duurzame ontwikkeling allemaal moet behelzen. Duurzame ontwikkeling verwordt steeds meer tot een oriënterend principe van waaruit geleefd, gedacht, gewerkt en besloten moet worden, maar waaraan een ieder toch zijn eigen invulling kan geven. Een containerbegrip dus: Sustainable development emphasizes a holistic, equitable and far-sighted approach to decision-making at all levels. It emphasizes not just strong economic performance but intragenerational and intergenerational equity. It rests on integration and a balanced consideration of social, economic and environmental goals and objectives in both public and private decision-making. (United Nations Conference on Sustainable Development, 2011).&#13;
Vrij vertaald betekent dit dat het duurzaamheidsbegrip uitgedijd is. Bijna alle sociaal en maatschappelijk wenselijke aspecten kunnen naast ecologische duurzaamheidseisen onder het begrip worden gebracht, waaronder ook dierenwelzijn. De zorg voor dierenwelzijn heeft nadrukkelijk te maken met de ethische kant van het duurzaamheidsbegrip. De aandacht voor het sociale aspect (de ethische kant) wordt met de loop van de tijd steeds groter en daarmee ook de plek van dierenwelzijn binnen dit kader.&#13;
3. Dierenwelzijn&#13;
Voor dieren staan in (inter)nationaal dierenwelzijnsbeleid de ‘vijf vrijheden als geformuleerd door de Commissie Brambell (1965)’ centraal.4 Hier is afwezigheid van pijn, verwondingen en ziekten, naast afwezigheid van chronische stress en angst belangrijk. Ik denk dat deze ‘vijf vrijheden’ belangrijke maatstaven geven om te beoordelen of aan het streven naar dierenwelzijn binnen een meer duurzame landbouw tegemoet wordt gekomen. Ook de Wet dieren5 bevat als uitgangspunt dat de overheidsnormstelling rekening houdt met deze vijf vrijheden, uiteraard zo goed en zo kwaad als dit gaat. Want in de Memorie van Toelichting op de Wet dieren is al aangegeven dat niet al deze elementen eenduidig zijn: ‘Waar dat niet het geval is, ligt de uitdaging erin deze elementen te wegen en daaruit conclusies te trekken, beleidsmatig, juridisch en voor ieder handelen ten algemene. De erkenning&#13;
dat elk dier een eigen zelfstandige waarde heeft,&#13;
onafhankelijk van de gebruikswaarde die de mens eraan&#13;
toekent, heeft geen concreet normatief gevolg. In de maatschappij&#13;
leven verschillende opvattingen over wat de intrinsieke&#13;
waarde van het dier behelst.’&#13;
4. De spanning tussen ‘duurzaam’ en&#13;
‘diervriendelijk’&#13;
Zorg voor de vijf vrijheden levert een grabbelton op waar&#13;
een ondernemer zo goed mogelijk een greep in kan doen&#13;
en toch kan beweren dat hij zorg heeft voor dierenwelzijn.&#13;
Ook binnen het koepelbegrip ‘duurzame ontwikkeling’ ontstaan&#13;
gemakkelijk spanningen tussen delen van de definitie.&#13;
Dat geldt zeker voor de toevoeging van het streven naar dierenwelzijn&#13;
binnen ‘duurzame ontwikkeling’. Vorig jaar nog&#13;
speelde zich dankzij een artikel in de Trouw een discussie&#13;
af over de duurzaamheid van diervriendelijke systemen, zoals&#13;
de biologische landbouw. In een interview van september&#13;
2012 liet Prof. Dr. Aalt Dijkhuizen, de voorzitter van de&#13;
Raad van Bestuur van Wageningen UR, weten zich te ergeren&#13;
aan de brede stellingname tegen de ‘plofkip’. Volgens&#13;
hem toont recent onderzoek juist aan dat intensief gehouden&#13;
pluimvee duurzaam is als het gaat om milieubelasting&#13;
en voerefficiëntie. Dit soort productiemethoden afwijzen&#13;
en dierenwelzijnsvriendelijke productiemethoden omarmen&#13;
draagt volgens Dijkhuizen niet bij aan verhoging van de wereldvoedselproductie.&#13;
Hij ontmoette veel kritiek op deze visie,&#13;
vooral vanuit dierenwelzijnsorganisaties. Hij kreeg echter&#13;
steun van een andere hoogleraar, dr. Louise Fresco, die&#13;
in december 2012 een boek presenteerde ‘Hamburgers in het&#13;
paradijs’.6 Fresco stelt dat door biologische landbouwmethoden&#13;
minder productie wordt behaald en meststoffen niet&#13;
efficiënt worden aangewend, waarmee het streven naar diervriendelijke&#13;
dieren houden afbreuk doet aan planet en profit.&#13;
5. Duurzame landbouw&#13;
Volgens WIKIPEDIA’, zou ‘duurzame landbouw’ moeten&#13;
voldoen aan de volgende eisen:&#13;
–– er wordt voldoende voedsel geproduceerd op een&#13;
zodanige wijze dat boeren er een gunstige prijs mee&#13;
verdienen;&#13;
–– er wordt zodanig geproduceerd dat welzijn en sociale&#13;
condities voor de betrokkenen wereldwijd gunstig&#13;
zijn, en daarbij gaat het bijvoorbeeld om werkgelegenheid,&#13;
lonen, prijzen en voedselveiligheid;&#13;
–– er wordt zodanig geproduceerd dat: er geen negatieve&#13;
gevolgen zijn voor het milieu en dat de uitstoot van residuen,&#13;
nutriënten en pesticiden tot het uiterste beperkt&#13;
wordt;&#13;
–– de zorg voor biodiversiteit, dieren en planten binnen&#13;
en buiten het bedrijf is optimaal , door natuurbeheer&#13;
op en om het bedrijf te integreren met de bedrijfsvoering;&#13;
–– de zorg voor het landschap is vanzelfsprekend ;&#13;
–– het gebruik van water, energie en grondstoffen is&#13;
zodanig georganiseerd dat er geen tekorten optreden,&#13;
bijvoorbeeld door water te zuiveren, zelf energie op&#13;
te wekken en op streekniveau naar een kringloop van&#13;
voedingstoffen te streven.&#13;
Wie dit lijstje aan ‘eisen’ beziet kan maar tot één conclusie&#13;
komen: dit kan een landbouwbedrijf in zijn eentje nooit bewerkstelligen.&#13;
De eisen aan een duurzame productie zijn te&#13;
complex om alles te bevatten. Daarom kunnen we ook niet&#13;
voldoen aan alle eisen voor duurzaamheid binnen één bedrijf.&#13;
Wat wel kan, is streven naar duurzaamheid binnen de&#13;
keten, en daarbij is zeker ook plek voor het streven naar&#13;
meer dierenwelzijn en diergezondheid.&#13;
6. Wat doet de boer?&#13;
Hoe moet de individuele ondernemer dit streven naar de&#13;
vijf vrijheden (afwezigheid van pijn, verwondingen en ziekten,&#13;
naast afwezigheid van chronische stress en angst) koppelen&#13;
aan het streven naar zorg voor het milieu, biodiversiteit,&#13;
landschap, beperkt grondstoffen- en medicijngebruik&#13;
en ‘gesloten kringlopen’, terwijl zoönosen (Q-koorts!) moeten&#13;
worden voorkomen en de wereld van betaalbaar voedsel&#13;
moet worden voorzien?&#13;
Welke opties heeft het landbouwbedrijfsleven globaal om&#13;
‘duurzaam’ te produceren?&#13;
6.1 Gangbaar produceren?&#13;
Binnen de Europese context wordt al jaren ingezet op beperken&#13;
van milieuschade ten gevolge van economische activiteit.&#13;
De landbouw zal ook moeten voldoen aan wettelijke&#13;
randvoorwaarden die aan de productie worden gesteld. De&#13;
context waarin deze normen worden gesteld is echter verre&#13;
van duurzaam: de richting van het compromis dat tot norm&#13;
wordt verheven is het resultaat van een complexe samenwerking&#13;
van politieke, maatschappelijke en bedrijfsmatige&#13;
belangen. Resultaat is dat duurzaamheid in de Europeesrechtelijke&#13;
context afhankelijk is van gemene normstelling:&#13;
zowel de normen op Europees niveau als nationaal zijn totstandgekomen&#13;
als compromis van een belangenafweging en&#13;
worden gesteld in het besef van een globale marktcontext.&#13;
Zo resteert een beperkte mate van nastreven van duurzaamheid&#13;
en dierenwelzijn. Waarbij moet worden aangetekend&#13;
dat ook de wetgever nog steeds in sectorale normstelling&#13;
volhardt: bij de normstelling ten aanzien van diergezondheid&#13;
wordt nog steeds onvoldoende rekening gehouden met aspecten&#13;
van dierenwelzijn, streven naar biodiversiteit en zuinig&#13;
gebruik van energie en grondstoffen.’Maatregelen om&#13;
diergezondheid te bevorderen moeten gedragen worden door&#13;
veehouders en maatschappij en integraal op hun effecten&#13;
ten aanzien van duurzaamheid beoordeeld worden. Dus inclusief&#13;
ecologische footprint, dierenwelzijn in de brede zin,&#13;
economie en invloed op diergezondheid en volksgezondheid&#13;
nu en in de toekomst.’7&#13;
Wie gangbaar produceert voldoet daarmee aan een algemene&#13;
norm die niet op alle fronten duurzaam is, maar een - vooral&#13;
vanuit economisch perspectief beoordeeld - vaak ‘haalbaar’&#13;
niveau. Bij de normstelling wordt vooral rekening gehouden&#13;
met grote maatschappelijke belangen, zowel publieke&#13;
als private. De wereldmarkt kent geen duurzaamheidslat&#13;
maar werkt via economische principes, waarin op zijn best&#13;
een aantal duurzaamheidscriteria via de prijswerking is verdisconteerd.&#13;
6.2 ‘Duurzaamheid’ via gangbaar ‘plus’&#13;
‘Bovenwettelijke niveaus van dierenwelzijn en duurzaamheid&#13;
kunnen alleen duurzaam tot stand komen als ze door de&#13;
markt worden gedragen.’ Dat is althans de visie van het bedrijf&#13;
VION ‘Passion for Better Food’. Aan een hoger welzijnsniveau&#13;
voor dieren zijn vaak kosten verbonden die alleen&#13;
door een ondernemer kunnen worden gedragen als een&#13;
betere prijs wordt betaald voor het product. Bovenwettelijke&#13;
niveaus van dierenwelzijn komen vaak tot stand in interactie&#13;
tussen ondernemers, klanten, ngo’s en de keten. Daarmee&#13;
ontstaat diversiteit in het aanbod en kan dierenwelzijn ook&#13;
in de supermarkt een min of meer herkenbaar keuze-element&#13;
worden voor de consument.&#13;
De Dierenbescherming kent via de verwerker van de dierlijke&#13;
producten en de Stichting Beter Leven kenmerk (SBLk)&#13;
een ‘beter leven’ kenmerk toe, waarin het aantal toegekende&#13;
‘sterren’ het verbeterde welzijnsgehalte moet reflecteren. Zo&#13;
geldt voor varkens bijvoorbeeld dat de toekenning van één&#13;
ster staat voor: meer ruimte in de huisvesting, ongecastreerde&#13;
biggen,meer speelgoed voor de varkens en een korter&#13;
vervoer van stal naar slachthuis. Bij twee sterren wordt aanvullend&#13;
gezorgd voor huisvesting op stro, een overdekte uitloop&#13;
en ongecoupeerde staarten. Bij drie sterren mogen zeugen&#13;
in de wei en hebben de varkens binnen nog meer ruimte.&#13;
Volgens de dierenbescherming is een driesterrenniveau vergelijkbaar&#13;
met biologische landbouw.&#13;
Voorwaarde voor primaire bedrijven om deel te nemen aan&#13;
het Beter Leven kenmerk is het werken in ketens en deelnemen&#13;
aan een privaat kwaliteitssysteem. Dit betekent dat veehouders&#13;
in het bezit moeten zijn van een certificering.8&#13;
Voor leghennen: IKB-ei of KAT-certificaat&#13;
Voor vleeskuikens: IKB-kip certificaat&#13;
Voor varken: IKB (Nederland) Varken&#13;
Voor kalveren: IKB Kalf&#13;
Voor konijnen: IKB Konijn&#13;
Voor runderen: deelnemen aan de regeling antibioticamonitoring&#13;
rundvee&#13;
Volgens de Monitor Duurzaam Voedsel, ontwikkeld door&#13;
het LEI, is de omzet van ‘duurzaam voedsel’ (waartoe ook&#13;
producten met een Beter Leven kenmerk worden gerekend)&#13;
in 2012 gestegen met 25,2 %. Recent bleek hoe kwetsbaar&#13;
deze regelingen voor Beter leven zijn. TV programma Zembla&#13;
liet zien dat frauderen relatief eenvoudig en commercieel&#13;
aantrekkelijk is.9 Staatssecretaris Dijksma kondigde in reactie&#13;
aan het toezicht op slachterijen te verbeteren.&#13;
De IKB controles omvatten onder andere administraties en&#13;
bedrijfsvoering, huisvesting en stalsystemen, diervoeding,&#13;
medicijngebruik, diergezondheid, aan- en afvoer van dieren,&#13;
transport, productveiligheid en hygiëne. Bij IKB worden&#13;
geen extra eisen gesteld die gericht zijn op het milieu of&#13;
dierenwelzijn.10 De aanvullende dierenwelzijnslat is geen&#13;
duurzaamheidslat. Er wordt (buiten hetgeen al verplicht is&#13;
op grond van reguliere wetgeving) geen rekening gehouden&#13;
met milieu, energieverbruik, water- en grondstofverbruik,&#13;
zorg voor de biodiversiteit of het landschap als aparte&#13;
criteria.&#13;
6.3 Biologische landbouw&#13;
‘Biologische landbouw’ is een verzamelnaam van verschillende&#13;
vormen van landbouw. Al deze varianten hebben als&#13;
gemeenschappelijk kenmerk, dat zij zich baseren op ecologische&#13;
principes en de chemisch-industriële aanpak afwijzen.&#13;
Ofschoon zij zich soms tegen elkaar afzetten, streven&#13;
zij er alle naar zo veel mogelijk ‘samen te werken’ met de&#13;
natuur. Alleen biologische landbouw is vastgelegd in internationale&#13;
wet- en regelgeving. Voor de andere vormen bestaan&#13;
alleen private labels - en vaak zelfs die niet.11&#13;
Via de gereguleerde biologische landbouw worden normen&#13;
gesteld aan het produceren en gebruik van het veevoer. Verder&#13;
gelden regels voor aangepaste stallen met de juiste onderlaag&#13;
op de vloer en wordt het dierenwelzijn bevorderd&#13;
door het beperken van het gebruik van bepaalde praktijken,&#13;
zoals het permanent vastbinden van de dieren aan palen.&#13;
Biologische veehouders nemen preventieve maatregelen&#13;
om het risico op aantasting en ziekten te beperken. Reguliere&#13;
diergeneeskundige behandelingen worden gebruikt wanneer&#13;
homeopathie en fytotherapie niet geschikt zijn.12 Het&#13;
gaat er dan om lijden te vermijden. Volgens de EU Verordening&#13;
voor biologische landbouw moeten chemisch samengestelde,&#13;
allopathische, diergeneeskundige medische producten&#13;
waaronder antibiotica gebruikt worden indien nodig,&#13;
wanneer het gebruik van fytotherapeutische, homeopathische&#13;
en andere producten ontoereikend is én onder strenge&#13;
voorwaarden volgens de regels van de kuur en met inachtname&#13;
van de vastgelegde wachttijd. De normen sluiten preventief&#13;
gebruik van bijvoorbeeld antibiotica uit.13&#13;
Uit onderzoek lijkt het beeld naar voren te komen dat dierenwelzijn&#13;
binnen de biologische veehouderij beter scoort&#13;
dan bij gangbare vormen van veehouderij. Biologische landbouw&#13;
blijft echter een relatief groot beroep doen op oppervlakte.&#13;
Ook milieuhygiënisch is biologische landbouw niet&#13;
duurzaam, althans minder duurzaam dan gangbaar, doordat&#13;
huisvestingssystemen minder aangepast zijn aan reductie&#13;
van, bijvoorbeeld, ammoniakuitstoot. Er is wel vaak aandacht&#13;
voor biodiversiteit, landschap en spaarzaam gebruik&#13;
van grondstoffen. Maar als iedereen op deze wijze geproduceerd&#13;
voedsel zou moeten eten, zijn er eenvoudigweg te veel&#13;
monden om te voeden.&#13;
Er zullen dus weer compromissen moeten worden gesloten&#13;
en de zoektocht is gestart naar een andere vorm van landbouw,&#13;
waarbij alle aspecten van duurzaamheid aandacht&#13;
krijgen. Die zal veelal steeds opnieuw en in een lokale of regionale&#13;
context opnieuw moeten worden uitgevonden. Daarbij&#13;
kunnen specialisaties als biologisch produceren een rol&#13;
spelen, maar evengoed kan worden ingezet op het lokaal&#13;
produceren en afzetten van producten, waarbij via een coöperatie&#13;
de keten van productie, afzet en consumptie met elkaar&#13;
worden verbonden.&#13;
7. Wat wil de boer?&#13;
Uit een enquête van de Socialistische Partij blijkt dat veel&#13;
boeren het gevoel hebben dat ze in de tang zitten: de markt&#13;
vraagt verdergaande kostprijsreductie, rationalisatie, productie&#13;
voor de wereldmarkt en schaalvergroting, maar de&#13;
maatschappij vraagt dierenwelzijn, minder uitstoot, regionalisering,&#13;
kleinschaligheid en een zorgvuldige omgang met gezondheidskwesties. Hoewel zij zich er geregeld toe gedwongen&#13;
zien, is verdergaande schaalvergroting en bulkproductie&#13;
niet de oplossing die de meeste boeren willen. Ondanks&#13;
dit alles ervaart 87 procent van de boeren het werk als&#13;
positief of zeer positief.14&#13;
8. De zoektocht naar kleinschaligheid;&#13;
een voorbeeld&#13;
Het Deense eiland Møn is vooral bekend om zijn grote krijtrotslocaties.&#13;
Aan de andere kant van dit 32 kilometer lange&#13;
eiland ligt het dorpje Nyord op een via een brug bereikbaar&#13;
eilandje. Dit dorpje ligt op een soort eilandterp in een Waddenlandschap&#13;
met grote kwelders waarop in de zomer vee&#13;
graast. In de winter overspoelen de kwelders geregeld door&#13;
zeewater. Van oorsprong voorzag het eiland zelf in zijn behoeften&#13;
door o.a. landbouw en visserij. Ook werden inkomsten&#13;
verkregen uit het loodsen van schepen door het nauwe&#13;
zeegat. Nu moet het eiland het vooral hebben van het toerisme,&#13;
waarvoor het aantrekkelijk is, door het landschap en&#13;
het behoud van oude gebouwen en tradities, zoals de mosterdmakerij.&#13;
Vogelaars weten het gebied ook goed te vinden,&#13;
vooral tijdens de vogeltrek. ‘s Zomers leven ongeveer&#13;
60 mensen op Nyord, in de winter een tiental. De enige veeboer&#13;
die nog op het eiland leefde, kon niet meer bestaan van&#13;
zijn vak. De overige bewoners kochten de grond en huurden&#13;
de boer in om voor een kleine kudde Black Angus zoogkoeien&#13;
te zorgen. De boer woont nog in de boerderij. In het&#13;
restaurantje wordt het vlees van de dieren geserveerd. De&#13;
overige bewoners hebben een ‘aandeel’ in de koeien. Ze betalen&#13;
de boer een vergoeding en krijgen in natura uitbetaald:&#13;
een diepvries vol Black Angus vlees. Vlees dat ze met eigen&#13;
ogen op gemeenschappelijke grond hebben zien opgroeien.&#13;
9. Hoe de weg naar geïntegreerde&#13;
kleinschalige systemen in te gaan?&#13;
Er zullen ongetwijfeld ook leuke Nederlandse kleinschalige&#13;
voorbeelden zijn van ondernemers die hun eigen niche&#13;
of oplossing hebben gevonden. Eenvoudig is het echter niet,&#13;
omdat de maatschappij ingericht is op het kiezen van de gebaande&#13;
paden, die geënt zijn op het faciliteren van het grootschalig&#13;
bedrijfskundig georganiseerde bedrijfsleven. Wie&#13;
een ander pad wil gaan krijgt te maken met belemmeringen.&#13;
Het krijgt iets van het bijbelse verhaal van de rechte brede&#13;
gemakkelijke weg en het smalle kromme moeilijk begaanbare&#13;
pad. Wie niet bereid is het gangbare of geïnstitutionaliseerde&#13;
‘brede’ pad te gaan zal het moeilijk krijgen, omdat de&#13;
maatschappelijke orde is ingericht op het dienen van de belangen&#13;
van de grootschaligheid.&#13;
10. Het tegenstreven van de juridische&#13;
werkelijkheid&#13;
De wens van vele boeren is duidelijk. De tendens in het bedrijfsleven&#13;
is een van schaalvergroting, winstmaximalisatie&#13;
en rationaliseren, ook in de landbouw. De afstand tot de&#13;
consument is groot en wordt nog groter. Het belang en de&#13;
macht van de tussenhandel groeit daardoor. De schaalvergroting&#13;
moet worden gevolgd (megastallen), omdat de tussenhandel&#13;
de kans krijgt via contractafspraken steeds kleinere&#13;
marges af te dwingen, waardoor de primaire producent&#13;
steeds economisch efficiënter moet produceren. Het lijkt een&#13;
niet te stuiten tendens: ook de Rabobank sluit steeds weer&#13;
de deuren van kleine kantoren (en wat ‘klein’ is bepaalt de&#13;
bank zelf) en dwingt tot onpersoonlijk internetbankieren en&#13;
de bank op afstand. De consument staat steeds verder op afstand,&#13;
de bank is er vooral voor de cashcows (de grote klanten).&#13;
Europeesrechtelijk geldt ook voor het juridische systeem dat&#13;
het geënt is op het dienen van grootschalige en gerationaliseerde&#13;
en veelal gespecialiseerde bedrijfsvoering. In een onderzoek&#13;
naar de juridische mogelijkheden om te komen tot&#13;
een vorm van geïntegreerde beroepsvisserij bleek dat de Europese&#13;
visserijregels uitgaan van visserijbedrijven die of op&#13;
de ene soort of op de andere soort vissen en dan het liefst&#13;
grootschalig.15 Vaartuiggebonden toestemmingen, motorvermogens,&#13;
vaartuigentoestemmingen, het liefst allemaal tegelijk,&#13;
maar niet te combineren. Mogelijkheden om gebruik te&#13;
maken van elkaars visrechten blijkt extreem lastig. Ook de&#13;
afzetkanalen zijn allemaal georganiseerd binnen grootschalige&#13;
afzet -en controlemechanismen, die weinig ruimte laten&#13;
voor rechtstreekse ‘handel vanaf de boot’. Onder het predicaat&#13;
van de bescherming van de voedselveiligheid wordt het&#13;
kleinschalig produceren en vermarkten nog ernstiger belemmerd.&#13;
De markt zoekt naar kleinschaligheid, gebondenheid en gemeenschapszin,&#13;
maar het systeem lijkt dit niet alleen tegen&#13;
te werken, maar werkt het ook daadwerkelijk tegen. Binnen&#13;
de landbouw is het niet anders: de melkbusboer heeft het al&#13;
lang geleden moeten afleggen, normen uit hoofde van voedselveiligheid&#13;
verbieden allerlei vormen van thuisproductie&#13;
en huisverkoop. Zelfs wie landbouwhuisdieren als hobbydier&#13;
houdt weet niet wat hem overkomt aan registraties, afdrachten&#13;
en verplichtingen.&#13;
11. Het tegenstreven van grote&#13;
instituties&#13;
Onderdeel van het systeem waarin de keten tussen producent&#13;
en consument groot is, wordt gevormd door de veredeling&#13;
en tussenhandel. Doordat ook hier sprake is van steeds&#13;
groter wordende bedrijven ten gevolge van fusies en overnames,&#13;
neemt de diversiteit af. De boer kan zijn melk nog&#13;
maar bij een paar melkfabrieken kwijt. Binnen alle sectoren&#13;
is sprake van schaalvergroting en groeiende macht van&#13;
verwerking en tussenhandel. In een wereld die wordt gedomineerd&#13;
door een streven naar economische groei op wereldschaal&#13;
is dit niet te voorkomen. De excessen worden&#13;
gevormd door uitwassen waarbij de producent wordt uitgewrongen&#13;
door de economische macht van de handel. De supermarktoorlogen&#13;
zijn daarvan een fraai voorbeeld. Als Albert&#13;
Heijn zijn marktaandeel wil vergroten, zijn de voor de&#13;
winkel producerende boeren de dupe. ‘De leveranciers, dus&#13;
ook boeren en tuinders, gaan uiteindelijk de rekening betalen’(&#13;
column op de blog van hoofdredacteur Jan Vullings van&#13;
de Boerderij van 10 september 2013). Een ander voorbeeld&#13;
komt uit de energiemarkt. De grote energiereuzen maken&#13;
zich zorgen over de toenemende zelfproductie van energie.&#13;
Ook hier remt verouderde regelgeving innovatieve initiatieven.&#13;
Voor de grote tussenschakels is uniformiteit een voorwaarde:&#13;
dezelfde kwaliteit, dezelfde maten, hetzelfde ritme en&#13;
voorspelbaarheid. Dit geldt ook voor duurzaamheid: vandaar&#13;
dat het bedrijfsleven liever inzet op georganiseerde vormen&#13;
van streven naar duurzaamheid en dierenwelzijn, dan&#13;
dat kleinschalige initiatieven worden ondersteund: deze zijn&#13;
te onvoorspelbaar in resultaat en daarmee een bedreiging&#13;
voor de georganiseerde kwaliteit.&#13;
12. De duurzame dierenwelzijnsboer&#13;
De tijdgeest lijkt rijp voor andere manieren van benadering&#13;
van voedselproductie, op kleinschaliger en op meer duurzame&#13;
wijze. Voor een deel van de bevolking heeft de grootschalige,&#13;
technocratische en geïndustrialiseerde benadering&#13;
van voedselproductie afgedaan. ‘De’ duurzame boer lijkt&#13;
een illusie te zijn; de eisen waaraan moet worden voldaan,&#13;
kunnen niet allemaal binnen hetzelfde bedrijf worden gerealiseerd.&#13;
Wie duurzaamheid, geïntegreerde ketens en schaalverkleining&#13;
wil nastreven zal een lange weg moeten gaan,&#13;
tegen de conventies is.&#13;
Op Sinterklaasavond presenteerde Staatssecretaris Dijksma&#13;
haar nationale invulling van het gemeenschappelijke landbouwbeleid&#13;
(GLB).16 De staatssecretaris biedt boeren een&#13;
palet aan mogelijkheden om hun vergroening te realiseren&#13;
en in aanmerking te komen voor geld uit het GLB. Vergroeningsmaatregelen&#13;
worden vanuit de Europese Commissie&#13;
verplicht voor 30% van de premies die boeren ontvangen.&#13;
Boeren kunnen onder meer kiezen uit pakketten van groene&#13;
maatregelen: akkerranden met aangrenzende sloten voor&#13;
biodiversiteit (bijen) of natuurvriendelijke oevers of landschapselementen&#13;
als houtwallen, heggen en poelen. Ook is&#13;
er ruimte voor boeren om gezamenlijk op te trekken. Met de&#13;
graasdierpremie wordt het beheer van natuurgronden door&#13;
begrazing ondersteund, wat de natuurwaarde kan verhogen.&#13;
Mogelijk kunnen boeren die anders willen produceren een&#13;
beroep doen op deze middelen. De ervaring leert echter dat&#13;
deze subsidies geen basis voor duurzaam economisch ondernemen&#13;
opleveren. Voor een opstartfase kunnen ze wel een&#13;
goede rol spelen.&#13;
Wie zijn eigen ‘duurzame keten’ wil oprichten, zal zich breder&#13;
moeten oriënteren. Het zoeken van een passende niche,&#13;
een doelgroep, afzet en marketing vragen veel energie en&#13;
organisatie. Initiatieven in deze richting worden vaak door&#13;
de mainstreamboeren en tussenhandel afgedaan als ‘marginaal’.&#13;
Toch kan door samenwerkende ondernemers worden&#13;
ingespeeld op de groeiende maatschappelijke (en consumenten-)&#13;
behoefte naar duurzaamheid en streekeigen productie&#13;
en producten. Hoewel de weg daarvoor nog lang is, kunnen&#13;
met de juiste kanalen voor verkoop, distributie en communicatie&#13;
belangrijke stappen vooruit worden gezet.</content><legacyfootnotes>* Mr. drs. L. Boerema is werkzaam bij Bestia et Lex.&#13;
1. ‘Responsible Growth’ is het thema van de opening van het academisch jaar 2013/2014 van Wageningen UR (University &amp; Research centre).&#13;
2. http://www.rijksoverheid.nl/ministeries/ez/documenten-en-publicaties/toespraken/2013/09/02/toespraak-opening-academisch-jaar-2013-14-wageningen-ur.html.&#13;
3. WCED, Brundtlandrapport, Our Common Future, 1987.&#13;
4. Brambell, R., Report of the technical committee to enquire into the welfare of animals kept under intensive livestock husbandry systems, Londen, 1965.&#13;
5. Stb. 2011, 345.&#13;
6. L.O. Fresco, Hamburgers in het paradijs, Uitg. Bert Bakker,&#13;
2012.&#13;
7. Rapport Diergezondheid en duurzaamheid (Leenstra e.a.,&#13;
WAGENINGEN UR, 2010).&#13;
8. http://beterleven.dierenbescherming.nl/voor-bedrijven/&#13;
deelname.&#13;
9. Uitzending 3 september 2013.&#13;
10. Volgens IKB PVV.&#13;
11. Wikipedia.&#13;
12. http://ec.europa.eu/agriculture/organic/animal-welfare/&#13;
health_nl.&#13;
13. Verordening EG, Nr. 834/2007.&#13;
14. Rapport De boer aan het woord, zomer 2013, wetenschappelijk&#13;
bureau van de Socialistische Partij.&#13;
15. Onderzoek: ‘Onderzoek juridische mogelijkheden geïntegreerde&#13;
visserij’ in opdracht van de Stichting Geïntegreerde&#13;
Visserij, Bestia et Lex, 2012, P. Mendelts en L.&#13;
Boerema.&#13;
16. Brief van de Staatssecretaris van EZ aan de Voorzitter van&#13;
de Tweede Kamer d.d. 6 december 2013, nr. DGA-ELV /&#13;
13196008.</legacyfootnotes><footnotes><footnote/></footnotes><auteurs>mr. drs. L. Boerema</auteurs><published>2014-02-01 00:00:00</published><modified>2014-02-01 00:00:00</modified><editiondate>2014-02-01</editiondate><htmlpath>https://denhollander.info/artikel/10976</htmlpath></article>
</articles></edition>