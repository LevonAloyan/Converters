<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2011</searchword><id>8954</id><udhid>UDH:TvAR/8954</udhid><titel>Rechtspraak 5624.  (TvAR 2011/5624)</titel><searchwords><searchword>TvAR 1/2011</searchword><searchword>TvAR 2011/5624</searchword><searchword>UDH:TvAR/8954</searchword></searchwords><attachments><attachment><name>TvAR2011_01_11_5624.pdf</name><extention>pdf</extention><url>https://denhollander.info/download/7909/ci</url></attachment></attachments><inleiding>Algemene voorwaarden voor de in- en verkoop zaai- en plantuien 2006 (AVZ). Beslechting door de Arbitragecommissie Algemene voorwaarden voor de in- en verkoop zaai- en plantuien 2006 ingevolge art. 13 AVZ. Koop plantuien. Geschil over de overeengekomen prijs en het te hante­ren tarrapercentage. &#13;
</inleiding><content>1. De procedure &#13;
De zaak is door [A] aanhangig gemaakt bij verzoekschrift van 4 januari 2010. &#13;
Daarna zijn de volgende processtukken gewisseld: &#13;
- een verweerschrift van 1 februari 2010 van de zijde van [B]; &#13;
- een memorie van repliek van 10 maart 2010 van de zijde van [A]; &#13;
- een memorie van dupliek van 8 april 2010 van de zijde van [B]. &#13;
Op 3 juni 2010 heeft te Wageningen een mondelinge behan­deling van het geschil plaatsgevonden. Aan de zijde van [A] zijn verschenen [X] en [Y], bijgestaan door mr. dr. Menu voornoemd. [B] is verschenen, bijgestaan door mr. S.J.O Dijkstra. De partijen hebben inlichtingen verstrekt en hun standpunten, onder overlegging van pleitnotities, doen toe­lichten. &#13;
Tijdens de mondeling behandeling is een mondeling tussen­vonnis gewezen en zijn getuigen gehoord. &#13;
Als getuigen aan de zijde van [A] zijn gehoord: [X], &#13;
[Y] en [aannemer Z] en aan de zijde van [B], hijzelf en zijn echtgenote [C]. &#13;
Van de mondelinge behandeling, het mondeling tussenvon­nis en het getuigenverhoor is proces-verbaal opgemaakt dat aan dit vonnis is gehecht. &#13;
De zaak is wederom in staat van wijzen gekomen en het vonnis is bepaald op heden. &#13;
2. De feiten &#13;
Tussen partijen staat als gesteld en erkend dan wel niet (vol­doende) betwist - mede op grond van de overgelegde en in zoverre niet (voldoende) bestreden bescheiden – het volgen­de vast. &#13;
2.1 Blijkens een daarvan op 15 mei 2009 opgemaakte onder­handse akte is tussen [A] en [B] een overeenkomst tot stand gekomen, waarbij [A] plantuien aan &#13;
[B] heeft verkocht. De akte vermeldt onder meer: &#13;
“Hoeveelheid in kg: 2.40 HA contract Opbrengst van 2.40 Hectare optie 2.40 HA &#13;
Kwaliteit getarreerd op KCB-normen ½ 40 mm. opwaarts &#13;
Prijs € 0,12 Per kilo excl. BTW op auto geleverd (..) &#13;
Tijd van levering: droog verladen indien mogelijk klappen rooien en opladen in kisten. &#13;
Aanvullende afspraken met betrekking tot de levering: rooi­data 1 juli 2009 &#13;
Gerooid voor 1 juli € 0,0025 per dag bijbetaling later ge­rooid na 1 juli € 0,0025 per dag korting. Vrij van beschadig­de uien en schimmelziekten (..) &#13;
Tarrering: monstername en tarrering worden uitgevoerd op kopersbedrijf. Monsters worden bij af land uien gedroogd. Tot 10% tarra geen korting, boven 10% tarra 0,14 eurocent per % korting (..)”. &#13;
2.2. Op de overeenkomst zijn de AVZ van toepassing. Arti­kel 5, lid a van die voorwaarden luidt: &#13;
“De betaling zal geschieden uiterlijk binnen drie weken na afloop van de week van levering. Indien deze betalingster­mijn wordt overschreden, is zonder dat ingebrekestelling is vereist de wettelijke rente verschuldigd vanaf de vervaldag, alsmede alle aan de inning en invordering verbonden kos­ten.” &#13;
2.3. Op 6 juli 2009 is 1.32 ha uien gerooid en op 16 juli 2009, 3.48 ha. Het gewicht van de op 6 juli 2009 gerooi­de partij was blijkens de gegevens van de weegbrug Ril­land van 15 en 16 juli 2009, 70.800 kg. Het gewicht van de op 16 juli 2009 gerooide partij was blijkens de gegevens van die weegbrug in de periode 21 juli tot en met 28 juli 2009, 218.900 kg. Alle uien zijn naar uienhandel De Koster B.V. te Kruiningen vervoerd en daar, buiten aanwezigheid van [A] en [B], getarreerd. Er bestaan geen tarrarapporten. &#13;
2.4. [B] heeft aan [A] in totaal € 17.177,78, exclusief omzet­belasting, betaald. &#13;
3. Het geschil &#13;
3.1. Het verzoek van [A] strekt er toe dat de arbitragecom­missie [B] zal veroordelen tot betaling van € 11.841,40, in­clusief 6% omzetbelasting, althans tot een door de arbiters in goede justitie te bepalen bedrag, vermeerderd met de wet­telijke handelsrente over dat bedrag vanaf 18 augustus 2009, althans vanaf een door de arbiters in goede justitie te bepa­len datum, tot aan de dag van voldoening, met veroordeling van [B] in de proceskosten. &#13;
3.2. [A] legt aan haar vordering ten grondslag dat [B] de in de koopovereenkomst bedoelde optie op 2.4 ha op 22 juni 2009 telefonisch heeft ingeroepen tegen de dagprijs van 1 juli 2009, dat voor alle uien een tarrapercentage van 5% in aanmerking moet worden genomen en dat, nu [B] de uien niet op 1 juli 2009 wilde afnemen, het naar maatstaven van redelijkheid en billijkheid onaanvaardbaar is de overeenge­komen korting van € 0,0025 per kilo per dag dat de uien na 1 juli 2009 zijn geleverd, toe te passen. &#13;
3.3. [B] voert gemotiveerd verweer met conclusie dat de ar­bitragecommissie [A] niet ontvankelijk zal verklaren in haar vordering, althans die af zal wijzen, met haar veroordeling in de kosten van de procedure. &#13;
3.4. [B] voert in hoofdzaak aan dat hij de koopoptie niet heeft ingeroepen, maar dat [A] die uien tegen baalprijs mi­nus kosten aan De Koster heeft verkocht. Dat die uien op verzoek van De Koster via hem aan [A] zijn betaald, doet daaraan niets af, aldus [B]. Verder voert hij aan dat uit de tarrering een tarrapercentage van 11.9% is gebleken en dat hij de overeengekomen korting van € 0,0025 per dag voor elke dag dat de uien na 1 juli 2009 zijn gerooid, op de voet van de overeenkomst terecht heeft toegepast. &#13;
3.5. Hetgeen de partijen over en weer verder aanvoeren komt, voor zover dat nodig is, hierna aan de orde. &#13;
4. De beoordeling van het geschil &#13;
4.1. De bevoegdheid van de arbitragecommissie &#13;
Gelet op de tussen partijen overeengekomen AVZ is de door het Instituut voor Agrarisch Recht te Wageningen met in­achtneming van artikel 10 van het van de AVZ deel uitma­kende arbitragereglement samengestelde arbitragecommis­sie bevoegd om van het geschil kennis te nemen en met toepassing van het arbitragereglement daarover te beslissen. &#13;
4.2. De arbitragecommissie blijft bij hetgeen is overwogen en beslist in het mondeling tussenvonnis van 3 juni 2010. &#13;
4.3. [A] stelt en [B] betwist dat [B] de in de koopovereen­komst bedoelde optie met betrekking tot de koop van 2.4 ha plantuien heeft ingeroepen en dat voor die uien de dagprijs van 1 juli 2009 is overeengekomen. &#13;
4.4. [A] voert aan dat met name de omstandigheid dat [B] al de uien, dus afkomstig van 4.8 ha, met haar heeft afgere­kend en daarbij niet heeft gerept van de gestelde betrokken­heid van De Koster, ertoe moet leiden dat op [B] de last rust te bewijzen dat hij de koopoptie niet heeft ingeroepen. &#13;
4.5. Naar het oordeel van de arbitragecommissie zijn de door [A] bedoelde feiten en omstandigheden niet van zoda­nige aard dat uit de eisen van redelijkheid en billijkheid een andere verdeling van de bewijslast voortvloeit dan overeen­komstig de hoofdregel van artikel 150 Rv. Omdat [A] zich beroept op het rechtsgevolg van de door haar gestelde fei­ten, te weten dat [B] de koopoptie heeft ingeroepen tegen de dagprijs van 1 juli 2009, rust op haar de last dat te bewijzen. Ter voldoening aan die bewijslast heeft [A] de hiervoor ge­noemde getuigen doen horen en heeft [B] in contra-enquête als getuigen zichzelf en zijn echtgenote doen horen. &#13;
4.6. [X] heeft als getuige verklaard dat hij [B] op de avond van 22 juni 1999 om circa 21:30 uur, met een handsfree te­lefoon heeft opgebeld vanuit zijn auto. In de auto waren ook aanwezig zijn echtgenote, [Y] , en hun aannemer [Z]. Zij waren op de terugweg van de Ikea, waar ten behoeve van een onderhanden verbouwing bij [A] een aanrechtblad was uitgezocht. [X] heeft verklaard dat [B] hem in dat telefoon­gesprek vertelde dat hij de koopoptie wilde inroepen en dat [B] instemde met zijn voorstel om de dagprijs van 1 juli 2009 te hanteren. &#13;
4.7. De getuige [Y] heeft de verklaring van [X] bevestigd. &#13;
4.8. De getuige [aannemer Z] heeft als getuige verklaard dat hij op de avond van 22 juni 2009 bij [X] en [Y] in de auto zat op de terugweg van de Ikea waar zij spullen voor de ver­bouwing waren wezen bestellen, dat hij achterin de auto ge­zeten alles goed kon horen omdat er handsfree werd gebeld, dat hij hoorde dat [X] iemand belde, dat hij dacht dat dat de koper van uien was, dat het over uien ging, over wat [A] al­lemaal mocht gaan rooien en over een restpartij die de koper wel wilde afnemen. &#13;
[Aannemer Z] verklaarde verder dat hij hoorde dat het over een contractspartij ging en dat de koper de andere partij wel wilde afnemen tegen de dagprijs van de rooidatum van 1 juli. [Aannemer Z] heeft tenslotte verklaard dat 1 juli een drukke dag bij [A] zou worden omdat op die dag ook een keuken zou worden geplaatst. &#13;
4.9. [B] heeft als getuige verklaard dat hij op 22 juni 2009 om 21.50 uur ’s-avonds toen hij al in bed lag door [X] werd opgebeld, dat zijn echtgenote de telefoon aannam, dat hij met [X] heeft gesproken over de rooidatum van de con­tractsuien en over het gebruik van bestrijdingsmiddelen en dat er toen niet over de optie-uien is gesproken. [B] heeft verder verklaard dat hij op 15 juli 2009 tegen [X] heeft ge­zegd dat hij de optie niet zou uitoefenen en dat hij op 21 of 22 juli 2009 op verzoek van [A] De Koster heeft benaderd met de vraag of De Koster de optie-uien van [A] wilde heb­ben en dat hij aan [X] heeft doorgegeven, dat De Koster de uien wel wilde ophalen voor de baalprijs minus de kosten. &#13;
4.10. De echtgenote van [B], [C], heeft als getuige verklaard dat zij haar echtgenoot met [A] alleen maar hoorde praten over bestrijdingsmiddelen en dat zij niet wist over welk ge­was en over welk land het ging. &#13;
4.11. Aan de verklaring van de echtgenote van [B] kan geen gewicht worden toegekend nu zij alleen kan verklaren dat er over bestrijdingsmiddelen is gesproken, terwijl er volgens [B] méér is besproken. Tegenover de verklaringen van [X], [Y] en [aannemer Z] staat daarom alleen de verklaring van [B]. De verklaring van [B] roept overigens vragen op, nu hij daarin voor het eerst naar voren brengt dat niet [A] maar hij met De Koster over de afname van de optie-uien door De Koster heeft gesproken, terwijl hij eerder heeft gesteld dat De Koster de optie-uien rechtstreeks, dus zonder zijn tussen­komst, van [A] heeft gekocht. &#13;
4.12. De verklaringen van de partij-getuigen [X] en [Y] worden bevestigd door de geloofwaardige verklaring van [aannemer Z]. Verder wordt steun voor de stelling van [A] gevonden in de omstandigheid dat vast staat dat [A] geen contact met De Koster heeft gehad over de optie-uien, dat de optie-uien door De Koster aan [B] zijn betaald en dat [B] de optie-uien met [A] heeft afgerekend. Naar het oordeel van de arbitragecommissie is [A] in het bewijs geslaagd. &#13;
4.13. Omdat de partijen het er over eens zijn dat op 1 juli 2009 een dagprijs van € 0,09 per kg gold, zal de arbitrage­commissie daar ten aanzien van de optie-uien ook van uit­gaan. &#13;
4.14. Ten aanzien van de tarrering is van belang dat er geen tarrarapporten (meer) beschikbaar zijn. [B] stelt evenwel dat bij de tarrering bij De Koster een tarrapercentage van 11.9% is vastgesteld. Volgens [A] dient het voor rekening en risico van [B] te komen dat hij in strijd met de AVZ heeft gehan­deld door haar geen tarrarapporten ter inzage te geven. [A] stelt dat daarom van 5% tarra moet worden uitgegaan. &#13;
4.15. Het van de AVZ deel uitmakende keuringsreglement bevat geen bepaling die de koper verplicht de verkoper uit te nodigen bij de tarrering aanwezig te zijn en evenmin de verplichting om tarrarapporten aan de verkoper ter hand te stellen. Het was aan [A] om al dan niet bij de tarrering aan­wezig te zijn. Omdat de door de partijen gestelde tarraper­centages niet met bescheiden zijn onderbouwd zal de arbi­tragecommissie naar billijkheid over het in aanmerking te nemen tarrapercentage beslissen. &#13;
4.16. Naar het oordeel van de arbitragecommissie is, mede gelet op de omstandigheden van juli 2009 in het gebied waar de uien werden geteeld, het door [B] gestelde tarrapercenta­ge van 11.9%, behoudens de hierna aan de orde komende in acht te nemen aftrek vanwege gewichtsvermindering na het bewaren of drogen van de uien, normaal en redelijk. Gesteld noch gebleken is dat het door [B] bedoelde tarrapercentage is vastgesteld na vermindering van het gewicht van de uien door bewaren of drogen, zoals is voorgeschreven in artikel D. lid 2 van het keuringsreglement. Het is de arbitragecom­missie uit eigen wetenschap bekend dat bewaren of drogen in een gewichtsverlies resulteert van 2 à 3%, ook wanneer, zoals in het onderhavige geval, wordt getarreerd nadat de uien enkele dagen op het land hebben gelegen. De arbitrage­commissie zal het door [B] gehanteerde tarrapercentage van &#13;
11.9%, daarom met 2,5% verminderen tot 9.4%. De over­eengekomen korting van 0,14 eurocent per % tarra boven 10% is dus niet aan de orde. &#13;
4.17. De stelling van [A] dat het naar maatstaven van rede­lijkheid en billijkheid onaanvaardbaar is de overeengeko­men korting van € 0,0025 per kilo per dag dat de uien na 1 juli 2009 zijn geleverd, toe te passen, kan niet worden ge­volgd. In de overeenkomst is 1 juli 2009 immers als rooida­tum overeengekomen. [A] had daarom op die dag kunnen rooien. Dat zij dat niet heeft gedaan, maar dat zij er op aan­dringen van [B] mee akkoord is gegaan om later te rooien, had de ook voor [A] voorzienbare consequentie van korting voor later rooien. Wanneer zij dat niet had gewild had zij de plantuien op 1 juli 2009 moeten rooien. &#13;
4.18. Omdat de partijen volgens [A] voor het bepalen van de prijs van de optie-uien net als voor de contractsuien zijn uit­gegaan van de rooidatum van 1 juli 2009, acht de arbitrage­commissie het redelijk en billijk om ook voor de optie-ui­en een korting van € 0,0025 per dag in aanmerking te nemen voor elke dag dat na 1 juli 2009 werd gerooid. &#13;
4.19. Gelet op het voorgaande moeten voor vaststelling van de betalingsverplichting van [B] de volgende feiten en uit­gangspunten in acht worden genomen. Op 6 juli 2009 zijn 1.32 ha plantuien gerooid met een bruto gewicht van 70.800 kg en op 15 juli 2009, 3.48 ha plantuien met een bruto ge­wicht van 218.900 kg. Van de op 15 juli 2009 gerooide uien is een gedeelte van 1.08/3.48 x 218.900 kg, ofwel 67.934 kg, aan de contractsuien toe te rekenen en het restant van 150.966 kg aan de optie-uien. Voor de contractsuien geldt een prijs per kg van € 0,12 en voor de optie-uien van € 0,09 per kg. De tarra is 9,4%. Voor elke dag dat werd gerooid na 1 juli 2009 wordt een korting toegepast van € 0,0025 per kg. Dit een en ander leidt tot de volgende betalingsverplichting van [B] aan [A]: &#13;
contractsuien &#13;
rooidatum 6 juli 2009 &#13;
bruto gewicht van 1.32 ha 70.800 kg &#13;
vocht 2.5% 1.770 kg -/- &#13;
gewicht voor tarrering 69.030 kg &#13;
tarra 9.4% 6.489 kg -/- &#13;
netto gewicht 62.541 kg x € 0,105 € 6.566,81 &#13;
rooidatum 15 juli 2009 &#13;
bruto gewicht van 1.08 ha 67.934 kg &#13;
vocht 2.5% 1.698 kg -/- &#13;
gewicht voor tarrering 66.236 kg &#13;
tarra 9.4% 6.226 kg -/- &#13;
netto gewicht 60.010 kg x € 0,0825 € 4. 950,83 &#13;
optie-uien &#13;
rooidatum 15 juli 2009 &#13;
bruto gewicht van 2.4 ha 150.966 kg &#13;
vocht 2.5% 3.774 kg -/- &#13;
gewicht voor tarrering 147.192 kg &#13;
tarra 9.4% 13.836 kg -/- &#13;
133.356 kg x € 0.0525 € 7.001,19 &#13;
totaal € 18.518,83 &#13;
[B] heeft reeds betaald: € 17.177,78 &#13;
€ 1.341,05 &#13;
omzetbelasting 6% € 80,46 &#13;
nog te betalen € 1.421,51. &#13;
[B] zal worden veroordeeld om € 1.421,51 aan [A] te beta­len. &#13;
4.20. [A] maakt aanspraak op de wettelijke handelsrente. Voor de datum waarop de rente verschuldigd wordt doet hij een beroep op artikel 5, sub a van de AVZ. &#13;
Anders dan [A] vordert zijn de partijen, blijkens de AVZ, de wettelijke rente overeengekomen. [B] heeft niet weerspro­ken dat uiterlijk op 18 augustus 2009 had moeten worden betaald. De wettelijke handelsrente zal daarom worden toe­gewezen vanaf die datum. &#13;
4.21. Nu de partijen over en weer gedeeltelijk in het onge­lijk zijn gesteld, zullen de proceskosten worden gecompen­seerd als na te melden. De partijen zullen voorts elk in de helft van de kosten van de arbitragecommissie worden ver­oordeeld. De arbitragekosten bedragen tot en met het depo­neren van het vonnis € 7.395,20. &#13;
4.22. Voor uitvoerbaarverklaring bij voorraad van de ver­oordelingen is geen plaats omdat het arbitragereglement niet voorziet in hoger beroep. &#13;
5. De beslissing &#13;
De arbitragecommissie, beslissende als goede mannen naar billijkheid: &#13;
- veroordeelt [B] om aan [A] te betalen € 1.421,51,inclusief omzetbelasting, te vermeerderen met de wettelijke handels­rente vanaf 18 augustus 2009 tot de dag van voldoening; &#13;
- compenseert de proceskosten, des dat elke partij haar eigen kosten draagt; &#13;
- veroordeelt [B] in de helft van de kosten van de arbitrage­commissie zijnde € 3.697,60, te betalen aan [A] in verband met het door haar gestorte voorschot. &#13;
- veroordeelt [A] in de helft van de kosten van de arbitrage­commissie zijnde € 3.697,60; &#13;
wijst het meer of anders gevorderde af. &#13;
</content><legacyfootnotes/><footnotes><footnote/></footnotes><auteurs>mr. H.C.A. Walda, voorzitter, en de leden J.A. de Wit en M.C. Overduin</auteurs><published>2011-01-01 00:00:00</published><modified>2011-01-01 00:00:00</modified><editiondate>2011-01-01</editiondate><htmlpath>https://denhollander.info/artikel/8954</htmlpath></article>
</articles></edition>