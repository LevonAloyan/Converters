<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2000</searchword><id>4738</id><udhid>UDH:TvAR/4738</udhid><titel>Siegerink / Von Pickartz (TvAR 2000/4996)</titel><searchwords><searchword>TvAR 2/2000</searchword><searchword>TvAR 2000/4996</searchword><searchword>UDH:TvAR/4738</searchword></searchwords><attachments><attachment><name>2000_nr 2_Rechtspraak_4996.pdf</name><extention>pdf</extention><url>https://denhollander.info/download/4680/ci</url></attachment></attachments><inleiding>[Pachtwet art. 25, 55; BW art. 6:248, 6:258]&#13;
&#13;
Afstand van aanspraken met betrekking tot&#13;
eventueel met de gepachte grond samenhangend&#13;
melkquotum impliceert niet dat&#13;
met die grond geen melkquotum (meer)&#13;
samenhangt. In casu bleef dit het geval.&#13;
Pachter pleegde wanprestatie door ondanks&#13;
uitdrukkelijk geweigerde toestemming de&#13;
grond onder te verpachten. Onvoorziene&#13;
omstandigheid dat pachter de grond in&#13;
geschil nodig had om zijn totale melkquotum&#13;
te kunnen vervreemden. Feiten en&#13;
omstandigheden die meebrengen dat&#13;
redelijkheid en billijkheid eraan in de weg&#13;
staan dat verpachter een voorwaarde stelt&#13;
die erop neerkomt dat de destijds gesloten&#13;
overeenkomst inzake afstand door verpachter&#13;
van zijn aanspraken met betrekking tot&#13;
het melkquotum weer geheel zou worden&#13;
teruggedraaid wat de financiële consequenties&#13;
daarvan betreft. In elk geval geen plaats&#13;
voor de conclusie dat pachter naar maatstaven&#13;
van redelijkheid en billijkheid ongewijzigde&#13;
instandhouding van die overeenkomst&#13;
niet meer zou mogen verwachten.&#13;
De hiervoor genoemde wanprestatie doet&#13;
hieraan onvoldoende af nu deze slechts kort&#13;
heeft geduurd en voor verpachter niet tot&#13;
financieel nadeel heeft geleid; de consequentie&#13;
ervan moet tot ontbinding van de&#13;
pachtovereenkomst beperkt blijven.</inleiding><content>ARREST IN DE ZAAK VAN:&#13;
Johannes Hermanus Siegerink te Delden,&#13;
gemeente Ambt-Delden,&#13;
appellant,&#13;
procureur: mr. J.M. Bosnak,&#13;
tegen:&#13;
Hendrik Adolf Bernhard von Pickartz te&#13;
Diever,&#13;
geïntimeerde,&#13;
procureur: mr. P.C. Plochg.&#13;
1. Het geding in eerste aanleg&#13;
De pachtkamer van het kantongerecht te&#13;
Almelo heeft op 9 juli 1997 tussen partijen een&#13;
vonnis gewezen, dat in fotocopie aan dit&#13;
arrest is gehecht en naar de inhoud waarvan&#13;
wordt verwezen.&#13;
2. Het geding in hoger beroep&#13;
2.1. Appellant – hierna ook te noemen: Siegerink&#13;
– is bij exploit van 21 juli 1997, met&#13;
gelijktijdige dagvaarding van geïntimeerde&#13;
– hierna ook te noemen: Von Pickartz – voor&#13;
dit hof, in hoger beroep gekomen van genoemd&#13;
vonnis, waarbij de tussen partijen&#13;
bestaande pachtovereenkomst met betrekking&#13;
tot het perceel grond, kadastraal bekend&#13;
gemeente Ambt-Delden, sectie E, nummer&#13;
6060, groot 4.08.65 ha, met ingang van&#13;
1 augustus 1997 is ontbonden en Von Pickartz&#13;
is veroordeeld tot ontruiming van gemeld perceel,&#13;
zulks met afwijzing van de vordering van&#13;
Siegerink om Von Pickartz te veroordelen&#13;
tot betaling van een schadevergoeding van&#13;
ƒ 93.058,– met rente.&#13;
2.2. Bij memorie van grieven, tevens houdende&#13;
vermeerdering en vermindering van eis, is&#13;
na te melden grief aangevoerd, met conclusie&#13;
dat het hof het vonnis, waarvan beroep, zal&#13;
vernietigen en, opnieuw rechtdoende:&#13;
primair de tussen de rechtsvoorgangster van&#13;
Siegerink en Von Pickartz op 18 december&#13;
1988 gesloten overeenkomst zal ontbinden;&#13;
subsidiair de op 18 december 1988 gesloten&#13;
overeenkomst zal wijzigen in die zin dat Siegerink,&#13;
althans zijn rechtvoorgangster geen&#13;
afstand heeft gedaan van haar financiële rechten&#13;
met betrekking tot het op de litigieuze&#13;
grond rustende melkquotum;&#13;
meer subsidiair voor recht zal verklaren dat&#13;
de tussen de rechtsvoorgangster van Siegerink&#13;
en Von Pickartz op 18 december 1988 gesloten&#13;
overeenkomst tussen partijen niet van toepassing&#13;
is; voorts Von Pickartz zal veroordelen&#13;
tot betaling van ƒ 83.513,50 (zegge: drieëntachtigduizendvijfhonderddertien&#13;
gulden en&#13;
vijftig cent), vermeerderd met de wettelijke&#13;
rente vanaf 28 oktober 1996 tot aan de dag der&#13;
algehele voldoening, alsmede Von Pickartz zal&#13;
veroordelen in de kosten van de procedure in&#13;
beide instanties.&#13;
2.3. Bij memorie van antwoord is verweer&#13;
gevoerd met conclusie dat het hof de aangevochten&#13;
uitspraak zal bekrachtigen, met veroordeling&#13;
van Siegerink in de proceskosten.&#13;
2.4. Partijen hebben vervolgens de stukken&#13;
aan het hof overgelegd ter fine van arrest.&#13;
3. De grief&#13;
De grief luidt:&#13;
Ten onrechte heeft de pachtkamer van het&#13;
kantongerecht de vordering tot betaling van&#13;
een vergoeding voor het melkquotum afgewezen.&#13;
4. De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– tussen Siegerink als verpachter en Von Pickartz&#13;
als pachter heeft een pachtovereenkomst&#13;
gegolden met betrekking tot een perceel land,&#13;
kadastraal bekend gemeente Ambt-Delden,&#13;
sectie E, nummer 6060, groot 4.08.65 ha; deze&#13;
pachtovereenkomst is op 15 april 1982 goedgekeurd&#13;
door de grondkamer voor Overijssel;&#13;
– Siegerink is als verpachter de rechtsopvolger&#13;
onder algemene titel van zijn overleden moeder&#13;
G.B. Siegerink-Exterkate;&#13;
– Siegerink en Von Pickartz zijn zwagers in&#13;
dier voege dat Von Pickartz gehuwd is met&#13;
een zuster van Siegerink: Von Pickartz pachtte&#13;
in het verleden de grond in geschil mitsdien&#13;
van zijn schoonmoeder;&#13;
– tussen wijlen mevrouw Siegering-Exterkate&#13;
(als ondergetekende sub 1) en Von Pickartz&#13;
(als ondergetekende sub 2) is op 18 december&#13;
1988 ten overstaan van notaris Pot te Delden&#13;
een overeenkomst gesloten met betrekking tot&#13;
het met de grond in geschil samenhangende&#13;
melkquotum, onder meer inhoudende:&#13;
“dat voor zover aan het blijkens vorenstaande&#13;
door de ondergetekende sub 2 gepachte gedeelte&#13;
produktiequota waaronder melkquota&#13;
mochten zijn verbonden, deze quota eigendom&#13;
zijn en blijven van de ondergetekende&#13;
sub 2 (ook ingeval van beëindiging van de&#13;
voormelde pachtovereenkomst), en dat door&#13;
de ondergetekende sub 1 voor zover nodig&#13;
ten behoeve van de ondergetekende sub 2&#13;
afstand heeft gedaan van al haar eventuele&#13;
rechten met betrekking tot vorenbedoelde&#13;
produktiequota.”;&#13;
– met de grond in geschil hing een melkquotum&#13;
samen van 47.722 kilogram met een&#13;
waarde van ƒ 3,50 per kilogram, mitsdien&#13;
totaal ƒ 167.027,–; de helft daarvan is&#13;
ƒ 83.513,50;&#13;
– Von Pickartz heeft op onder meer de grond&#13;
in geschil een melkveebedrijf geëxploiteerd;&#13;
– Von Pickartz heeft gemelde exploitatie&#13;
gestaakt, zijn eigen grond verkocht en voorts&#13;
zijn totale melkquotum inclusief het met de&#13;
grond in geschil samenhangende melkquotum&#13;
omstreeks juni 1996 verkocht aan derden;&#13;
– teneinde het gehele melkquotum met inachtneming&#13;
van de daarvoor geldende regels&#13;
te kunnen vervreemden, heeft Von Pickartz&#13;
met derden op 27 juni 1996 onderpachtovereenkomsten&#13;
gesloten ten aanzien van in totaal&#13;
2 ha van de grond in geschil – zulks voor de&#13;
periode van 1 mei 1996 tot 1 augustus 1997 –,&#13;
welke onderpachtovereenkomsten bij brief&#13;
van 23 juli 1996 bij de COS zijn aangemeld;&#13;
– deze onderverpachtingen zijn geschied zonder&#13;
dat Siegerink daarvoor toestemming heeft&#13;
verleend;&#13;
– Von Pickartz is inmiddels verhuisd naar&#13;
Diever, terwijl de tussen partijen bestaande&#13;
pachtovereenkomst is blijven voortduren.&#13;
5. Beoordeling van het geschil in&#13;
hoger beroep&#13;
5.1. Von Pickartz heeft zich niet verzet tegen&#13;
de vermeerdering van eis in hoger beroep van&#13;
de zijde van Siegerink, weshalve het hof op de&#13;
vermeerderde eis recht zal doen.&#13;
5.2. Bij de overeenkomst van 18 december&#13;
1988 heeft de toenmalige verpachtster afstand&#13;
gedaan van haar aanspraken met betrekking&#13;
tot eventueel met de grond in geschil samenhangend&#13;
melkquotum, zulks inclusief haar&#13;
financiële aanspraken ter zake. Anders dan&#13;
Siegerink aanvoert, impliceert dit echter niet&#13;
dat de contracterende partijen daarmede&#13;
tevens vaststelden dat met die grond geen&#13;
melkquotum (meer) samenhing. Uit het ten&#13;
processe aangevoerde volgt dat Von Pickartz&#13;
het gepachte in 1983 en volgende jaren&#13;
gebruikte ten behoeve van de melkproductie&#13;
in zijn bedrijf. Bij de toekenning van de melkquota&#13;
is naar evenredigheid ook met de litigieuze&#13;
grond melkquotum gaan samenhangen&#13;
en dat is door de overeenkomst van 18 december&#13;
1988 niet veranderd, nu daarbij alleen een&#13;
afstand van de aanspraken van de verpachtster&#13;
ten aanzien van het melkquotum is overeengekomen&#13;
en niet meer dan dat.&#13;
5.3. Het vorenstaande brengt mee dat het hof&#13;
reeds daarom Siegerink niet kan volgen in&#13;
diens betoog dat door de latere handelwijze&#13;
van Von Pickartz opnieuw melkquotum met&#13;
de grond in geschil is gaan samenhangen en&#13;
dat – naar het hof hem begrijpt – het eerder&#13;
overeengekomene te dien aanzien niet geldt,&#13;
de juistheid van dit laatste geheel in het midden&#13;
gelaten.&#13;
Tot de verkoop van het melkquotum in 1996&#13;
heeft er mitsdien steeds een evenredig deel&#13;
daarvan met de litigieuze pachtgrond samengehangen&#13;
en het in 1988 overeengekomene&#13;
had daarop betrekking.&#13;
5.4. In hoger beroep voert Siegerink met een&#13;
beroep op het bepaalde in de artikelen 6:258&#13;
jo. 248 Burgerlijk Wetboek aan dat Von Pickartz&#13;
naar maatstaven van redelijkheid en&#13;
billijkheid geen – ongewijzigde – instandhouding&#13;
van de overeenkomst van 18 december&#13;
1988 mag verwachten nu hij, na de weigering&#13;
van Siegerink om toestemming te verlenen&#13;
voor onderverpachting van (een deel van) het&#13;
gepachte teneinde dusdoende melkquotum&#13;
aan derden te kunnen vervreemden, desondanks&#13;
toch tot die onderverpachting is overgegaan.&#13;
5.5. Het hof stelt voorop dat Von Pickartz&#13;
zich schuldig heeft gemaakt aan wanprestatie&#13;
door zonder toestemming van Siegerink over&#13;
te gaan tot onderverpachting van een deel van&#13;
het gepachte aan derden en dat klemt te meer&#13;
nu laatstgenoemde uitdrukkelijk die toestemming&#13;
had geweigerd,&#13;
5.6. Zoals Siegerink al aangeeft, gaat het bij&#13;
onvoorziene omstandigheden als bedoeld in&#13;
artikel 6:258 Burgerlijk Wetboek er niet om of&#13;
de omstandigheden ten tijde van het sluiten&#13;
van de overeenkomst voorzienbaar waren,&#13;
maar komt het er slechts op aan van welke&#13;
veronderstellingen partijen zijn uitgegaan: of&#13;
zij in de mogelijkheid van het optreden van de&#13;
onvoorziene omstandigheden hebben willen&#13;
voorzien of althans stilzwijgend die mogelijkheid&#13;
hebben verdisconteerd.&#13;
5.7. Siegerink stelt dat in casu als onvoorziene&#13;
omstandigheden moeten worden aangemerkt:&#13;
– de omstandigheid dat Von Pickartz de grond&#13;
in geschil nodig had om zijn totale melkquotum&#13;
te kunnen vervreemden;&#13;
– de omstandigheid dat door de overeenkomst&#13;
van 18 december 1988 de koppeling tussen het&#13;
gepachte en het melkquotum is verbroken.&#13;
5.8. Naar het hof hiervoor reeds heeft overwogen,&#13;
heeft laatstgenoemde omstandigheid&#13;
zich niet voorgedaan, weshalve deze geen verdere&#13;
bespreking behoeft.&#13;
Eerstgenoemde omstandigheid kan, nu aannemelijk&#13;
is dat partijen bij de overeenkomst van&#13;
18 december 1988 bij het aangaan daarvan in&#13;
het geheel niet aan de betreffende noodzaak&#13;
hebben gedacht, wel als onvoorzien worden&#13;
beschouwd.&#13;
5.9. Vervolgens komt de vraag aan de orde of&#13;
die onvoorziene omstandigheid van dien aard&#13;
is dat Von Pickartz naar maatstaven van redelijkheid&#13;
en billijkheid ongewijzigde instandhouding&#13;
van de overeenkomst niet meer mag&#13;
verwachten.&#13;
5.10. Bij de beoordeling van gemelde vraag&#13;
slaat het hof acht op het volgende.&#13;
5.11. Meergenoemde overeenkomst van 18&#13;
december 1988 houdt in de uitdrukkelijke&#13;
afstand door de toenmalige verpachtster van&#13;
het met de grond in geschil samenhangende&#13;
melkquotum, alsmede van haar financiële aanspraken&#13;
dienaangaande. Haar daaruit voortvloeiende&#13;
gehoudenheid is onverkort overgegaan&#13;
op haar rechtsopvolger onder algemene&#13;
titel: Siegerink. Ook hij diende er mitsdien in&#13;
het voorkomende geval aan mee te werken dat&#13;
Von Pickartz kon beschikken over zijn rechten&#13;
ten aanzien van het betreffende melkquotum,&#13;
althans voor zover die medewerking&#13;
tegen de achtergrond van het overeengekomene&#13;
in redelijkheid van hem mocht worden&#13;
verwacht.&#13;
5.12. Uit het ten processe aangevoerde volgt&#13;
voorts dat de beëindiging van zijn bedrijf&#13;
door Von Pickartz en de daarmee verband&#13;
houdende vervreemding van diens melkquotum&#13;
op zichzelf ook niet op bezwaren van de&#13;
zijde van Siegerink zijn gestuit. Laatstgenoemde&#13;
was zelfs bereid in te stemmen met een&#13;
kortdurende onderverpachting van (een deel&#13;
van) de grond in geschil ten behoeve van de&#13;
vervreemding van een deel van het ten name&#13;
van Von Pickartz staande melkquotum, zij het&#13;
tegen vergoeding van – kennelijk – de helft&#13;
van de waarde daarvan.&#13;
5.13. Het vorenstaande komt er op neer dat&#13;
niet alleen de vervreemding van het melkquotum&#13;
door Von Pickartz geheel past in de ten&#13;
aanzien van het melkquotum tussen partijen&#13;
bestaande afspraak, maar ook dat Siegerink&#13;
met die vervreemding en de wijze waarop Von&#13;
Pickartz deze voor wat de betrokkenheid&#13;
daarbij van de grond in geschil wilde doen&#13;
plaatsvinden op zichzelf instemde. Redelijkheid&#13;
en billijkheid staan er dan aan in de weg&#13;
dat hij vervolgens een voorwaarde stelt die&#13;
erop neerkomt dat de al zo lang tussen partijen&#13;
bestaande afspraak inzake het melkquotum&#13;
wat de financiële consequenties daarvan&#13;
betreft weer geheel zou worden teruggedraaid.&#13;
In elk geval staat dit in de weg aan de&#13;
conclusie dat Von Pickartz naar maatstaven&#13;
van redelijkheid en billijkheid ongewijzigde&#13;
instandhouding van de overeenkomst niet&#13;
meer zou mogen verwachten. Zulks klemt&#13;
temeer nu Siegerink in zijn te dezen relevante&#13;
belangen niet is geschaad.&#13;
5.14. Aan het vorenstaande doet onvoldoende&#13;
af dat Von Pickartz zich schuldig heeft gemaakt&#13;
aan een uitdrukkelijk verboden onderverpachting&#13;
van een deel van de grond in&#13;
geschil. Immers, deze heeft, naar van tevoren&#13;
vaststond, slechts kort geduurd en heeft voor&#13;
Siegerink niet tot financieel nadeel geleid.&#13;
Terecht voert hij aan dat voormelde gedraging&#13;
moet leiden tot ontbinding van de pachtovereenkomst&#13;
in geschil, maar daartoe dient de&#13;
sanctie op de wanprestatie van Von Pickartz&#13;
beperkt te blijven.&#13;
5.15. Voor toewijzing van de vordering van&#13;
Siegerink tot ontbinding subsidiair wijziging&#13;
van de overeenkomst van 18 december 1988 is&#13;
op grond van het vorenoverwogene geen plaats.&#13;
Hetzelfde geldt voor zijn op artikel 6:248&#13;
Burgerlijk Wetboek gebaseerde meer subsidiaire&#13;
vordering om voor recht te verklaren&#13;
dat bedoelde overeenkomst tussen partijen&#13;
niet van toepassing is, omdat, gelet op het&#13;
hierboven overwogene, niet gezegd kan worden&#13;
dat een geldend blijven van die overeenkomst&#13;
in de gegeven omstandigheden naar&#13;
maatstaven van redelijkheid en billijkheid&#13;
onaanvaardbaar zou zijn.&#13;
6. Slotsom&#13;
6.1. De door Siegering opgeworpen grief is&#13;
ongegrond en het door hem in hoger beroep&#13;
bij wege van vermeerdering en vermindering&#13;
van eis gevorderde moet worden afgewezen.&#13;
6.2. Siegerink moet als de ook in hoger beroep&#13;
in het ongelijk gestelde partij worden veroordeeld&#13;
in de kosten van dat beroep.&#13;
Beslissing&#13;
Het hof, rechtdoende in hoger beroep:&#13;
bekrachtigt het door de pachtkamer van het&#13;
kantongerecht te Almelo tussen partijen gewezen&#13;
vonnis van 9 juli 1997, waarvan beroep,&#13;
voor zover dit vonnis aan het oordeel van het&#13;
hof is onderworpen;&#13;
wijst af het door Siegerink in hoger beroep bij&#13;
wege van vermeerdering en vermindering van&#13;
eis gevorderde;&#13;
veroordeelt Siegerink in de in hoger beroep&#13;
tussen partijen gevallen proceskosten, aan de&#13;
zijde van Von Pickartz tot heden begroot op&#13;
ƒ 1.670,– voor verschotten en ƒ 2.500,– voor&#13;
salaris van de procureur.</content><legacyfootnotes/><footnotes><footnote/></footnotes><auteurs/><published>2000-02-01 00:00:00</published><modified>1998-03-03 00:00:00</modified><editiondate>2000-02-01</editiondate><htmlpath>https://denhollander.info/artikel/4738</htmlpath></article>
</articles></edition>