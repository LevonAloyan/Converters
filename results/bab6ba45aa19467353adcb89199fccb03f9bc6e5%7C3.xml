<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>4676</id><udhid>UDH:TvAR/4676</udhid><titel>Van der Giessen-Tuinstra c.s. / Brügemann (TvAR 2002/5117)</titel><searchwords><searchword>TvAR 7/8/2002</searchword><searchword>TvAR 2002/5117</searchword><searchword>UDH:TvAR/4676</searchword></searchwords><attachments><attachment><name>2002_nr 78_Rechtspraak_5117.pdf</name><extention>pdf</extention><url>https://denhollander.info/download/4621/ci</url></attachment></attachments><inleiding>[Pachtwet art. 38, 39]&#13;
&#13;
Bij gelijktijdig met deze beschikking gewezen&#13;
arrest is pachter in de plaats van diens&#13;
vader gesteld. Daarbij zijn bezwaren tegen&#13;
bedrijfsvoering van pachter en diens vader&#13;
ongegrond bevonden. Stelling dat gepachte&#13;
niet bedrijfsmatig wordt gebruikt niet aannemelijk&#13;
gemaakt. Gebruik van gepachte&#13;
voor pachter van enige concrete betekenis,&#13;
terwijl belang van de verpachters – er vooral&#13;
op neerkomende dat alleen een ander&#13;
dan deze pachter de natuur- en landschappelijke&#13;
waarden van het gepachte, dat deel&#13;
uitmaakt van een landgoed in de zin van de&#13;
Natuurschoonwet, voldoende kan bewaken&#13;
– onvoldoende is geconcretiseerd. Pachtovereenkomst&#13;
in eerste aanleg terecht&#13;
verlengd met zes jaren.</inleiding><content>BESCHIKKING IN DE ZAAK VAN:&#13;
1. Jacqueline Agnes van der Giessen-Tuinstra,&#13;
wonende te Ede,&#13;
2. Bastiaan Taeke Willem Tuinstra, wonende&#13;
te Eerbeek,&#13;
3. Hendrik Anne Tuinstra, wonende te Epe,&#13;
4. Jan Wybrand Tuinstra, wonende te&#13;
Alajuela, Costa Rica,&#13;
appellanten in principaal beroep,&#13;
geïntimeerden in incidenteel beroep,&#13;
procureur: mr J.M. Bosnak,&#13;
tegen&#13;
Robert Brügemann, wonende te Huis ter&#13;
Heide, gemeente Zeist,&#13;
geïntimeerde in principaal beroep,&#13;
appellant in incidenteel beroep,&#13;
procureur: mr E.H.M. Harbers.&#13;
Het geding in eerste aanleg&#13;
1.1 De pachtkamer van het kantongerecht te&#13;
Utrecht heeft op 7 oktober 1999 een beschikking&#13;
gegeven, waarbij de tussen partijen geldende&#13;
pachtovereenkomst ter zake van het&#13;
perceel kadastraal bekend gemeente Zeist, sectie&#13;
C, nummer 714 (ged.) en 726 (ged.), groot&#13;
2.70 ha, is verlengd met zes jaren met ingang&#13;
van 1 november 1999, derhalve eindigend 31&#13;
oktober 2005, met compensatie van de proceskosten.&#13;
1.2 Deze beschikking is gegeven uit overweging,&#13;
dat de grond voor de pachter van belang&#13;
is voor de ondersteuning van zijn hoofdactiviteit,&#13;
de veehandel, terwijl tegenover dit belang&#13;
geen rechtens relevant belang van de verpachters&#13;
bij beëindiging van de overeenkomst&#13;
staat, zodat de overeenkomst naar billijkheid&#13;
verlengd dient te worden.&#13;
2 Het geding in hoger beroep&#13;
2.1 Bij op 11 november 1999 ter griffie van het&#13;
hof ingekomen beroepschrift zijn appellanten&#13;
– de verpachters – onder aanvoering van vijf&#13;
grieven in hoger beroep gekomen van genoemde&#13;
beschikking met verzoek (het hof leest:)&#13;
die beschikking te vernietigen en, opnieuw&#13;
(lees) beschikkende, het verzoek tot verlenging&#13;
van de pachtovereenkomst alsnog af te&#13;
wijzen, met veroordeling van geïntimeerde&#13;
– de pachter – in de kosten van beide instanties.&#13;
2.2 Bij op 15 december 1999 ter griffie van het&#13;
hof ingekomen verweerschrift heeft de pachter&#13;
verweer gevoerd, ter zake van de uitspraak&#13;
over de proceskosten tegen de beschikking&#13;
incidenteel beroep ingesteld en verzocht dat&#13;
het hof in het principaal beroep het beroep zal&#13;
afwijzen en de beschikking zal bekrachtigen&#13;
en in het incidenteel beroep de beschikking&#13;
zal vernietigen voor zover het betreft de compensatie&#13;
van kosten en opnieuw beschikkende&#13;
de verpachters alsnog zal veroordelen in de&#13;
proceskosten van de procedure in eerste aanleg,&#13;
alles met veroordeling van de verpachters&#13;
in de kosten van de procedure in hoger beroep.&#13;
2.3 De verpachters hebben bij op 3 januari&#13;
2000 ter griffie van het hof ingekomen verweerschrift&#13;
in incidenteel beroep verweer&#13;
gevoerd met conclusie dat het hof de pachter&#13;
in zijn incidenteel beroep niet-ontvankelijk&#13;
zal verklaren, dan wel hem dit zal ontzeggen&#13;
en de beschikking zal bekrachtigen op het&#13;
punt van de compensatie van kosten, met veroordeling&#13;
van de pachter in de kosten van het&#13;
incidenteel beroep.&#13;
2.4 Op 8 mei 2000 heeft de mondelinge behandeling&#13;
plaatsgevonden. Verschenen zijn&#13;
appellante sub 1 in persoon, bijgestaan door&#13;
mr C. van Schaik, advocaat te Deventer, alsmede&#13;
geïntimeerde in persoon, vergezeld door&#13;
mr E.H.M. Harbers, advocaat te Arnhem.&#13;
Partijen hebben aan het hof inlichtingen verstrekt,&#13;
waarna de advocaten de wederzijdse&#13;
standpunten hebben toegelicht, mr Van Schaik&#13;
mede aan de hand van pleitnotities. Van de&#13;
mondelinge behandeling – die mede dienst&#13;
heeft gedaan als comparitie in de bij dit hof&#13;
aanhangige zaak met rolnummer 99/380 – is&#13;
proces-verbaal opgemaakt. Dit proces-verbaal&#13;
bevindt zich bij de stukken.&#13;
3 De grieven&#13;
De grieven in principaal beroep luiden:&#13;
I de pachtkamer van het kantongerecht heeft&#13;
ten onrechte overwogen dat niet zou zijn&#13;
gesteld of gebleken dat het gebruik in de loop&#13;
der jaren wezenlijk is veranderd en dat de huidige&#13;
pachter een ander gebruik maakt van het&#13;
gepachte dan de vorige pachter.&#13;
II De pachtkamer van het kantongerecht heeft&#13;
ten onrechte overwogen dat er sprake is van&#13;
landbouw in de zin van art. 1 van de Pachtwet&#13;
en dat de pachter – (hoewel) hij slechts summiere&#13;
gegevens over zijn bedrijf heeft verstrekt&#13;
– voldoende aannemelijk heeft gemaakt&#13;
dat er sprake is van landbouwkundig gebruik&#13;
met economisch nut, (zodat) de pachtkamer&#13;
van het kantongerecht in de wijze van gebruik&#13;
geen grond ziet voor niet-verlenging van de&#13;
overeenkomst.&#13;
III Ten onrechte heeft de pachtkamer van het&#13;
kantongerecht het betoog verworpen dat de&#13;
pachter zich zodanig heeft gedragen dat de&#13;
overeenkomst niet verlengd behoort te worden&#13;
en daarvoor verwezen naar niet nader&#13;
aangeduide en ingelaste overwegingen uit haar&#13;
vonnis in de indeplaatsstellingsprocedure.&#13;
IV Ten onrechte heeft de pachtkamer van het&#13;
kantongerecht overwogen dat bij de mondelinge&#13;
behandeling zijdens verpachters is meegedeeld&#13;
dat de grond niet meer zal worden&#13;
verpacht als zij vrij komt en dat men dan&#13;
waarschijnlijk zal gaan inscharen, welk voornemen&#13;
niet is aan te merken als de wens om&#13;
de grond voor een tot de landbouw betrekkelijk&#13;
doel in gebruik te nemen.&#13;
V De pachtkamer van het kantongerecht&#13;
heeft – naar billijkheid beslissend – ten&#13;
onrechte overwogen dat de overeenkomst&#13;
verlengd moet worden omdat de grond voor&#13;
de pachter – zij het ondergeschikt – van&#13;
belang is voor de ondersteuning van zijn&#13;
hoofdactiviteit, de veehandel, terwijl hier&#13;
tegenover geen rechtens relevant belang van&#13;
verpachters staat tot beëindiging van de&#13;
pachtovereenkomst.&#13;
De grief in incidenteel beroep houdt in, dat de&#13;
pachtkamer van het kantongerecht ten onrechte&#13;
de proceskosten heeft gecompenseerd&#13;
en de verpachters in de kosten van het geding&#13;
in eerste aanleg had moeten veroordelen.&#13;
4 De vaststaande feiten&#13;
4.1 Tussen partijen staat als enerzijds gesteld&#13;
en anderzijds niet dan wel onvoldoende gemotiveerd&#13;
weersproken het navolgende vast.&#13;
4.2 Bij schriftelijke overeenkomst van 26 mei&#13;
1987 heeft D.C. Tuinstra-baronesse Sloet van&#13;
Oldruitenborgh met ingang van 1 november&#13;
1987 voor de duur van zes jaren aan J.J.M.&#13;
Brügemann verpacht een perceel grasland,&#13;
kadastraal bekend gemeente Zeist, sectie C,&#13;
nr. 714 (ged.) en 726 (ged.), in totaal groot&#13;
2.70 ha. De pachtovereenkomst is op 10 juni&#13;
1987 goedgekeurd door de grondkamer van&#13;
de provincie Utrecht.&#13;
4.3 Appellanten hebben het perceel in 1996&#13;
verkregen en zijn sindsdien verpachters.&#13;
4.4 Bij aangetekende brief van 26 oktober&#13;
1998 hebben de verpachters aan J.J.M. Brügemann&#13;
de pacht opgezegd tegen 1 november&#13;
1999 in verband met het feit dat deze op&#13;
8 december 1996 de 65-jarige leeftijd heeft&#13;
bereikt.&#13;
5 Beoordeling van het geschil in&#13;
hoger beroep&#13;
5.1 Bij gelijktijdig met het geven van deze&#13;
beschikking uitgesproken arrest in de zaak&#13;
met rolnummer 99/380 is bekrachtigd het&#13;
vonnis van de pachtkamer van het kantongerecht&#13;
Utrecht van 22 april 1999, waarin R.&#13;
Brügemann in de plaats is gesteld van J.J.M.&#13;
Brügemann als pachter in de onder 4.2 bedoelde&#13;
pachtovereenkomst. In de overwegingen&#13;
3.3-3.13 van dat arrest is uitvoerig ingegaan&#13;
op de bezwaren van de verpachters tegen&#13;
de persoon van de voorgestelde pachter, welke&#13;
bezwaren er grotendeel op neerkomen dat hij&#13;
samen met zijn vader de bestemming van het&#13;
gepachte heeft gewijzigd, zonder toestemming&#13;
van de verpachter bouwwerken heeft&#13;
geplaatst, de beukenlaan in gebruik heeft&#13;
genomen en zonder vergunningen opereert,&#13;
een en ander bezien tegen de achtergrond van&#13;
het feit dat het gepachte behoort tot een landgoed&#13;
in de zin van de Natuurschoonwet. Het&#13;
hof verwijst naar die overwegingen en beschouwt&#13;
ze als hier ingelast. Daaruit vloeit&#13;
naar zijn oordeel voort, dat het beroep van de&#13;
verpachters op art. 39 van de Pachtwet – dat&#13;
de bedrijfsvoering van de pachter niet is&#13;
geweest zoals een goed pachter betaamt –&#13;
moet worden verworpen.&#13;
5.2 De verpachters betogen in de toelichting&#13;
op hun eerste grief in de onderhavige procedure&#13;
nog, dat de als veestalling ingerichte&#13;
schuur veel groter is dan het vroegere afdak.&#13;
Afgezien van het feit dat dit betoog hen niet&#13;
kan baten op grond van hetgeen in de overwegingen&#13;
3.4-3.6 van genoemd arrest wordt&#13;
overwogen, wijst het hof erop dat de pachtkamer&#13;
van het kantongerecht bij haar bezichtiging&#13;
in de rolzaak heeft geconstateerd, dat&#13;
de schuur op bestaande fundamenten is&#13;
gebouwd. De verpachters hebben in hun&#13;
beroepschrift niet aangegeven hoe hun stelling&#13;
zich met deze constatering laat rijmen.&#13;
5.3 Op grond van het bovenstaande kunnen&#13;
de grieven I en III de verpachters niet baten.&#13;
5.4 Grief II strekt ten betoge dat het gepachte&#13;
niet bedrijfsmatig wordt gebruikt. Het hof&#13;
overweegt dienaangaande dat de pachter jaarstukken&#13;
heeft overgelegd waaruit afdoende&#13;
blijkt dat hij veehandelaar is, dat die veehandel&#13;
een positief resultaat oplevert en dat hij&#13;
naast de veehandel en enige vetweiderij geen&#13;
nevenwerkzaamheden uitoefent. Hij heeft&#13;
gesteld dat hij de onderhavige grond (met&#13;
gebouwen) in het kader van zijn veehandel en&#13;
vetweiderij gebruikt en het hof acht dit alleszins&#13;
aannemelijk. De verpachter heeft ook&#13;
niets concreets gesteld waaruit een ander&#13;
gebruiksdoel zou kunnen blijken. Dat het&#13;
gepachte weiland niet zou worden beweid,&#13;
doch uitsluitend voor de stalling van handelsvee&#13;
zou worden gebruikt, acht het hof geheel&#13;
onaannemelijk; de verpachters hebben niets&#13;
aangevoerd wat ook maar enigszins in de&#13;
richting van het door hen gesuggereerde wijst.&#13;
Grief II faalt dan ook.&#13;
5.5 Het hof acht voldoende aannemelijk gemaakt&#13;
dat gebruik van het gepachte voor de&#13;
pachter van enige betekenis is, ook indien hij&#13;
(tijdelijk) kan beschikken over meer grond. In&#13;
zoverre heeft hij een wellicht niet groot, maar&#13;
in ieder geval concreet belang bij verlenging&#13;
van de pachtovereenkomst. De verpachters&#13;
hebben als hun belang bij beëindiging van de&#13;
pacht aangegeven, dat zij de grond – eventueel&#13;
via hernieuwde verpachting – aldus willen&#13;
doen gebruiken dat dit overeenstemt met hun&#13;
streven de natuur- en landschappelijke waarden&#13;
van hun landgoed te behouden. Uit de&#13;
beoordeling van hun bezwaren tegen deze&#13;
pachter in de indeplaatsstellingsprocedure&#13;
blijkt, dat onvoldoende is gesteld om aannemelijk&#13;
te maken, dat het bestaande gebruik&#13;
door deze pachter de status van het landgoed&#13;
als NSW-landgoed in gevaar brengt. Voor&#13;
zover de verpachters ook overigens het – in&#13;
hun ogen te intensieve – gebruik van het verpachte&#13;
willen beëindigen omdat zij aan een&#13;
andere wijze van exploitatie de voorkeur&#13;
geven, overweegt het hof dat dit belang naar&#13;
billijkheid niet opweegt tegen het belang van&#13;
de pachter bij voortgezette exploitatie. Daarbij&#13;
speelt mede een rol dat de aanwijzing als&#13;
NSW-landgoed heeft plaatsgevonden toen het&#13;
verpachte reeds op de huidige wijze werd&#13;
geëxploiteerd, evenals het feit dat de op art. 39&#13;
van de Pachtwet gegronde bezwaren van de&#13;
verpachters tegen de huidige vorm van exploitatie&#13;
uiteindelijk onvoldoende steekhoudend&#13;
zijn gebleken. Bovendien is niet (voldoende&#13;
onderbouwd) gesteld dat de activiteiten van&#13;
de pachter – ook los gezien van de aanwijzing&#13;
van het landgoed krachtens de Natuurschoonwet&#13;
– een daadwerkelijke bedreiging vormen&#13;
voor de natuur- en landschappelijke waarden&#13;
van het landgoed. In zoverre is het gestelde&#13;
belang van de verpachters ook onvoldoende&#13;
geconcretiseerd.&#13;
5.6 Het zojuist overwogene brengt mee, dat&#13;
ook de grieven IV en V de verpachters niet&#13;
kunnen baten. De pachtkamer van het kantongerecht&#13;
heeft de overeenkomst terecht verlengd&#13;
met zes jaren, nu omtrent bijzondere&#13;
omstandigheden voor verlenging met een kortere&#13;
duur niets is gesteld.&#13;
5.7 De grief in incidenteel appèl is gegrond.&#13;
De procedure in eerste aanleg heeft geheel in&#13;
het teken gestaan van de vraag, of de pachtovereenkomst&#13;
diende te worden verlengd met&#13;
R. Brügemann als pachter in de plaats van&#13;
J.J.M. Brügemann. Aldus was ook de kennelijke&#13;
strekking van het verlengingsverzoek. De&#13;
verpachters hebben zich tegen dat verlengingsverzoek&#13;
verweerd en het verzoek is niettemin&#13;
toegewezen. Dit rechtvaardigt, dat de&#13;
kosten niet worden gecompenseerd, maar dat&#13;
de verpachters in de kosten worden verwezen.&#13;
5.8 De slotsom luidt, dat de beschikking&#13;
waarvan beroep dient te worden bevestigd&#13;
behoudens voor zover de kosten zijn gecompenseerd.&#13;
De verpachters zullen alsnog worden&#13;
veroordeeld in de kosten van de procedure&#13;
in eerste aanleg evenals in die van het hoger&#13;
beroep. Wat betreft dat laatste zal het incidenteel&#13;
beroep gelet op zijn beperkte omvang niet&#13;
afzonderlijk worden gewaardeerd, evenmin&#13;
als de mondelinge behandeling, die geïntegreerd&#13;
met de comparitie in de zaak met rolnummer&#13;
99/380 heeft plaatsgevonden en reeds&#13;
in dat verband is gehonoreerd.&#13;
6 De beslissing&#13;
Het hof, beschikkende in hoger beroep,&#13;
bevestigt de beschikking van de pachtkamer&#13;
van het kantongerecht te Utrecht van 7 oktober&#13;
1999, waarvan beroep, behoudens voor&#13;
zover daarbij de proceskosten zijn gecompenseerd&#13;
aldus dat iedere partij haar eigen kosten&#13;
draagt;&#13;
vernietigt die beschikking wat betreft dat laatste&#13;
en, in zoverre opnieuw beschikkende:&#13;
veroordeelt de verpachters in de kosten van&#13;
de procedure in eerste aanleg, aan de zijde van&#13;
de pachter begroot op ƒ 160,– wegens verschotten&#13;
en ƒ 500,– wegens salaris;&#13;
veroordeelt de verpachters in de kosten van&#13;
het hoger beroep, aan de zijde van de pachter&#13;
tot op heden begroot op ƒ 475,– wegens verschotten&#13;
en op ƒ 1.700,– wegens salaris.</content><legacyfootnotes/><footnotes><footnote/></footnotes><auteurs/><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/4676</htmlpath></article>
</articles></edition>