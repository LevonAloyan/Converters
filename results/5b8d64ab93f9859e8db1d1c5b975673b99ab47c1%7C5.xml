<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2018</searchword><id>15111</id><udhid>UDH:TvAR/15111</udhid><titel>Zakelijke rechten - Hoge Raad, 15 december 2017,  ECLI:NL:HR:2017:3141  (X/Staat en N.V. Landinvest) (TvAR 2018/5939)</titel><searchwords><searchword>TvAR 7/8/2018</searchword><searchword>TvAR 2018/5939</searchword><searchword>UDH:TvAR/15111</searchword></searchwords><attachments><attachment><name>19942.pdf</name><extention>pdf</extention><url>https://denhollander.info/download/19942/ci</url></attachment></attachments><inleiding/><content>&lt;p class="rechters"&gt;(Mrs. C.A. Streefkerk, G. Snijders, G. de Groot,&lt;br/&gt; M.J. Kroeze en C.H. Sieburgh) &lt;/p&gt;&lt;p class="annotator"&gt;Met noot W.J.E. van der Werf&lt;/p&gt;&lt;h2&gt;Onteigening, schadeloosstelling, bijkomende schade juridisch eigenaar bij economische eigendomsoverdracht&lt;/h2&gt;&lt;p&gt;[Onteigeningswet, art. 40]&lt;/p&gt;&lt;p&gt;Onteigeningsrecht. Schadeloosstelling na onteigening ten behoeve van omlegging Rijksweg A9 en reconstructie knooppunt Badhoevedorp. Is plaats voor vergoeding van bijkomende schade aan de juridisch eigenaar die zijn agrarische grond in economische eigendom heeft overgedragen onder toekenning aan hem van een voortgezet gebruiksrecht, dat door de onteigening wordt beëindigd?&amp;nbsp;&lt;/p&gt;&lt;p&gt;Uitspraak&lt;/p&gt;&lt;p&gt;15 december 2017&lt;/p&gt;&lt;p&gt;Eerste Kamer&lt;/p&gt;&lt;p&gt;16/03032&lt;/p&gt;&lt;p&gt;TT/EE&lt;/p&gt;&lt;p&gt;Hoge Raad der Nederlanden&lt;/p&gt;&lt;p&gt;Arrest&lt;/p&gt;&lt;p&gt;in de zaak van:&lt;/p&gt;&lt;p&gt;[eiser],&lt;/p&gt;&lt;p&gt;wonende te [woonplaats],&lt;/p&gt;&lt;p&gt;EISER tot cassatie, verweerder in het voorwaardelijk incidenteel cassatieberoep,&lt;/p&gt;&lt;p&gt;advocaat: mr. J.P. van den Berg,&lt;/p&gt;&lt;p&gt;t e g e n&lt;/p&gt;&lt;p&gt;de STAAT DER NEDERLANDEN (Ministerie van Infrastructuur en Milieu, Rijkswaterstaat),&lt;/p&gt;&lt;p&gt;zetelende te Den Haag, &lt;/p&gt;&lt;p&gt;VERWEERDER in cassatie, eiser in het voorwaardelijk incidenteel cassatieberoep,&lt;/p&gt;&lt;p&gt;advocaat: mr. M.W. Scheltema,&lt;/p&gt;&lt;p&gt;e n&lt;/p&gt;&lt;p&gt;N.V. LANDINVEST,&lt;/p&gt;&lt;p&gt;gevestigd te Haarlemmermeer,&lt;/p&gt;&lt;p&gt;VERWEERSTER in cassie,&lt;/p&gt;&lt;p&gt;niet verschenen.&lt;/p&gt;&lt;p&gt;Partijen zullen hierna ook worden aangeduid als [eiser], de Staat en Landinvest.&lt;/p&gt;&lt;h3&gt;1 Het geding in vorige instanties&lt;/h3&gt;&lt;p&gt;Voor het verloop van het geding in vorige instanties verwijst de Hoge Raad naar de navolgende stukken: &lt;/p&gt;&lt;p&gt;a. de vonnissen in de zaak C/15/206165/HA ZA 13-431 van de rechtbank Noord-Holland van 9 oktober 2013 en 18 december 2013;&lt;/p&gt;&lt;p&gt;b. het arrest in de zaak 14/00562 ECLI:NL:HR:2014:1660 van de Hoge Raad van 11 juli 2014;&lt;/p&gt;&lt;p&gt;c. de vonnissen in de zaak C/15/206165/HA ZA 13-431 van de rechtbank Noord-Holland van 16 september 2015 en 6 april 2016.&lt;/p&gt;&lt;p&gt;Het vonnis van de rechtbank van 6 april 2016 is aan dit arrest gehecht.&lt;/p&gt;&lt;h3&gt;2 Het geding in cassatie&lt;/h3&gt;&lt;p&gt;Tegen het vonnis van de rechtbank van 6 april 2016 heeft [eiser] beroep in cassatie ingesteld. De Staat heeft voorwaardelijk incidenteel cassatieberoep ingesteld. &lt;/p&gt;&lt;p&gt;De cassatiedagvaarding en de conclusie van antwoord tevens houdende voorwaardelijk incidenteel cassatieberoep zijn aan dit arrest gehecht en maken daarvan deel uit.&lt;/p&gt;&lt;p&gt;De Staat heeft geconcludeerd tot verwerping. [eiser] heeft ten aanzien van klacht 1 van het voorwaardelijk incidenteel cassatieberoep geconcludeerd tot verwerping en ten aanzien van klacht 2 tot niet-ontvankelijkheid.&lt;/p&gt;&lt;p&gt;Tegen Landinvest is verstek verleend. &lt;/p&gt;&lt;p&gt;De zaak is voor partijen toegelicht door hun advocaten.&lt;/p&gt;&lt;p&gt;De conclusie van de Advocaat-Generaal W.L. Valk strekt zowel in het principale als in het incidentele cassatieberoep tot verwerping.&lt;/p&gt;&lt;p&gt;De advocaat van [eiser] heeft bij brief van 13 september 2017 op die conclusie gereageerd.&lt;/p&gt;&lt;h3&gt;3 Uitgangspunten in cassatie&lt;/h3&gt;&lt;p&gt;3.1 In cassatie kan van het volgende worden uitgegaan.&lt;/p&gt;&lt;p&gt;- i) Op vordering van de Staat is bij vonnis van 18 december 2013 vervroegd de onteigening uitgesproken van een gedeelte van een perceel in de gemeente Haarlemmermeer (hierna: de onroerende zaak), waarvan [eiser] juridisch eigenaar was en Landvision Property Holding B.V. (hierna: Landvision) economisch eigenaar.&lt;/p&gt;&lt;p&gt;- ii) De onteigening is geschied ter uitvoering van het Koninklijk Besluit van 29 mei 2013, nr. 13.001080 (Stcrt. 2013, 16463), waarin (onder meer) ter onteigening is aangewezen de hiervoor onder (i) genoemde onroerende zaak ten behoeve van de omlegging van de Rijksweg A9 en de reconstructie van het knooppunt Badhoevedorp, met bijkomende werken, in de gemeente Haarlemmermeer.&lt;/p&gt;&lt;p&gt;- iii) Het onteigeningsvonnis is op 11 augustus 2014 ingeschreven in de openbare registers.&lt;/p&gt;&lt;p&gt;3.2 De rechtbank heeft overeenkomstig het advies van de deskundigen de aan [eiser] toekomende schadeloosstelling vastgesteld op € 2.281.944,--.&lt;/p&gt;&lt;p&gt;3.3 [eiser] heeft in deze cassatieprocedure (zie ook hierna in 4.1) klachten gericht tegen het oordeel van de rechtbank over inkomensschade, omrijschade en de toegekende kostenvergoeding. &lt;/p&gt;&lt;p&gt;3.4 De rechtbank heeft over de inkomensschade en de omrijschade als volgt overwogen:&lt;/p&gt;&lt;p&gt;“2.67. [eiser] maakt aanspraak op gemiste inkomensschade en stelt daartoe dat, de onteigening weggedacht, [eiser] het gebruik van de onteigende gronden onverminderd had kunnen voortzetten, omdat in die situatie geen sprake was van vervulling van de beide (destijds bij de economische eigendomsoverdracht afgesproken) limitatieve voorwaarden voor beëindiging van het gebruiksrecht van perceel AI 187. (…) [eiser] betoogt dat aan hem daarom de kosten die hij moet maken om vervangende akkerbouwgrond te kopen (…), als schadeloosstelling moet worden toegekend.&lt;/p&gt;&lt;p&gt;2.68. Vast staat dat perceel AI 187 in 1991 door [eiser] is verkocht en in 1993 ook in economische eigendom aan Landvision is overgedragen tegen betaling van de koopsom en onder toekenning van een voortgezet gebruiksrecht aan [eiser]. Blijkens de overgelegde akte van levering eindigt het gebruiksrecht zodra de bestemming van het perceel in een andere dan agrarische bestemming wijzigt en de economische eigenaar het gekochte daadwerkelijk conform de nieuwe, gewijzigde bestemming wil (doen) gebruiken.&lt;/p&gt;&lt;p&gt;2.69. De deskundigen oordelen dat [eiser] geen vergoeding van de door de onteigening van een gedeelte van perceel AI 187 veroorzaakte schade toekomt, omdat [eiser] anders feitelijk twee keer schadeloos wordt gesteld voor vervreemding van dit perceel. De rechtbank volgt de deskundigen in hun advies. Het betoog van [eiser] dat hij in staat moet worden gesteld om vervangende grond te kopen, miskent dat hij thans (niet meer dan) een persoonlijk gebruiksrecht ten aanzien van dit perceel heeft en bij aankoop van vervangende grond de volledige eigendom daarvan zou verkrijgen, hetgeen (veel) meer omvat dan een persoonlijk gebruiksrecht.&lt;/p&gt;&lt;p&gt;2.70. Uit het voorgaande volgt dat de verzochte omrijschade evenmin toewijsbaar is.”&lt;/p&gt;&lt;p&gt;3.5 Over de kostenvergoeding heeft de rechtbank, kort gezegd, geoordeeld dat de gedeclareerde kosten buitensporig hoog zijn. Die kosten hangen met name samen met het standpunt van [eiser] over inkomensschade. In die kwestie is [eiser] in het ongelijk gesteld. Hij heeft, nadat de deskundigen in hun voorlopig oordeel al de onhoudbaarheid van zijn standpunt hadden onderbouwd, tegen beter weten in, in zijn standpunt volhard, waarmee de kosten voor rechtsbijstand aanzienlijk zijn opgelopen. (rov. 2.96)&lt;/p&gt;&lt;h3&gt;4 Beoordeling van de ontvankelijkheid van het beroep&lt;/h3&gt;&lt;p&gt;4.1 [eiser] heeft niet slechts het onderhavige cassatieberoep ingesteld tegen het vonnis van de rechtbank (zaak 16/03032), maar – een dag eerder – ook, samen met de hypotheekhouder, een ander cassatieberoep (zaak 16/03077), waarin ook vandaag uitspraak wordt gedaan (ECLI:NL:HR:2017:3108). De Staat heeft betoogd dat [eiser] daarom niet-ontvankelijk is in het onderhavige cassatieberoep, nu een partij gelet op art. 407 lid 2 Rv tegen hetzelfde vonnis niet tweemaal cassatieberoep kan instellen.&lt;/p&gt;&lt;p&gt;4.2 Een eiser moet (ambtshalve) niet-ontvankelijk worden verklaard in zijn tweede cassatieberoep als het instellen daarvan in de gegeven omstandigheden in strijd komt met de eisen van een goede procesorde of als de behandeling van dat beroep niet valt te verenigen met een beslissing die inmiddels is gegeven in het eerder ingestelde cassatieberoep. (Vgl. HR 25 maart 2016, ECLI:NL:HR:2016:505, NJ 2016/188 en HR 19 december 2003, ECLI:NL:HR:2003:AF9714, NJ 2008/75.)&lt;/p&gt;&lt;p&gt;4.3 Voor toepassing van (een van) deze gronden voor niet-ontvankelijkheid bestaat in deze zaak geen aanleiding. De middelen in beide cassatiedagvaardingen stellen geen geschilpunten aan de orde die kunnen leiden tot met elkaar onverenigbare beslissingen. Mede in verband daarmee is niet aannemelijk dat de Staat is geschaad in zijn mogelijkheden om verweer in cassatie te voeren of incidenteel cassatieberoep in te stellen. Daarom verzetten ook de eisen van een goede procesorde zich in dit geval niet tegen het uitbrengen van een tweede cassatiedagvaarding binnen de cassatietermijn onder handhaving van de eerste cassatiedagvaarding. Daarbij is van belang dat [eiser] voor het afzonderlijk doen instellen van twee cassatieberoepen door verschillende advocaten, een afdoende verklaring heeft gegeven: dit cassatieberoep ziet op de schadeloosstelling die aan [eiser] zelf toekomt, terwijl het andere cassatieberoep ziet op de schadeloosstelling die (uiteindelijk) aan Landvision als economisch eigenaar toekomt, en op voorhand valt niet uit te sluiten dat de belangen van [eiser] en van Landvision in bepaalde opzichten tegengesteld zijn.&lt;/p&gt;&lt;p&gt;4.4 [eiser] is dus ontvankelijk in dit cassatieberoep.&lt;/p&gt;&lt;h3&gt;5 Beoordeling van de middelen in het principale beroep&lt;/h3&gt;&lt;p&gt;5.1 Middel I richt verschillende klachten tegen het oordeel van de rechtbank in rov. 2.69 dat [eiser] geen vergoeding toekomt van de schade die hij als gebruiker van het perceel lijdt door de onteigening omdat hij anders feitelijk twee keer schadeloos wordt gesteld voor vervreemding van het perceel. De rechtbank heeft daarmee onder meer miskend dat de vergoeding die [eiser] in 1993 heeft ontvangen voor de economische levering van het perceel (met het recht van voortgezet gebruik) een andere is dan de vergoeding van de schade die [eiser] lijdt omdat hij als gevolg van de onteigening het gebruik niet kan voortzetten. De rechtbank heeft in rov. 2.70 bovendien miskend dat de omrijschade toewijsbaar is.&lt;/p&gt;&lt;p&gt;5.2 Uitgangspunt is dat de eigenaar wiens onroerende zaak wordt onteigend, recht heeft op volledige vergoeding voor alle schade die hij rechtstreeks en noodzakelijk door het verlies van zijn zaak lijdt (art. 40 Ow). Die vergoeding omvat de werkelijke waarde van het onteigende en in voorkomend geval ook vergoeding van bijkomende schade. Als de eigenaar op het onteigende een bedrijf uitoefent, kan de vergoeding van bijkomende schade vergoeding behelzen van onder meer inkomstenderving, van kosten in verband met een vervangende bedrijfslocatie en van omrijschade.&lt;/p&gt;&lt;p&gt;5.3 De omstandigheid dat de eigenaar de onteigende onroerende zaak al eerder aan een derde in economische eigendom heeft overgedragen, brengt geen verandering in het hiervoor in 5.2 genoemde uitgangspunt. Wel brengt de economische-eigendomsverhouding dan mee dat de eigenaar de schadeloosstelling voor de werkelijke waarde van het onteigende afdraagt aan de economisch eigenaar. Als de economisch eigenaar – anders dan in deze zaak aan de orde is – op het onteigende een bedrijf uitoefent, kan de door de juridisch eigenaar te ontvangen en door te betalen schadeloosstelling tevens een vergoeding behelzen van de door de economisch eigenaar als gevolg van de onteigening geleden bijkomende schade. (Vgl. HR 10 augustus 1995, ECLI:NL:HR:1995:AC1576, NJ 1996/614 en 28 november 2008, ECLI:NL:HR:2008:BE9104, NJ 2010/138.)&lt;/p&gt;&lt;p&gt;5.4 In dit geval heeft de juridisch eigenaar [eiser] na de economische-eigendomsoverdracht van de onroerende zaak, zijn bedrijf daarop voortgezet, zoals nader geregeld in de contractuele verhouding met de economisch eigenaar Landvision. Niet valt in te zien waarom [eiser] geen recht zou hebben op vergoeding van de schade die hij als juridisch eigenaar in verband met die bedrijfsuitoefening lijdt als rechtstreeks en noodzakelijk gevolg van de onteigening, evenals het geval zou zijn geweest indien hij de onroerende zaak niet aan een ander in economische eigendom had overgedragen. Daarmee ontstaat geen aanspraak op schadeloosstelling die de onteigende niet heeft als geen economische-eigendomsoverdracht zou hebben plaatsgevonden. De onteigenaar verkeert dus niet in een nadeliger positie dan zonder die economische-eigendomsoverdracht het geval zou zijn.&lt;/p&gt;&lt;p&gt;Uitgangspunt is dan ook dat een vergoeding van bijkomende schade die geleden wordt in verband met de bedrijfsuitoefening door de onteigende op de in economische eigendom aan een ander overgedragen onroerende zaak, op haar plaats is indien en voor zover dat ook het geval zou zijn geweest indien geen sprake was geweest van economische-eigendomsoverdracht van die onroerende zaak. &lt;/p&gt;&lt;p&gt;5.5 In verband met het hiervoor in 5.2-5.4 overwogene had de rechtbank moeten onderzoeken of en in hoeverre [eiser] zijn bedrijf, de onteigening weggedacht, naar redelijke verwachting na de peildatum zou hebben voortgezet op de onroerende zaak. Daarvoor is mede van belang hetgeen de contractuele verhouding met de economisch eigenaar meebrengt voor de continuering van het bedrijf op die plaats, de onteigening weggedacht. Hetgeen daaromtrent is overeengekomen tussen de juridisch eigenaar en de economisch eigenaar is immers in dat geval bepalend voor de continuïteit van het bedrijf op die plaats. Hetgeen met de economisch eigenaar is overeengekomen over een mogelijke beëindiging van het gebruik van de onroerende zaak, kan onder omstandigheden meebrengen dat verplaatsing van het bedrijf niet aangemerkt kan worden als onteigeningsgevolg maar reeds besloten ligt in de contractuele verhouding met de economisch eigenaar.&lt;/p&gt;&lt;p&gt;5.6 Over enkele schadeposten die op de voet van het hiervoor in 5.4 en 5.5 overwogene mogelijk voor vergoeding in aanmerking komen, wordt in zijn algemeenheid het volgende overwogen.&lt;/p&gt;&lt;p&gt;Financieringslasten in verband met de aankoop van een vervangende bedrijfslocatie komen slechts voor vergoeding in aanmerking voor zover deze aangegaan moeten worden voor het gedeelte van de aankoopsom dat uitgaat boven het bedrag van de ontvangen schadeloosstelling voor de werkelijke waarde van het onteigende. De omstandigheid datde onteigende die schadeloosstelling moet afdragen aan de economisch eigenaar en derhalve niet kan benutten voor de aankoop van een vervangende bedrijfslocatie (zodat hij – ook – voor het daarmee gemoeide bedrag financieringslasten moet aangaan), is geen rechtstreeks en noodzakelijk gevolg van de onteigening, maar van de voordien reeds plaatsgevonden hebbende economische-eigendomsoverdracht. &lt;/p&gt;&lt;p&gt;In lijn met het voorgaande geeft de omstandigheid dat de onteigende juridisch eigenaar na de economische-eigendomsoverdracht het gebruik van de onroerende zaak om niet of tegen een relatief geringe vergoeding heeft mogen voortzetten, op zichzelf geen aanspraak op schadeloosstelling voor een hogere gebruiksvergoeding (bijvoorbeeld uit hoofde van huur) die hij voor een vervangende bedrijfslocatie moet betalen. Die gebruiksvergoeding komt slechts voor vergoeding in aanmerking voor zover deze uitgaat boven het bedrag dat naar objectieve maatstaven een geëigende gebruiksvergoeding voor het onteigende zou zijn geweest.&lt;/p&gt;&lt;p&gt;5.7 Uit het voorgaande volgt dat de rechtbank in rov. 2.69-2.70 op onjuiste gronden heeft geoordeeld dat aan [eiser] in het geheel geen vergoeding toekomt van bijkomende schade. De hierop gerichte klacht van middel I treft dus doel.&lt;/p&gt;&lt;p&gt;5.8 Middel II richt een klacht tegen de rov. 2.92-2.100 van het vonnis van de rechtbank, die gaan over de kostenvergoeding. Het middel bouwt voort op middel I. De in middel II vervatte klacht slaagt om die reden ook.&lt;/p&gt;&lt;h3&gt;6 Beoordeling van het middel in het incidentele beroep&lt;/h3&gt;&lt;p&gt;6.1 Nu blijkens het hiervoor onder 5 overwogene de middelen in het principale beroep doel treffen, is de voorwaarde vervuld waaronder het incidentele beroep is ingesteld, zodat het daarin voorgestelde middel moet worden behandeld.&lt;/p&gt;&lt;p&gt;6.2 De klachten van het middel in het incidentele beroep kunnen niet tot cassatie leiden. Dit behoeft, gezien art. 81 lid 1 RO, geen nadere motivering nu die klachten niet nopen tot beantwoording van rechtsvragen in het belang van de rechtseenheid of de rechtsontwikkeling.&lt;/p&gt;&lt;h3&gt;7 Beslissing&lt;/h3&gt;&lt;p&gt;De Hoge Raad:&lt;/p&gt;&lt;p&gt;&lt;span class="italic"&gt;in het principale beroep:&lt;/span&gt; &lt;/p&gt;&lt;p&gt;vernietigt het vonnis van de rechtbank Noord-Holland van 6 april 2016;&lt;/p&gt;&lt;p&gt;verwijst het geding naar het gerechtshof Amsterdam ter verdere behandeling en beslissing;&lt;/p&gt;&lt;p&gt;veroordeelt de Staat in de kosten van het geding in cassatie, tot op deze uitspraak aan de zijde van [eiser] begroot op € 483,93 aan verschotten en € 2.600,-- voor salaris;&lt;/p&gt;&lt;p&gt;&lt;span class="italic"&gt;in het incidentele beroep:&lt;/span&gt; &lt;/p&gt;&lt;p&gt;verwerpt het beroep;&lt;/p&gt;&lt;p&gt;veroordeelt de Staat in de kosten van het geding in cassatie, tot op deze uitspraak aan de zijde van [eiser] begroot op € 68,07 aan verschotten en € 2.200,-- voor salaris.&lt;/p&gt;&lt;h3&gt;Noot&lt;/h3&gt;&lt;p&gt;Evenals het hiervoor onder TvAR2018/5938 opgenomen arrest van de Hoge Raad d.d. 15 december 2017 (ECLI:NL:HR:2017:3107) ging het in deze zaak om een onteigening nabij Schiphol ten behoeve van de omlegging van de Rijksweg A9 en de reconstructie van knooppunt Badhoevedorp. Ook hier was de economische eigendom van het onteigende verkocht. De juridisch eigenaar beschikt over het recht van voortgezet gebruik. Zijn positie staat in dit arrest centraal. &lt;/p&gt;&lt;p&gt;De artikelen 3 en 4 Onteigeningwet bepalen wie aanspraak kan maken op een onteigeningsschadeloosstelling. Naast de (juridisch) eigenaar gaat het meestal om de huurder, de pachter, de erfpachter of de opstalhouder. Hoewel de Onteigeningswet de economisch eigenaar niet noemt, maakt die volgens vaste rechtspraak van de Hoge Raad aanspraak op een vergoeding van de werkelijke waarde (HR 10 augustus 1995, ECLI:NL:HR:1995:AC1576, &lt;span class="italic"&gt;NJ&lt;/span&gt; 1996/614&amp;nbsp;(Rotterdam/Engel)). In voorkomend geval kan de vergoeding ook de bijkomende schade omvatten (HR 28 november 2008, ECLI:NL:HR:BE9104,&amp;nbsp;&lt;span class="italic"&gt;NJ&lt;/span&gt; 2010/138, Van der Linden/ Oisterwijk). De economisch eigenaar heeft overigens geen rechtstreekse aanspraak op de onteigenaar. Hij moet de schade via de juridisch eigenaar verhalen. Laatstgenoemde ontvangt de schadeloosstelling en moet het aan de economisch eigenaar toekomende deel doorbetalen. &lt;/p&gt;&lt;p&gt;De juridisch eigenaar had het perceel in deze zaak verkocht en in 1993 in economische eigendom overgedragen tegen betaling van de koopsom en onder toekenning van een voortgezet gebruiksrecht. Hij stelde dat niet alleen de economisch eigenaar maar ook hij zèlf aanspraak maakte op vergoeding van bijkomende schade. Aangezien het voortgezet gebruik door de onteigening zou komen te vervallen, zou hij als rechtstreeks en noodzakelijk gevolg van de onteigening vervangende akkerbouwgrond moeten aankopen. Om die reden maakte hij aanspraak op vergoeding van inkomensschade, omrijschade en belastingschade.&lt;/p&gt;&lt;p&gt;Volgens de rechtbankdeskundigen en de rechtbank Noord-Holland had de juridisch eigenaar daar geen recht op, omdat hij anders feitelijk twee keer schadeloos wordt gesteld voor de vervreemding van het perceel. De rechtbank oordeelde voorts dat de juridisch eigenaar had miskend dat hij niet meer dan persoonlijk gebruiksrecht had en bij aankoop van vervangende grond een veel ruimer recht, namelijk de volledige eigendom zou verkrijgen. Deze laatste overweging is naar mijn mening hoe dan ook te absoluut geformuleerd, omdat ook een huurder of pachter onder omstandigheden aanspraak kan maken op vergoeding van inkomensschade indien het redelijk is dat hij vervangende grond dient aan te kopen (zie bijv. HR 12 februari 1975, NJO 1976, 3 (Schijndel/Hellings)).  &lt;/p&gt;&lt;p&gt;A-G Valk maakt in zijn conclusie de interessante vergelijking met de situatie waarin de juridisch eigenaar zijn grond niet alleen economisch maar ook al juridisch in eigendom zou hebben overgedragen en uitsluitend een persoonlijk recht van voortgezet gebruik zou hebben verkregen. In dat geval, zo redeneert hij, zou de juridisch eigenaar géén recht hebben op vergoeding van inkomensschade. Het voortgezet gebruik zou slechts gelden totdat de nieuwe bestemming zou worden gerealiseerd. De voormalig eigenaar kan als gebruiker geen aanspraak maken op schadevergoeding. Uitgaande van deze vergelijking is sprake van een groot voordeel van economische eigendomsoverdracht voor zowel de juridische eigenaar als de economisch eigenaar, en een nadeel voor de onteigenaar en – dus - voor de gemeenschap. Hij meent dat een vergoeding van de bijkomende schade aan zowel de juridisch eigenaar als de economisch eigenaar een niet beoogd en ongewenst bijeffect van de erkenning van de positie van de economisch eigenaar zou betekenen. Aangezien hij niet wil tornen aan de erkende positie van de economisch eigenaar, betoogt hij dat een redelijke en op de praktijk afgestemde uitleg van het systeem van de Onteigeningswet meebrengt dat indien de juridische eigenaar ten behoeve van de economisch eigenaar een vergoeding voor de bijkomende schade ontvangt, hij niet daarnaast ook aanspraak heeft op een vergoeding van door hemzelf geleden bijkomende schade. In ieder geval geldt dit voor de schade die het gevolg is van het eindigen van een recht van voortgezet gebruik. Die is dan niet aan te merken als onteigeningsgevolg, maar als rechtsreeks gevolg van de overeenkomst tussen partijen. Hij verwijst naar de verzuchting van A-G Van Oven in diens conclusie voor het arrest Gorinchem/Keijzer, die in een dergelijk geval opmerkte dat een vergoeding van de inkomensschade van zowel de juridische als de economische eigenaar ‘het gezonde verstand zou tarten’. Volgens A-G Valk kan het dan ook niet de bedoeling zijn dat de gemeenschap “een slordige vijf ton” extra zou moeten betalen omdat sprake is van economische eigendom. Ik zou dit een rechtspolitiek argument willen noemen. Hieraan zou ik nog een ander argument willen toevoegen, dat aansluit bij het oordeel van deskundigen en rechtbank dat de onteigende niet feitelijk twee keer zou mogen worden schadeloos gesteld voor de vervreemding van het perceel. Dat oordeel komt niet uit de lucht vallen: in de koopsom die de ontwikkelaar aan de agrariër heeft betaald, zijn naast de werkelijke waarde overeenkomstig de agrarische bestemming meestal ook een verplaatsingsvergoeding en enige verwachtingswaarde (of een daarop afgestemde meerwaardeclausule) begrepen. Zouden die ontbreken, dan zou de redelijk handelend agrariër immers geen enkele ‘incentive’ hebben gehad om, geruime tijd voordat een nieuwe bestemmingsplan wordt vastgesteld, alvast tot zaken te komen met een ontwikkelaar. &lt;/p&gt;&lt;p&gt;De Hoge Raad ziet het anders. Het uitgangspunt van volledige schadeloosstelling, zoals neergelegd in art. 40 Onteigeningswet, brengt mee dat de juridisch eigenaar recht heeft op zowel de vergoeding van de werkelijke waarde als, in voorkomend geval, ook vergoeding van bijkomende schade. Als de eigenaar op het onteigende een bedrijf uitoefent, kan de vergoeding van bijkomende schade vergoeding behelzen van onder meer inkomstenderving, van kosten in verband met een vervangende bedrijfslocatie en van omrijschade. Volgens de Hoge Raad brengt de omstandigheid dat de eigenaar de onteigende onroerende zaak al eerder aan een derde in economische eigendom heeft overgedragen, in dit uitgangspunt geen verandering. Met andere woorden: niet alleen de economisch eigenaar, ook de juridisch eigenaar heeft in voorkomend geval recht op vergoeding van de bijkomende schade. Volgens de Hoge Raad valt niet in te zien waarom de juridisch eigenaar geen recht zou hebben op vergoeding van de schade die hij als juridisch eigenaar in verband met die bedrijfsuitoefening lijdt als rechtstreeks en noodzakelijk gevolg van de onteigening, evenals het geval zou zijn geweest indien hij de onroerende zaak niet aan een ander in economische eigendom had overgedragen. Daarmee ontstaat geen aanspraak op schadeloosstelling die de onteigende niet heeft als geen economische-eigendomsoverdracht zou hebben plaatsgevonden. De onteigenaar verkeert dus niet in een nadeliger positie dan zonder die economische-eigendomsoverdracht het geval zou zijn. De Hoge Raad vergelijkt dus niet met de situatie die de A-G noemt – wat zou er zijn gebeurd als geen economische maar juridische eigendomsoverdracht aan een ontwikkelaar had plaatsgevonden? – maar gaat na wat er zou zijn gebeurd als er geen transactie met die ontwikkelaar zou hebben plaatsgevonden. In dat geval zou de juridisch eigenaar ook recht hebben op vergoeding van bijkomende schade. Aan de door de A-G genoemde argumenten van de redelijkheid, de onteigeningspraktijk en de bedoeling komt de Hoge Raad niet toe. &lt;/p&gt;&lt;p&gt;De Hoge Raad brengt een belangrijke nuancering aan die verband houdt met de economische eigendomsoverdracht. Bij de beoordeling van de bijkomende schade moet, aldus de Hoge Raad, wèl rekening worden gehouden met de vraag of en in hoeverre de juridisch eigenaar, naar redelijke verwachting na de peildatum het gebruik zou hebben voortgezet op de onroerende zaak. Daarvoor is mede van belang wat, de onteigening weggedacht, de contractuele verhouding met de economisch eigenaar meebrengt voor de continuering van het bedrijf op die plaats. De afspraken met de economisch eigenaar over een mogelijke beëindiging van het gebruik kunnen onder omstandigheden meebrengen dat verplaatsing van het bedrijf niet aangemerkt kan worden als onteigeningsgevolg. Die verplaatsing ligt dan reeds besloten in de contractuele verhouding met de economisch eigenaar. De kosten kunnen in dat geval mogelijk toch niet voor vergoeding in aanmerking komen. Op deze manier laat de Hoge Raad het argument, dat de onteigende geen recht zou mogen hebben op een dubbele verplaatsingsvergoeding, via de achterdeur terugkeren. In de praktijk lijkt mij dat vraagstuk toch lastig te beantwoorden. Wat als er in het contract alleen een koopsom en een voortgezet gebruik zijn overeengekomen, maar niets is bepaald over een verplaatsing? Mag of moet de afspraak over die verplaatsing of de verplaatsingsvergoeding zelf dan in de koopsom worden ingelezen? Mogelijk komt dit na verwijzing nog aan de orde. &lt;/p&gt;&lt;p&gt;De Hoge Raad verschaft de verwijzingsrechter wèl duidelijkheid over de schadeposten die mogelijk voor vergoeding in aanmerking komen. In de eerste plaats brengt de Hoge Raad een beperking aan ten aanzien van de financieringslasten in verband met de aankoop van een vervangende bedrijfslocatie. Die komen slechts voor vergoeding in aanmerking voor het deel van de aankoopsom van het vervangend object dat uitgaat boven de te vergoeden werkelijke waarde van het onteigende. Dat die vergoeding van de werkelijke waarde door de juridisch eigenaar moet worden afgedragen aan de economisch eigenaar en dus niet kan worden benut voor de aankoop van een vervangende bedrijfslocatie, is volgens de Hoge Raad geen rechtstreeks en noodzakelijk gevolg van de onteigening, maar een gevolg van de economische-eigendomsoverdracht. Ook overweegt de Hoge Raad dat de onteigende geen aanspraak maakt op vergoeding voor een hogere gebruiksvergoeding voor een vervangende locatie, indien hij de onroerende zaak na de economische-eigendomsoverdracht om niet of tegen een relatief geringe vergoeding mocht blijven gebruiken. Nagegaan moet worden welke jaarlijkse meerinvestering moet worden gepleegd boven “het bedrag dat naar objectieve maatstaven een geëigende gebruiksvergoeding voor het onteigende zou zijn geweest”, ofwel: de marktconforme gebruiksvergoeding. Met gebruik om niet of tegen een lagere vergoeding (dan marktconform) wordt dus geen rekening gehouden bij de bepaling van de vergoeding. &lt;/p&gt;&lt;p&gt;De juridisch eigenaar loopt in deze benadering een risico, indien de contractueel overeengekomen koopsom lager blijkt te zijn dan de bij onteigening te vergoeden werkelijke waarde. De meerinvestering wordt dan – in het nadeel van de juridisch eigenaar – berekend door die (lagere) koopsom af te trekken van de koopsom van het vervangend object. Het te overbruggen verschil tussen koopsom en werkelijke waarde moet hij na onteigening voor eigen rekening financieren. Dat deel van de financieringslasten is geen onteigeningsgevolg, maar het gevolg van de economische-eigendomsoverdracht. &lt;/p&gt;&lt;p&gt;W.J.E. Van der Werf &lt;/p&gt;</content><legacyfootnotes/><footnotes><footnote/></footnotes><auteurs>W.J.E. van der Werf</auteurs><published>2018-08-16 15:18:45</published><modified>2018-08-17 11:23:54</modified><editiondate>2018-08-16</editiondate><htmlpath>https://denhollander.info/artikel/15111</htmlpath></article>
</articles></edition>