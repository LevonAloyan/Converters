<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1996</searchword><id>5928</id><udhid>UDH:TvAR/5928</udhid><titel>PBO, publiekrechtelijke reorganisatie?</titel><searchwords><searchword>TvAR 10/1996</searchword><searchword>UDH:TvAR/5928</searchword></searchwords><attachments><attachment><name>1996_nr 10_Artikel_vanSteijn.pdf</name><extention>pdf</extention><url>https://denhollander.info/download/5772/ci</url></attachment></attachments><inleiding>INLEIDING&#13;
Na de Tweede Wereldoorlog leefde in Nederland sterk het idee dat de maatschappij an-ders moest worden ingericht dan voor en tijdens de oorlog het geval was geweest. In dit kader bestond ook de behoefte om het economisch leven beter te organiseren. Meer over-heidsingrijpen leek daarbij gewenst, onder behoud van de marktwerking als coördinatie-mechanisme.&#13;
Sinds de opheffing van het coalitieverbod in de loop van de negentiende eeuw waren er vele verenigingen van zowel ondernemers als van werknemers in het leven geroepen. Er bestonden dus al organisatiestructuren voor het economisch leven, toen in het Interbellum de mogelijkheid tot publiekrechtelijke bedrijfsorganisatie in de Grondwet werd opgeno-men. In 1945 sprak de toenmalige regering reeds het voornemen uit om nu daadwerkelijk te komen tot de instelling van een publiekrechtelijke bedrijfsorganisatie.1 Aan dit voorne-men werd uitvoering gegeven toen in 1950 de Wet op de Bedrijfsorganisatie van kracht werd.&#13;
Afgezien van de terechte afkeer van een socialistische staatsinrichting die bij veel poli-tici bestond, was er nog reden om voor de ordening van het sociaal-economisch leven te kiezen voor openbare lichamen. Door met de bedrijfsorganisatie aan te sluiten bij reeds bestaande structuren, verwachtte men een betere werking van de ordening. Hirsch Ballin heeft in zijn preadvies voor de Vereniging voor Agrarisch Recht2 aandacht besteed aan de vraag in hoeverre de uitgangspunten die in de jaren veertig aan het PB O-bestel ten grond-slag lagen ook in de jaren negentig nog gelding hebben. Hij kwam daarbij tot de conclusie dat de PBO zich heeft ontwikkeld van een organisatie die voor het gehele bedrijfsleven bedoeld was tot een organisatie voor de specifieke sector van het midden- en kleinbedrijf. De functie is daarbij verschoven van 'integrerend naar completerend' en van 'normerend naar faciliterend'.3 Deze verschuiving sluit aan bij veranderingen in de omgeving van de bedrijfsorganisatie; door branchevervaging en internationalisering is een bedrijfstak min-der te beschouwen als een echte gemeenschap waarvoor het bedrijfslichaam kan optreden als een gemeenteraad. De mogelijkheden tot besturing van de branche zijn sterk vermin-derd sinds de instelling van de PBO, en het gebruik van de autonome verordenende be-voegdheid heeft terrein verloren ten opzichte van de daden van vrij bestuur. De vraag die hieruit voortvloeit, maar bij Hirsch Ballin in de lucht blijft hangen, is of de vorm van openbaar lichaam nog wel geschikt is voor de product- en bedrijfschappen. Ik zal hier een poging doen enig licht op dit vraagstuk te laten schijnen.</inleiding><content>FUNCTIONEEL BESTUUR&#13;
Zoals gezegd zijn bedrijfslichamen openbare lichamen, en wel in de zin van Hoofdstuk 7 van de Grondwet. Dit is slechts één van de verschijningsvormen die het functionele be-stuur hedentendage kan aannemen. Kenmerk van functioneel bestuur is de uitoefening van overheidsmacht door organisaties die onafhankelijk zijn van de centrale overheid. Deze organisaties zijn bekleed met overheidsbevoegdheden op grond van hun verbonden-heid met een functioneel te onderscheiden deel van de samenleving. Daarbij kan het gaan om een beroepsgroep, om het onderwijs, de gezondheidszorg of om ondernemers die zich richten op dezelfde producten. De diversiteit aan te ordenen maatschappelijke verbanden heeft tevens gezorgd voor het ontstaan van een aantal vormen waarin de overheidsmacht ten aanzien van het functionele verband kan worden uitgeoefend. Ik zal hier drie hoofd-vormen naast elkaar zetten: zelfstandige bestuursorganen (ZBO's), openbare lichamen voor bedrijf en maatschappelijke koepels, in volgorde van afnemende invloed voor de centrale overheid.&#13;
Deze drie vormen onderscheiden zich van elkaar op een aantal essentiële punten, zoals bestuurssamenstelling, bevoegdheden en, zoals gezegd, de invloed van de centrale over-heid. Ook op het punt van de verhouding tussen functioneel bestuur en (functionele) bur-ger zijn er wezenlijke verschillen.4&#13;
Bij de maatschappelijke koepels staat het particulier initiatief voorop. De groepsgeno-ten kunnen invloed uitoefenen via de interne regels van de met overheidsbevoegdheden beklede privaatrechtelijke rechtspersoon. De bestuurders worden benoemd op basis van de organisatierechtelijke regels, waarbij soms de overheid invloed op de benoeming be-dingt. De PBO werkt met een getrapte vertegenwoordiging van de bedrijfsgenoten; niet de ondernemers en werknemers in een branche benoemen de bestuursleden van een be-drijfslichaam, maar door de SER erkende verenigingen van deze groepen. De wet op de bedrijfsorganisatie (BO) blijft echter trouw aan het principe van een openbaar lichaam; een bepaalde mate van representativiteit van onderop is vereist.5 Op dit punt onderscheidt een ZBO zich duidelijk van zowel openbare lichamen als van maatschappelijke koepels. Het initiatief tot instelling van een ZBO gaat uit van de centrale overheid, die ook als eni-ge zeggenschap heeft over de bestuurssamenstelling van het bestuursorgaan.&#13;
Op het terrein van de bevoegdheden geldt als belangrijkste verschil dat openbare licha-men beschikken over verordenende bevoegdheid, terwijl ZBO's uitsluitend uitvoerende bevoegdheden hebben. Als privaatrechtelijke organisaties hebben maatschappelijke koe-pels wel organisatierechtelijke en contractenrechtelijke bevoegdheden tot regelgeving, maar de binding van de cliënten aan deze regels is verschillend van de binding van bedrijfsgenoten aan PB O-verordeningen. Deze verschillen in binding zijn een uitvloeisel van de verschillen in de diverse relaties van functioneel bestuur en burger. De bedrijfsli-chamen kennen ingezetenen, net als een gemeente. De 'cliënten' van ZBO's of maat-schappelijke koepels zijn daarentegen niet juridisch verplicht om in contact te treden met de respectievelijke functionele besturen. Dit verschil heeft gevolgen voor de zeggenschap van de diverse functionele besturen, maar ook voor de wijze waarop hun activiteiten gefi-nancierd worden. Bedrijfslichamen worden gefinancierd door algemene en specifieke hef-fingen en door het vragen van retributies voor diensten die aan bedrijfsgenoten worden geleverd.6 Maatschappelijke koepels zijn afhankelijk van bijdragen vanuit hun achterban en van subsidiëring. De bijdragen van de achterban zijn altijd afhankelijk van de vrijwilli-ge band met de cliënt; het gaat hierbij om contributies of vergoedingen voor enkele dien-sten. De financiering van ZBO's geschiedt vanuit de centrale overheid, eventueel aan te vullen met retributies.&#13;
MATCH VAN VORMGEVING EN TAKEN IN DE PBO&#13;
In deze paragraaf zal ik nader ingaan op het huidige functioneren van de bedrijfslichamen, waarbij ik aandacht zal besteden aan de vraag of de functionele bestuursvorm voor het desbetreffende taakgebied wel de meest geschikte is. Als uitgangspunt gebruik ik een in-deling van de taken van bedrijfslichamen in taakgebieden. Deze zijn normstelling, uitvoe-ring, rechtshandhaving en daden van vrij bestuur.&#13;
7. Normstelling. Voor de normstellende activiteiten van de bedrijfslichamen zijn twee verschillende bevoegdheidsgrondslagen te onderkennen: art. 93 BO voor de autonome verordeningen en art. 97 voor regelgeving in medebewind. Dit onderscheid is voor de praktijk niet erg belangrijk; men ziet regelmatig art. 93-verordeningen die betrekking heb-ben op onderwerpen in medebewind. Er is wel een onderscheid dat voortvloeit uit de ge-kozen rechtsbasis; de bevoegdheid om strafbare feiten en tuchtfeiten aan te wijzen in verordeningen bestaat alleen met betrekking tot art. 93.&#13;
In de vorige paragraaf heb ik reeds gewezen op het feit dat ZBO's geen normerende bevoegdheden hebben, en dat particuliere organisaties slechts regels kunnen uitvaardigen die bindend zijn voor bij de organisatie aangeslotenen.7 Wanneer men nadenkt over de vormgeving van bedrijfsorganisatie, is het logisch kort stil te staan bij de noodzaak van verordenende bevoegdheid.&#13;
De noodzaak voor verordenende bevoegdheid hangt ten nauwste samen met de overige taken van bedrijfslichamen, en daarmee met de bereidheid van de centrale overheid om bedrijfslichamen in te schakelen in medebewind of zelfs onderwerpen op ordeningsgebied ter regeling over te laten aan de PBO. Naarmate de ruimte voor autonoom optreden klei-ner is en er geen nadere regelgeving nodig is voor uitvoerende taken, zal een bedrijfsli-chaam minder behoefte hebben aan verordenende bevoegdheid. Aanpassingen aan de onderwerpenlijst in art. 93 BO zijn slechts 'gerommel in de marge' als veel sociaal-eco-nomische onderwerpen buiten de PBO om geregeld worden.8 Zowel de politiek als de so-ciale partners blijven op twee gedachten hinken wat betreft dergelijke aangelegenheden.&#13;
Men kan zich afvragen in hoeverre de functies die een bedrijfslichaam vervult voor de bedrijfsgenoten een verordenende bevoegdheid nodig maken. Hirsch Ballin wijst op het belang dat juist het midden- en kleinbedrijf heeft bij een de hele sector bindende organisa-tie.9 Internationalisering van de handel en concentratiebewegingen in de sectoren maken niet-georganiseerde ondernemers kwetsbaar. Ervan uitgaande dat de ondernemers over wie het daarbij gaat, dit waarschijnlijk ook weten, blijft de gestelde noodzaak van ge-dwongen binding ongemotiveerd. Nu is het zo dat veel mensen die zich bezighouden met de PBO lijden aan een soort free rider-fobie, waardoor voorbijgegaan wordt aan de drijf-veren voor individuen om zich aan te sluiten bij een groep. Vaak kan een organisatie zelf goed de verantwoordelijkheid aan om aansluiting voldoende aantrekkelijk te maken, en als lidmaatschap aantrekkelijk is, komen free riders maar weinig voor. Ook wordt uit het oog verloren dat veel van de collectieve goederen die door een bedrijfslichaam in het le-ven worden geroepen, in wezen quasi-collectieve goederen zijn, waarbij het zeer wel mo-gelijk is om niet-betalende buitenstaanders van het goed uit te sluiten.10&#13;
Moet deze korte bestudering van de normstellende taak dan leiden tot de conclusie dat de bedrijfslichamen beter kunnen opgaan in particuliere organisaties die een sector op ba-sis van vrijwillige aansluiting ordenen met behulp van zelfregulering? Nee, niet zonder meer. Zoals ik al heb gezegd, hangt veel af van de bereidheid van de centrale overheid om ernst te maken met decentralisatie. Een bedrijfslichaam dat geen uitvoeringstaken heeft en dat niet in staat gesteld wordt ordeningsvraagstukken op te lossen op sectorniveau, heeft in feite weinig behoefte aan de abstracte bevoegdheid om de centrale overheid werk uit handen te nemen met behulp van regelgeving die op basis van deskundigheid en betrok-kenheid van de doelgroep kan rekenen op een groter draagvlak.&#13;
2. Uitvoering. De centrale overheid heeft talloze taken, die er uit bestaan dat een over-heidsinstantie de rechtsverhouding tussen burger en overheid concretiseert. Voor de uit-voering van het Gemeenschappelijk Landbouwbeleid van de Europese Gemeenschap is een aantal productschappen ingeschakeld. Hun activiteiten bestaan uit het geven van be-schikkingen, alsmede het uitvaardigen van nadere regelgeving die betrekking heeft op de uit te voeren taken. Er bestaat dus een duidelijk verband tussen de uitvoerende en de normstellende taak van bedrijfslichamen.11&#13;
De vraag laat zich nu stellen of de uitvoerende taak een bindende organisatie behoeft. Voor zover de uitvoering betrekking heeft op het geven van beschikkingen, is een dwin-gend karakter niet onmisbaar. Juridisch gezien ligt de beslissingsmacht om wel of niet deel te nemen aan de organisatie bij de ondernemer.12 De uitvoerende taak zou in beginsel dus ook door een ZBO kunnen worden vervuld. Dit brengt evenwel de complicatie mede dat de nadere normstelling die vaak bij de uitvoering nodig is, moet worden uitgevaardigd door een andere organisatie dan degene die met de uitvoering belast is. Aan de andere kant is uitvoering door maatschappelijke koepels ook niet steeds een bruikbaar alternatief. Bij de uitvoering spelen weliswaar al helemaal geen f ree rider problemen, aangezien de uitvoering in (vrijwel) alle gevallen geschiedt op aanvraag van een bedrijfsgenoot. De on-derwerping van de bedrijfsgenoot aan het op de aanvraag toepasselijke regime is daarmee niet problematisch. De moeilijkheid zit juist in het specifieke van de uitvoering in de PBO-context. Waar veel andere uitvoeringstaken uitsluitend bestaan uit het geven van fi-nanciële beschikkingen, moeten de bedrijfslichamen ook vaak beslissen over vergunning-verlening. Het is niet moeilijk voor te stellen dat een financiële beschikking minder bezwaarlijk kan worden overgelaten aan een maatschappelijke koepel dan een beslissing over vergunningen.&#13;
De conclusie ten aanzien van de uitvoerende taken is dat een bindende organisatie niet noodzakelijk is, aangezien zowel de binding aan nadere regelgeving als de financiering van de activiteiten geen probleem opleveren. Een publiekrechtelijke organisatie is even-wel onmisbaar, gezien de verlening van vergunningen en dergelijke. De wenselijkheid om de uitvoerende instantie ook zelf uitvoeringsregels te laten stellen, kan zeker geacht wor-den te pleiten voor de uitvoering door openbare lichamen. De interactie met de norm-adressaten is daarbij ook eenvoudiger dan het geval zou zijn bij uitvoering door een ZBO.&#13;
3. Rechtshandhaving. De bedrijfslichamen doen aan rechtshandhaving ten aanzien van de zaken die zij uitvoeren en ten aanzien van hun eigen verordeningen. Voor zover ontoe-laatbare gedragingen van bedrijfsgenoten betrekking hebben op uitvoeringshandelingen van het bedrijfslichaam, zouden ook andere vormen van functioneel bestuur handhavend kunnen optreden. In de meeste gevallen wordt als sanctie de begunstigende beschikking ingetrokken, eventueel gecombineerd met van uit het EG-recht verplichte uitsluitingen of administratieve boetes. Deze sancties kunnen eveneens worden gehanteerd door ZBO's of maatschappelijke koepels.13&#13;
Voor de handhaving van de eigen normen geldt een ander verhaal. Een ZBO kent deze taak niet, omdat deze ook geen eigen verordeningen heeft, terwijl een particuliere organi-satie wel de eigen regels kan handhaven, zij het langs privaatrechtelijke weg. Dat daaraan grenzen zijn, spreekt vanzelf; ik wees hierboven al op problemen van rechtsbescherming, maar ook de juridische vormgeving van een handhavingsstelsel dat op een privaatrechte-lijke leest geschoeid is kan al grote moeilijkheden opleveren.14 Een bedrijfslichaam kiest voor de handhaving van de eigen verordeningen meestal voor het strafrecht. Drie bedrijf-schappen kennen evenwel al jaren tuchtrechtelijke handhaving, met elk een eigen tuchtge-recht. Tuchtrechtelijke afdoening biedt voor het bestuur van een bedrijfslichaam het voordeel van een grotere invloed op het eindresultaat; men is niet afhankelijk van de beslissingen van het Openbaar Ministerie en kan de zaken zelf aanbrengen bij het tuchtgerecht. Het is zeker niet uit te sluiten dat meer bedrijfslichamen gebruik gaan maken van het tuchtrecht, mits daarvoor in het eigen schap voldoende draagvlak bestaat.15&#13;
Administratiefrechtelijke handhaving behoeft geen openbaar lichaam, wel een publiek-rechtelijke grondslag uiteraard. Maatschappelijke koepels kunnen de intrekking van be-gunstigende beschikkingen civielrechtelijk emuleren door middel van contractuele bedingen. Wat de handhavende taak betreft is het daarmee de behoefte aan normstelling voor de eigen sector die voorschrijft welke vorm van functioneel bestuur in het concrete geval gekozen moet worden. Indien deze behoefte bestaat, valt de ZBO in beginsel al af. Privaatrechtelijke regelgeving lijkt de verlokkingen van flexibiliteit te bieden, maar de handhaving is niet steeds zo afschrikwekkend als de hoogte van de contractuele boetes kan doen vermoeden. Openbare lichamen kunnen dan een middenweg openen met snel aanpasbare regelgeving en een slagvaardig tuchtrecht.&#13;
4. Daden van vrij bestuur. Een ZBO zal geen daden van vrij bestuur verrichten om de achterban tevreden te stellen. De bedrijfslichamen daarentegen besteden veel tijd en mid-delen aan activiteiten ten behoeve van de bedrijfsgenoten en de branche. De daden van vrij bestuur roepen dezelfde problemen op als autonome verordeningen: er moet een ba-lans gevonden worden tussen te veel doen en te weinig doen. Het zijn immers juist deze activiteiten die altijd kritiek oproepen, zowel van de bedrijfsgenoten als van de 'buiten-wacht' van wetenschappers en politici. Voorzover de kritiek niet leidt tot een pleidooi voor opheffing van het PBO-bestel, moet de conclusie uit de kritiek zijn dat aanpassing van het bestel nodig is. De kritiek is bij de openbare lichamen zoveel gewichtiger, aange-zien de bedrijfsgenoten niet in de gelegenheid zijn om de verordeningen naast zich neer te leggen of de heffingen niet te betalen. De bedrijfsgenoten zijn als ingezetenen van de rechtsgemeenschap verplicht om hun bijdragen aan het bestel te leveren. Een maatschap-pelijke koepel die zijn verantwoordelijkheden ten opzichte van de clientèle niet goed neemt, zal daarop toch worden afgerekend doordat deze de exit-optie kiezen. Het ontbre-ken van deze optie voor de bedrijfsgenoten brengt mee dat een bedrijfslichaam op een an-dere manier gevoelig gemaakt zal moeten worden voor tekortkomingen in zijn optreden.&#13;
BESLUIT&#13;
Wat moet nu de conclusie zijn van de vergelijkingen die ik gemaakt heb? De vraag in hoeverre de doeleinden van bedrijfsorganisatie gehaald worden met openbare lichamen, blijkt eenvoudiger gesteld dan beantwoord. Gesteld kan worden dat de pretentie van openbaar lichaam niet volledig waar gemaakt kan worden. De representatie van onderop is onderontwikkeld, terwijl het toezicht vanuit de centrale overheid wel is vormgegeven alsof de bedrijfslichamen functionele democratieën zijn. De noodzaak voor een algemeen bindend karakter hangt samen met de opstelling van de centrale overheid. Voor uitvoeren-de taken alleen is een publiekrechtelijk karakter wel handig, maar hoeven de bedrijfsge-noten geen ingezetenen te zijn. De publiekrechtelijke meerwaarde van openbare lichamen moet dan ook gezocht worden in de mogelijkheid voor terugtreden van de centrale over-heid, waardoor de bedrijfslichamen op meer terreinen een verantwoordelijkheid kunnen krijgen. De verordenende bevoegdheid staat daarbij centraal.&#13;
Wanneer de centrale overheid ruimte maakt voor autonoom optreden van bedrijfslicha-men, maakt zij het zichzelf ook gemakkelijker. Toezicht houden op decentrale organen kost minder capaciteit dan allerlei problemen op sectorniveau zelf oplossen. Democratise-ring zorgt voor een ander deel van de checks and balances die nodig zijn voor succesvolle decentralisatie. Een grotere rol voor bedrijfslichamen bij de ordening van het economisch leven is in overeenstemming met de uitgangspunten van de PBO en sluit eveneens aan bij de behoeften van de huidige tijd. Voorzover een bedrijfstak een overheid nodig heeft, zal een overheid die de ondernemers begrijpt het beste voldoen. Bij gebrek aan een exit-optie kunnen ondernemers die zich niet begrepen voelen door hun schap, proberen het schap te laten opheffen. Een goede voeling met het bedrijfsleven is voor de toekomst van de PBO daarom net zo belangrijk als een bereidwillige opstelling van de centrale overheid.</content><legacyfootnotes>1. De Duitse bezetter had in 1940 al bedrijfsorganisaties ingesteld, waarvoor later de grondwettelijke basis werd gevonden, maar dit was geen organisatie die geconcipieerd was vanuit de gedachte van het openbare lichaam voor bedrijf die in de Grondwet was neergelegd.&#13;
2. E.M.H. Hirsch Ballin, Gronden voor publiekrechtelijke bedrijfsorganisatie in de agrarische sector, Agrarisch recht, 1996, p. 164-180.&#13;
3. E.M.H. Hirsch Ballin, o.c, p. 170, 171.&#13;
4. De term functionele burger gebruik ik als een soort beeldspraak om duidelijk te maken dat de wederpartij en van een organisatie voor functioneel bestuur afwijken van het beeld van de 'gewone' burger; het zijn altijd individuen of organisaties met een bijzondere hoedanigheid. Soms wordt voor de doelgroep ook wel gesproken van cliënten.&#13;
5. J.B.J.M. ten Berge, De constitutionele desinteresse voor zelfstandige bestuursorganen, in: De Grondwet als voorwerp van aanhoudende zorg, Burkens-bundel, W.E.J. Tjeenk Willink, Zwolle, 1995, p. 522.&#13;
6. Indien een bedrijfslichaam ook nog taken in medebewind heeft, krijgt het voor die taken een vergoeding van de centrale overheid.&#13;
7. WJ.M. van Veen, Ontstatelijking van het particulier initiatief door zelfregulering, in: TJ. van der Ploeg, HJ. de Ru en J.W. Sap (red.), In plaats van overheid, W.EJ.Tjeenk Willink, Zwolle 1995, p. 44. Tussen particuliere organisaties en hun cliënten worden vaak aansluitingsovereenkomsten gesloten. Hierin kan worden bepaald dat de cliënt gebonden is aan regelgeving uit te vaardigen door de particuliere organisatie, maar deze binding is toch afhankelijk van aansluiting. Bedrijfsgenoten zijn van rechtswege onderworpen aan de verordeningen van hun PBO-lichaam.&#13;
8. Art. 93 lid 2 BO geeft de onderwerpen weer waarop de autonome verordeningen betrekking mogen heb ben.&#13;
9. E.M.H. Hirsch Ballin, o.c. p. 174.&#13;
10. De ANWB is een goed voorbeeld van een particuliere organisatie waarvan het functioneren op basis van de free rider-doctrine vrijwel onmogelijk zou zijn. De ANWB combineert zuiver collectieve goederen, zo als de bewegwijzering in Nederland met diensten die alleen beschikbaar zijn voor leden die daar apart voor betalen.&#13;
11. Behalve het hier behandelde executieve medebewind, komt overigens ook regelmatig zuiver legislatief medebewind voor; communautaire richtlijnen die geen concretisering behoeven, maar wel omzetting naar Nederlands recht, kunnen met behulp van zowel art. 97 als van art. 9 BO worden geïmplementeerd. Bij&#13;
legislatief medebewind kan niet gesproken worden van uitvoering, maar van normstelling.&#13;
12. Wat uiteraard niet wegneemt dat er wel een economische noodzaak kan zijn om zich te onderwerpen aan de organisatie.&#13;
13. Persoonlijk zou ik wel moeite hebben met beboeting door een maatschappelijke koepel, al zou deze wor den vormgegeven als contractuele boete. Er zullen dan in ieder geval zekere waarborgen moeten worden ingebouwd om de bedrijfsgenoten te beschermen.&#13;
14. Als voorbeeld hiervoor diene de Stichting Kwaliteitsgarantie Vleeskalversector (SKV), waarbij voorzien was in een privaatrechtelijk boetestelsel voor het gebruik van verboden groeibevorderende middelen. Pres. Arr. Utrecht 28 januari 1992, KG nr. 04.21.27/92, hoger beroep bij Pres. Hof Amsterdam, 4 juni 1992 22- 55/6-92 SKG (Zaak tussen SKV en Boskovee B.V.) en Arr. Utrecht 26 oktober 1994, 15403/HA ZA 93- 152,SKVtegenE.J.Buijs.&#13;
15. Tot 1992 hadden alleen bedrijfschappen de mogelijkheid om tuchtrechtelijk te handhaven verordeningen uit te vaardigen. Ook toen was er maar een kleine minderheid van de schappen die van de geboden moge-lijkheid daadwerkelijk gebruik heeft gemaakt. Onder de productschappen, die deze mogelijkheid nu ook hebben, lijkt wel belangstelling te bestaan voor tuchtrechtelijke afdoening. De doorbraak van het tucht-recht hangt overigens sterk af van de vraag of bedrijfslichamen kunnen gaan handhaven door middel van een administratieve boete.&#13;
</legacyfootnotes><footnotes><footnote/></footnotes><auteurs>Mr. H.H. van Steijn</auteurs><published>1996-10-01 00:00:00</published><modified>1994-05-30 00:00:00</modified><editiondate>1996-10-01</editiondate><htmlpath>https://denhollander.info/artikel/5928</htmlpath></article>
</articles></edition>