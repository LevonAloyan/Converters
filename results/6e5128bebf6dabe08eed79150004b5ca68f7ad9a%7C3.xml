<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>7</uitgave><aflevering>7</aflevering><searchword>TvAR 7/1994</searchword><id>6049</id><udhid>UDH:TvAR/6049</udhid><titel>De financiële en economische aspecten van het omzetten van landbouwgronden in natuurterreinen1</titel><searchwords><searchword>TvAR 7/1994</searchword><searchword>UDH:TvAR/6049</searchword></searchwords><attachments><attachment><name>1994_nr 7_Artikel_Slangen.pdf</name><extention>pdf</extention><url>https://denhollander.info/download/5858/ci</url></attachment></attachments><inleiding>1. INLEIDING&#13;
In 1992 verscheen het Structuurschema Groene Ruimte (Ministerie LNV en VROM,&#13;
1992a). Dit Structuurschema, afgekort SGR, kreeg als neventitel: 'Het landelijk gebied de&#13;
moeite waard'. Volgens het Natuurbeleidsplan (Ministerie LNV, 1990, blz. 92, blz. 232)&#13;
wil de overheid de komende 30 jaar 50 000 ha verwerven voor natuurontwikkeling,&#13;
40 000 ha voor het afronden van bestaande natuurgebieden, bossen en landgoederen,&#13;
40 000 ha reservaatsgebied voor de eerste fase en 40 000 ha voor de tweede fase van het&#13;
relatienotabeleid. In totaal leidt dit tot een beslag van 150 000 ha landbouwgrond.&#13;
Naast de claims op landbouwgrond uit hoofde van het Natuurbeleidsplan zijn er nog&#13;
claims op landbouwgrond voor bosuitbreiding van circa 25 000 ha (zie SGR, blz. 237) en&#13;
voor recreatieterreinen. In het SGR wordt voor recreatieterreinen geen oppervlakte genoemd,&#13;
met uitzondering van de claim voor verblijfsrecreatie van 1800 ha (cf. SGR, blz.&#13;
233). Niet duidelijk is in hoeverre de oppervlakten voor natuurterreinen, bosuitbreiding,&#13;
en recreatiemogelijkheden elkaar overlappen. Vermoedelijk is dat zo. Zeker geldt dit voor&#13;
de zogenaamde strategische groenprojecten. De term strategische groenprojecten wordt&#13;
gebruikt in het SGR. In het NBP (blz. 160) wordt gesproken over recreatief-toeristische&#13;
prioriteitsgebieden, gebieden die 'in belangrijke mate samenvallen met de ecologische&#13;
hoofdstructuur en gebieden met specifieke landschappelijke waarden'. Aangenomen mag&#13;
worden dat met de strategische groenprojecten en de recreatief-toeristische prioriteitsgebieden&#13;
dezelfde gebieden wordt bedoeld. De zogenaamde strategische groenprojecten zullen&#13;
volgens een 'nieuwe aanpak' worden voorbereid en uitgevoerd. Het gaat dan om 16&#13;
projecten waar op korte termijn grote natuur-, bos en/of recreatiegebieden zullen worden&#13;
aangelegd. Voor elk van deze zogenaamde strategische groenprojecten zal tussen de 1000&#13;
en 3500 ha landbouwgrond worden verworven, waarna deze gronden zullen worden ingericht&#13;
(Ministerie LNV, 1992b, blz. 11).&#13;
In dit artikel wordt ingegaan op de economische en financiële consequenties van het op&#13;
grote schaal omzetten van landbouwgronden in natuurterreinen. Opvallend is dat in de genoemde&#13;
nota's van de overheid nauwelijks of geen aandacht wordt besteed aan de financiële&#13;
en economische gevolgen.</inleiding><content>2. DE FINANCIËLE CONSEQUENTIES&#13;
Voor de financiële analyse zijn de volgende posten van belang.&#13;
Aankoopkosten van grond&#13;
Van belang is hier hoe de transactie geregeld is. Bij vrijwillige verkoop zal de geldende&#13;
verkoopprijs van landbouwgrond in de desbetreffende regio maatgevend zijn voor de aankoopkosten.&#13;
In geval van onteigening zullen de aankoopkosten aanmerkelijk hoger zijn.&#13;
Bij onteigening van de grond moet, inclusief de kosten voor inkomensschade, gerekend&#13;
worden op een bedrag dat het dubbele is van de geldende koopprijs. Jansen heeft per provincie&#13;
berekend hoeveel grond voor het NBP verworven dient te worden. Daarbij zijn de&#13;
grondsoorten klei, veen en zand onderscheiden. Per grondsoort is op basis van De Schutter&#13;
de grondprijs per ha vastgesteld. Gemiddeld voor Nederland is de grondprijs voor&#13;
de 150 000 ha uit het NBP f 40 492 per ha, afgerond f 40 500 per ha.&#13;
Aanleg- en inrichtingskosten&#13;
Deze kosten hangen voor een belangrijk deel af van het type natuurgebied dat men voorstaat.&#13;
Informatie over de aanleg- en inrichtingskosten is slechts beperkt en vaak al enigszins&#13;
gedateerd beschikbaar. Op basis van een rapport van de Grontmij over de&#13;
inrichtingskosten van natuur, bos en recreatie kan een indicatie worden gegeven van de&#13;
inrichtingskosten voor diverse natuurvormen. Jansen" komt aan een gemiddeld bedrag&#13;
voor aanleg- en inrichtingskosten van f 9970 per ha, afgerond f 10 000 per ha.&#13;
Beheers- en onderhoudskosten&#13;
De kosten voor beheer en onderhoud hangen nauw samen met de manier waarop natuurterreinen&#13;
worden aangelegd en beheerd. Worden de kosten berekend door Beintema en&#13;
Rijk voor reservaten uitgedrukt in guldens van nu, dan resulteert dit in een bedrag van&#13;
f 1500 per ha per jaar. Dit bedrag zullen we in dit artikel aanhouden.&#13;
Overige kosten&#13;
Ter uitvoering van het in het NBP opgenomen beleid is een uitbreiding van het ambtelijk&#13;
apparaat nodig. Dat betekent dat naast de hierboven genoemde posten nog de financiële lasten komen voor planning, onderzoek en beleidsvoorbereiding. Deze apparaatskosten&#13;
zullen op Rijksniveau ongeveer 4 miljoen gulden per jaar bedragen. De apparaatskosten&#13;
van de provincies komen hier nog boven op.&#13;
Gegeven de overweging dat er bij het NBP sprake is van nieuw beleid en het huidige&#13;
financieringstekort van de overheid, moet de overheid geld lenen op de kapitaalmarkt om&#13;
het bedrag voor aankoop, aanleg en inrichting te financieren. Indien een lening op annuïteitsbasis&#13;
wordt afgesloten, wordt jaarlijks een gelijk bedrag (voor rente en aflossing) terugbetaald.&#13;
Het voordeel hiervan is dat dit direct inzicht levert in het jaarlijks te betalen&#13;
bedrag aan rente en aflossing. Dit bedrag wordt termijn genoemd. Er wordt uitgegaan van&#13;
een rentevoet van 6%. Gezien de ontwikkelingen op de kapitaalmarkt begin 1994 is dat&#13;
een acceptabele rentevoet.&#13;
In tabel 1 is een overzicht gegeven van de financiële lasten bij een terugbetalingstijd&#13;
van 15 jaar en 30 jaar. Inclusief de jaarlijkse lasten voor beheer en onderhoud zijn bij een&#13;
terugbetalingstijd van 15 jaar de jaarlijkse financiële lasten per ha per jaar f 6702 en bij&#13;
een terugbetalingstijd van 30 jaar f 5166 per ha per jaar. Zoals blijkt uit tabel 1 zijn de totale&#13;
financieringslasten voor 150 000 ha bij een terugbetalingstijd van 15 jaar 1005 miljoen&#13;
gulden per jaar gedurende 15 jaar en bij 30 jaar 775 miljoen gulden per jaar&#13;
gedurende 30 jaar.&#13;
Tabel 1 De financiële lasten voor de overheid bij een terugbetalingstijd van 15 en 30 jaar&#13;
Wordt de 150 000 ha in 30 jaar aangekocht en ingericht dan ontstaan de volgende financiële&#13;
lasten. Bij 5000 ha landbouwgrond per jaar (aangekocht en ingericht tot natuurterrein)&#13;
lopen de kosten voor beheer en onderhoud geleidelijk op van 7,5 miljoen gulden in&#13;
het eerste jaar tot 225 miljoen gulden in het dertigste jaar. Voor de financiering van de&#13;
kosten voor aankoop, aanleg en inrichting sluit de overheid, op annuïteitsbasis, een lening&#13;
af op de kapitaalmarkt. Bij de bedragen voor rente en aflossing komen nog de bedragen&#13;
voor beheer en onderhoud. De totale jaarlijkse uitgaven voor aankoop, aanleg en inrichting,&#13;
beheer en onderhoud komen na 12 jaar boven de 400 miljoen gulden per jaar en na&#13;
20 jaar op bijna 550 miljoen gulden per jaar. In t = 30 jaar zijn de uitgaven opgelopen tot&#13;
ruim 600 miljoen gulden per jaar. Daarna dalen ze jaarlijks met 26 miljoen gulden.&#13;
Volledigheidshalve moet nog worden opgemerkt dat de apparaatskosten ook tot de financiële&#13;
lasten kunnen worden gerekend. Naar verwachting zullen deze bij het toenemen&#13;
van het areaal natuurterreinen gaan toenemen, dat wil zeggen voor de overheid beduidend&#13;
meer dan 4 miljoen gulden per jaar gaan bedragen.&#13;
Als we de omvang van deze uitgaven relateren aan de begroting voor het Ministerie&#13;
van Landbouw, Natuurbeheer en Visserij voor het jaar 1994 (Ministerie LNV, 1993, blz.&#13;
3) dan bedragen binnen tien jaren de uitgaven voor dit onderdeel van het NBP 10% van&#13;
de begroting van het Ministerie van LNV, om op te lopen tot 20% over 25 jaar. Volledigheidshalve zij opgemerkt dat de begroting voor 1994 voor dit Ministerie 3.030 miljoen&#13;
gulden bedroeg.&#13;
3. DE ECONOMISCHE CONSEQUENTIES&#13;
3.1. Nationaal-economische kosten&#13;
Het verwerven van landbouwgronden voor het NBP leidt er toe dat grond aan de landbouw&#13;
wordt onttrokken en gebruikt gaat worden voor natuurterrein. In dat geval worden er&#13;
produktiefactoren aan de landbouw onttrokken (grond, arbeid en kapitaal) en valt de netto&#13;
produktie bij de landbouw weg. De gederfde netto produktie vormt een kostenpost. De&#13;
uitgangspunten die we hanteren bij de economische analyse zijn:&#13;
- door de landbouw wordt per ha een netto toegevoegde waarde gerealiseerd van f 4238&#13;
per ha per jaar;&#13;
- het aandeel van grond in de NTW is 25%;&#13;
- de aanleg- en inrichtingskosten bedragen f 10 000 per ha;&#13;
- de jaarlijkse kosten voor onderhoud en beheer bedragen f 1500;&#13;
- de economische levensduur van het project wordt op 30 jaar gesteld;&#13;
- de discontovoet is 5%.&#13;
Op basis van deze uitgangspunten kunnen de nationaal-economische kosten voor het&#13;
onttrekken van grond aan de landbouw voor natuurterreinen berekend worden. Gezien de&#13;
interdepentie tussen de toeleverende en verwerkende industrie en de landbouw moeten&#13;
ook de gevolgen op het niveau van de agribusiness in ogenschouw worden genomen.&#13;
Tabel 2 De nationaal-economische kosten van het aanleggen en inrichten van 150 000 ha&#13;
natuurterrein&#13;
In tabel 2 zijn de resultaten vermeld. Boven de stippellijn zijn de uitkomsten weergegeven&#13;
waarbij verondersteld wordt dat voor arbeid en kapitaal, die door het omzetten van landbouwgrond&#13;
in natuurterreinen uit de landbouw vrijkomen, geen alternatieve aanwendingsmogelijkheden&#13;
bestaan. In de onderste helft van de tabel staan de uitkomsten waarbij er&#13;
vanuit wordt gegaan dat voor 50% van de vrijkomende arbeid en kapitaal alternatieve&#13;
aanwendingsmogelijkheden bestaan. Voorts worden in tabel 2 twee opties gegeven: aanleg&#13;
in één keer en aanleg in een periode van 30 jaar. In het laatste geval worden de kosten door het disconteren aanmerkelijk lager. Daarbij moet opgemerkt worden dat bij een lagere&#13;
disconto-voet dan 5% de kosten in de laatste kolom hoger worden.&#13;
De kosten voor de nationale economie, als gevolg van de toename van de financieringslasten&#13;
van de overheid in de vorm van 'excess burden', zijn niet in bovengenoemde&#13;
getallen opgenomen. De 'excess burden' kan op circa 90% van de financieringslasten van&#13;
de overheid geschat worden. Uitgaande van een aanleg in één keer zouden de kosten voor&#13;
de nationale economie als gevolg van de 'excess burden' (90% van 11 miljard gulden =)&#13;
10 miljard gulden bedragen. Bij voorfinanciering door het afsluiten van leningen bedragen&#13;
deze kosten, afhankelijk van de financieringswijze, tussen de f 4500 en f 6000 per ha&#13;
per jaar. Bij aanleg in dertig jaar zijn deze kosten over de eerste dertig jaar gemiddeld 375&#13;
miljoen gulden per jaar.&#13;
3.2. Werkgelegenheid&#13;
Het omzetten van landbouwgrond in natuurterreinen heeft gevolgen voor de werkgelegenheid.&#13;
Per 100 ha zijn 4,47 volwaardige arbeidskrachten werkzaam in de akkerbouw en&#13;
veehouderij. Voor de agribusiness is dat 8,9 arbeidsjaren per 100 ha. In tabel 3 is het verlies&#13;
aan arbeidsplaatsen in de landbouw en in de agribusiness berekend. De in de laatste&#13;
kolom vermelde eenheden betreffen contant gemaakt arbeidsplaatsen. Uit tabel 3 blijkt&#13;
dat er sprake is van een aanzienlijk verlies aan arbeidsplaatsen.&#13;
Tabel 3 Verlies aan arbeidsplaatsen bij de aanleg en inrichting van natuurterreinen&#13;
4. CONCLUSIE&#13;
De financiële lasten voor de overheid voor het aankopen van 150 000 ha landbouwgrond,&#13;
het inrichten en beheren als natuurterrein, bedragen in totaal elf miljard gulden. Omgerekend&#13;
per hectare liggen de financiële lasten, afhankelijk van de financieringswijze van de&#13;
aankoop en inrichting, tussen de f5000 en f7000 per hectare per jaar. Bij een realisatie&#13;
van 150 000 hectare in dertig jaar zullen de financiële lasten na twaalf jaar zijn opgelopen&#13;
tot boven de 400 miljoen gulden per jaar, na twintig jaar tot bijna 550 miljoen gulden per&#13;
jaar, en na dertig jaar tot ruim 600 miljoen gulden per jaar.&#13;
De nationaal-economisch kosten voor het verwerven van landbouwgrond voor natuurterreinen&#13;
liggen, afhankelijk van de alternatieve aanwendingsmogelijkheden van arbeid&#13;
en kapitaal, tussen de f5000 en f6000 per hectare per jaar. Op het niveau van de agribusiness&#13;
zijn de kosten voor de nationale economie tussen de 7000 en 10 000 gulden per hectare per jaar. Bij aankoop en inrichting van 150 000 hectare, gespreid over een periode&#13;
van dertig jaar, zijn de nationaal-economische kosten op het niveau van de landbouw,&#13;
ruim twee miljard gulden en op het niveau van de agribusiness ruim drie en een half miljard&#13;
gulden. De 'excess burden' van de financieringslasten van de overheid is niet in deze&#13;
kosten inbegrepen. Deze kunnen bij financiering via de belasting op circa 90% van de financieringslasten&#13;
van de overheid geschat worden. Gedurende dertig jaar komt dat neer&#13;
op bijna f 5000 per hectare per jaar.&#13;
Het omzetten van 150 000 hectare in natuurterreinen leidt tot verlies van werkgelegenheid&#13;
in de landbouw en in de agribusiness. In landbouw is het verlies aan werkgelegenheid&#13;
bij aanleg in één keer ruim 6500 arbeidsplaatsen en in de agribusiness bijna 13 500&#13;
arbeidsplaatsen. Bij aanleg in dertig jaar ligt het verlies aan arbeidsplaatsen voor de landbouw&#13;
op bijna 3500 en voor de agribusiness op bijna 7000. Vooral op regionaal niveau&#13;
zal het verlies aan werkgelegenheid gevoelig doorwerken.&#13;
Bij het nagaan van de effecten op de inkomensverdeling gaat het om de relatie tussen&#13;
beslissen, betalen en genieten. Kenmerkend is dat bij (quasi-) collectieve goederen, zoals&#13;
natuurterreinen, de band tussen beslissen, betalen en genieten is doorgesneden. In het politieke&#13;
besluitvormingsproces worden, al dan niet onder invloed van belangengroepen, de&#13;
beslissingen genomen. Gezien de informatie die tot op heden in de relevante beleidsnota&#13;
is verstrekt, moet vastgesteld worden dat op basis van onvolledige informatie een beslissing&#13;
is genomen. Nergens wordt immers in de desbetreffende nota's ingegaan op de kosten&#13;
voor de nationale economie en de financiële lasten voor de overheid. De&#13;
belastingbetaler betaalt. Overwegend vindt dit plaats naar draagkracht. De vraag die overblijft&#13;
is: Wie geniet ervan? Uit onderzoek van het SCP blijkt dat het bij natuurterreinen&#13;
overwegend gaat om personen uit de hogere inkomensklassen. Zij 'genieten' voor een&#13;
aanzienlijk deel op kosten van de gemeenschap. Daarmee ontstaat een negatief effect op&#13;
de tertiaire inkomensverdeling. Het overheidsbeleid kan verdedigd worden door te stellen&#13;
dat natuurterreinen een 'merit good' is en dat de overheid vanuit het paternalistisch motief&#13;
handelt. Hoezeer deze gedachte velen mag aanspreken, een objectieve norm bestaat hiervoor&#13;
niet. Het lijkt wel alsof men in de beleidsvoorbereiding bewust voorbij gegaan is aan&#13;
de financiële en economische consequenties. Men heeft eerst de beleidsmakers en politici&#13;
willen overtuigen van de mooie plannen. Pas als de overheid zich gecommitteerd heeft&#13;
aan de plannen ontstaat er (te laat) een discussie over de financiële en economische consequenties.</content><legacyfootnotes>1. Dit artikel is een verkorte weergave van een rapport met dezelfde titel, uitgegeven door het Instituut voor&#13;
Agrarisch Recht te Wageningen, mei 1994.&#13;
2. M.F.M. Jansen, (1994), De kosten van de omzetting van landbouwgrond in natuurgrond. Doctoraalscrip&#13;
tie, Vakgroep Algemene Agrarische Economie, Landbouwuniversiteit Wageningen, blz. 26-31.&#13;
3. A.J.M, de Schutter, (1993), Ontwikkelingen in de grondverwerving. Landinrichting 1993 (33), nr. 3, blz.&#13;
25-27&#13;
4. Grontmij (1987), Kosten en grondgebruik voor natuur, bos en recreatie. Grontmij, De Bilt.&#13;
5. Jansen, a.w., blz. 29.&#13;
6. A.J. Beintema en P.J. Rijk (1988), Kosten en Baten van reservaatsbeheer en beheersovereenkomsten in&#13;
een aantal weidevogelgebieden. Landbouw-Economisch Instituut. Publikatie 2.185, Den Haag, blz. 20.&#13;
</legacyfootnotes><footnotes><footnote/></footnotes><auteurs>Dr. ir. L.H.G. Slangen</auteurs><published>1994-02-07 00:00:00</published><modified>1994-02-07 00:00:00</modified><editiondate>1994-02-07</editiondate><htmlpath>https://denhollander.info/artikel/6049</htmlpath></article>
</articles></edition>