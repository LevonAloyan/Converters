<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>11/12</uitgave><aflevering>10</aflevering><searchword>TvAR 11/12/2020</searchword><id>16461</id><udhid>UDH:TvAR/16461</udhid><titel>Ruimtelijke ordening - Raad van State, 19 augustus 2020 ,  ECLI:NL:RVS:2020:1989  (X/Nunspeet) (TvAR 2020/8040)</titel><searchwords><searchword>TvAR 11/12/2020</searchword><searchword>TvAR 2020/8040</searchword><searchword>UDH:TvAR/16461</searchword></searchwords><attachments><attachment><name>21393.pdf</name><extention>pdf</extention><url>https://denhollander.info/download/21393/ci</url></attachment></attachments><inleiding/><content>&lt;p class="rechters"&gt;(mr. A.W.M. Bijloos)&lt;/p&gt;&lt;p class="annotator"&gt;Met noot van C.F. van Helvoirt&lt;/p&gt;&lt;h3&gt;Omgevingsrecht. Vestiging voorkeursrecht.&lt;/h3&gt;&lt;p&gt;[Wet voorkeursrecht gemeenten, art. 2, art. 5 lid 1, art. 6 lid 1, art. 6 lid 3]&lt;/p&gt;&lt;p&gt;Bij besluit van 3 juli 2018 heeft het college van burgemeester en wethouders van de gemeente Nunspeet de kadastrale locaties Nunspeet B 3928 en een gedeelte van Nunspeet B 5064 voorlopig aangewezen als gronden waarop een voorkeursrecht van toepassing is. Het college van burgemeester en wethouders van de gemeente Nunspeet heeft op 3 juli 2018 onder meer de kadastrale locaties Nunspeet B 3928 en een gedeelte van Nunspeet B 5064, plaatselijk bekend als de [locatie 1] en [locatie 2] te Nunspeet, voorlopig aangewezen als gronden waarop het voorkeursrecht zoals bedoeld in de Wet voorkeursrecht gemeenten van toepassing is. [appellant] is eigenaar van die gronden. Het voorkeursrecht houdt in dat, als [appellant] de gronden wil verkopen, de gemeente voorrang heeft om te bepalen of zij de gronden wil kopen.&lt;/p&gt;&lt;p&gt;AFDELING&lt;/p&gt;&lt;p&gt;BESTUURSRECHTSPRAAK&lt;/p&gt;&lt;p&gt;Uitspraak op het hoger beroep van:&lt;/p&gt;&lt;p&gt;[appellant], wonend te Nunspeet,&lt;/p&gt;&lt;p&gt;tegen de uitspraak van de rechtbank Gelderland van 30 oktober 2019 in zaak nr. 19/1603 in het geding tussen:&lt;/p&gt;&lt;p&gt;[appellant]&lt;/p&gt;&lt;p&gt;en&lt;/p&gt;&lt;p&gt;de raad van de gemeente Nunspeet.&lt;/p&gt;&lt;p&gt;Procesverloop&lt;/p&gt;&lt;p&gt;Bij besluit van 3 juli 2018 heeft het college van burgemeester en wethouders van de gemeente Nunspeet de kadastrale locaties Nunspeet B 3928 en een gedeelte van Nunspeet B 5064 voorlopig aangewezen als gronden waarop een voorkeursrecht van toepassing is.&lt;/p&gt;&lt;p&gt;Bij besluit van 27 september 2018 heeft de raad de kadastrale locaties Nunspeet B 3928 en een gedeelte van Nunspeet B 5064 aangewezen als gronden waarop het voorkeursrecht van toepassing is.&lt;/p&gt;&lt;p&gt;Bij besluit van 28 februari 2019 heeft de raad het door [appellant] tegen de besluiten van 3 juli 2018 en 27 september 2018 gemaakte bezwaren ongegrond verklaard.&lt;/p&gt;&lt;p&gt;Bij uitspraak van 30 oktober 2019 heeft de rechtbank het door [appellant] daartegen ingestelde beroep ongegrond verklaard. Deze uitspraak is aangehecht.&lt;/p&gt;&lt;p&gt;Tegen deze uitspraak heeft [appellant] hoger beroep ingesteld.&lt;/p&gt;&lt;p&gt;De raad heeft een schriftelijke uiteenzetting gegeven.&lt;/p&gt;&lt;p&gt;De raad en [appellant] hebben nadere stukken ingediend.&lt;/p&gt;&lt;p&gt;De Afdeling heeft de zaak ter zitting behandeld op 5 augustus 2020, waar [appellant], bijgestaan door [gemachtigde], en de raad, vertegenwoordigd door mr. C.M.M. van Mil, advocaat te Nijmegen, en M.Th van der Terp, zijn verschenen.&lt;/p&gt;&lt;h3&gt;Overwegingen&lt;/h3&gt;&lt;p&gt;Inleiding&lt;/p&gt;&lt;p&gt;1.1. Het college van burgemeester en wethouders van de gemeente Nunspeet heeft op 3 juli 2018 onder meer de kadastrale locaties Nunspeet B 3928 en een gedeelte van Nunspeet B 5064, plaatselijk bekend als de [locatie 1] en [locatie 2] te Nunspeet, voorlopig aangewezen als gronden waarop het voorkeursrecht zoals bedoeld in de Wet voorkeursrecht gemeenten (hierna: Wvg) van toepassing is. [appellant] is eigenaar van die gronden. Het voorkeursrecht houdt in dat, als [appellant] de gronden wil verkopen, de gemeente voorrang heeft om te bepalen of zij de gronden wil kopen. Het college heeft hiervoor gekozen omdat het van plan is om het gebruik zoals dat nu is geregeld in het ter plaatse bestemmingsplan, te wijzigen ten behoeve van een nieuwe uitleglocatie voor woningbouw. Tot 2030 denkt de gemeente Nunspeet meer woningen nodig te hebben dan op dit moment gebouwd kunnen worden. Tegen dit besluit heeft [appellant] bezwaar gemaakt.&lt;/p&gt;&lt;p&gt; Omdat het college de gronden alleen voor de duur van drie maanden kan aanwijzen, moet de raad de gronden aanwijzen, opdat de aanwijzing geen voorlopig karakter meer heeft. De raad heeft dit gedaan bij het besluit van 27 september 2018. Op grond van artikel 6, derde lid, van de Wvg heeft het bezwaar tegen het besluit van 3 juli 2018 mede betrekking op het besluit van 27 september 2018.&lt;/p&gt;&lt;p&gt; Volgens [appellant] bestaat voor een grootschalige ontwikkeling van woningen geen rechtvaardiging. Daarbij verwijst hij naar een rapport van Atrivé van 1 maart 2018.&lt;/p&gt;&lt;h3&gt;Het hoger beroep&lt;/h3&gt;&lt;p&gt;2. [appellant] betoogt dat de rechtbank ten onrechte heeft geoordeeld dat de raad een voorkeursrecht op zijn gronden mocht vestigen. Aan het besluit van de raad ligt geen legitieme onderbouwing ten grondslag. Het rapport Atrivé acht de raad inmiddels onvoldoende voor de onderbouwing dat er woningbehoefte in Nunspeet bestaat. Om die reden is ook de vaststelling van de structuurvisie ’t Hul-Noord stopgezet. In juni 2019 heeft de raad het college opgedragen de structuurvisie terug te trekken vanwege onduidelijkheid over de cijfers uit het rapport Atrivé. Daarnaast geeft dat rapport de raad geen aanleiding om zich zorgen te maken over een tekort aan ruimte voor woningbouw. De rechtbank heeft miskend dat de raad het besluit aanvankelijk vooral baseerde op gestelde activiteiten van projectontwikkelaars en agrariërs in het gebied. De rechtbank heeft geen oog gehad voor het feit dat de echte aanleiding voor vestiging van het voorkeursrecht was dat een agrariër zijn grond te koop heeft aangeboden. Er zijn voldoende andere locaties om aan de woningbehoefte te voldoen. Verder heeft de raad onvoldoende rekening gehouden met zijn belangen, aldus [appellant].&lt;/p&gt;&lt;h3&gt;Wettelijk kader&lt;/h3&gt;&lt;p&gt;3. Artikel 2 van de Wvg luidt: ‘De gemeenteraad kan gronden aanwijzen waarop de artikelen 10 tot en met 15, 24 en 26 van toepassing zijn.’&lt;/p&gt;&lt;p&gt; Artikel 5, eerste lid, van de Wvg luidt: ‘In afwijking van de artikelen 3, eerste lid, en 4, eerste lid, komen voor aanwijzing ook in aanmerking gronden die nog niet zijn opgenomen in een bestemmingsplan, inpassingsplan, of structuurvisie, maar waarbij in het besluit tot aanwijzing aan de betrokken gronden een niet-agrarische bestemming wordt toegedacht en waarvan het gebruik afwijkt van die bestemming. In het besluit tot aanwijzing wordt aangegeven of nadien nog zal worden overgegaan tot het vaststellen van een structuurvisie.’&lt;/p&gt;&lt;p&gt;Artikel 6, eerste en derde lid, van de Wvg luidt: ‘1. Burgemeester en wethouders kunnen gronden voorlopig aanwijzen, mits bij het hiertoe strekkend besluit aan die gronden een niet-agrarische bestemming is toegedacht en het gebruik afwijkt van de toegedachte bestemming. Het besluit vervalt van rechtswege drie maanden na dagtekening of zoveel eerder als een besluit van de gemeenteraad tot aanwijzing ingevolge artikel 3, 4 of 5 in werking treedt.&lt;/p&gt;&lt;p&gt;3. Indien bezwaar of beroep aanhangig is tegen een besluit tot voorlopige aanwijzing en dit besluit vervalt omdat een besluit van de gemeenteraad tot aanwijzing in werking is getreden, wordt het bezwaar of beroep mede geacht te zijn gericht tegen het besluit van de gemeenteraad.’&lt;/p&gt;&lt;h3&gt;Beoordeling hoger beroep&lt;/h3&gt;&lt;p&gt;4. De raad heeft toegelicht dat er behoefte aan voldoende woningen in de gemeente Nunspeet is. Naast de bestaande uitbreidingsplannen is behoefte aan een locatie met voldoende omvang en capaciteit om voor een aantal jaren in de woningbehoefte te kunnen voorzien. Het is niet mogelijk om in die behoefte te voorzien binnen het bestaande stedelijk gebied van Nunspeet. Uit cijfers van Primos 2019, die de raad ter onderbouwing van de woningbehoefte heeft gebruikt, volgt dat er behoefte is aan 11.570 woningen in 2030, terwijl op 1 januari 2019 uit cijfers van het Centraal Bureau voor de Statistiek bleek dat er 10.929 woningen waren in Nunspeet. Als de plannen voor het bouwen van woningen van dat verschil wordt afgetrokken, bestaat nog behoefte aan ongeveer 360 woningen waar nog geen invulling voor is, aldus de raad. De raad heeft daarmee voldoende toegelicht dat er behoefte bestaat aan woningen in de gemeente. De Afdeling heeft in haar uitspraak van 22 mei 2019, ECLI:NL:RVS:2019:1638, geoordeeld dat de systematiek van de Wvg met zich brengt dat op het moment dat het voorkeursrecht kan worden aangewend, veelal nog niet zeker zal zijn of de beoogde uitwerking feitelijk zal kunnen worden gerealiseerd. Anders dan [appellant] stelt, is de vaststelling van de structuurvisie voor ’t Hul-noord niet stopgezet, maar heeft de raad het college opdracht gegeven om bewoners en belanghebbenden te betrekken bij de opstelling van een concept structuurvisie, zo heeft de raad toegelicht. Ook is het Atrivé-rapport niet ingetrokken&lt;/p&gt;&lt;p&gt;De Afdeling heeft in haar uitspraak van 8 april 2015, ECLI:NL:RVS:2015:1089, geoordeeld dat uit de geschiedenis van de totstandkoming van de Wvg volgt dat de wetgever met de invoering daarvan heeft beoogd om de positie van gemeenten bij de grondverwerving ten behoeve van de verwezenlijking van het ruimtelijke beleid te versterken door de raad een middel te geven waarmee speculatie kan worden tegengegaan en de regie bij de verwezenlijking van de voorgestane ruimtelijke ontwikkelingen kan worden behouden. De raad heeft toegelicht dat het voorkeursrecht is gevestigd om te voldoen aan de woningbehoefte. Daarbij wil de raad de regie houden bij het realiseren van nieuwe woningen. Bovendien moet prijsopdrijving worden tegengegaan, aldus de raad. Deze motieven zijn in overeenstemming met het doel en de strekking van de Wvg. Er bestaat geen grond voor het oordeel dat de raad zijn bevoegdheid om een voorkeursrecht te vestigen heeft gebruikt voor een ander doel dan waarvoor deze bevoegdheid is gegeven.&lt;/p&gt;&lt;p&gt; Verder is niet gebleken dat de raad geen rekening heeft gehouden met de belangen van [appellant]. De raad heeft toegelicht dat hij geen voorkeursrecht heeft gevestigd op het gedeelte van het perceel van [appellant] waarop zijn woning staat. Bovendien heeft de vestiging van het voorkeursrecht niet tot gevolg dat [appellant] zijn eigendomsrechten niet langer kan uitoefenen. Als hij tot verkoop van de percelen zou willen overgaan, moet hij alleen eerst de gemeente in de gelegenheid stellen de gronden te kopen. Daarnaast heeft de Afdeling eerder in haar uitspraak van 11 juli 2018, ECLI:NL:RVS:2018:2332, geoordeeld dat de wetgever bij de totstandkoming van de Wvg het met het vestigen van een voorkeursrecht te dienen algemene belang heeft afgewogen tegen het individuele financiële belang van de betrokken grondeigenaren. Het enkele financiële belang hoeft niet meer afzonderlijk in de afweging te worden betrokken.&lt;/p&gt;&lt;p&gt;4.1. Het voorgaande betekent dat de rechtbank terecht heeft geoordeeld dat de raad in redelijkheid een voorkeursrecht kon vestigen op de aan [appellant] toebehorende gronden.&lt;/p&gt;&lt;p&gt;Het betoog faalt.&lt;/p&gt;&lt;h3&gt;Slotsom&lt;/h3&gt;&lt;p&gt;5. Het hoger beroep is ongegrond. De aangevallen uitspraak moet worden bevestigd.&lt;/p&gt;&lt;p&gt;6. Voor een proceskostenveroordeling bestaat geen aanleiding.&lt;/p&gt;&lt;h3&gt;Beslissing&lt;/h3&gt;&lt;p&gt;De Afdeling bestuursrechtspraak van de Raad van State:&lt;/p&gt;&lt;p&gt;bevestigt de aangevallen uitspraak.&lt;/p&gt;&lt;h3&gt;Noot&lt;/h3&gt;&lt;p&gt;In de hiervoor gepubliceerde uitspraken van 29 april 2020 en 19 augustus 2020 heeft de Afdeling geoordeeld over de motivering van het aanwijzingsbesluit, waarmee het publiekrechtelijk voorkeursrecht van toepassing wordt verklaard op de in het aanwijzingsbesluit betrokken gronden. De Wet voorkeursrecht gemeenten geeft gemeenten – en sinds 1 juli 2008 ook de provincies en het Rijk – de mogelijkheid om gronden aan te wijzen, waar voor de betreffende publiekrechtelijke rechtspersoon het voorkeursrecht van koop op die gronden wordt gevestigd. Door de vestiging van het voorkeursrecht is de eigenaar die zijn grond wil verkopen verplicht de grond eerst aan de gemeente aan te bieden. Voorwaarde voor de vestiging is dat aan de betreffende percelen een niet-agrarische bestemming is toegedacht en dat het huidige gebruik afwijkt van de aan de percelen toegedachte (toekomstige) bestemming.&lt;/p&gt;&lt;p&gt;Wijk bij Duurstede&lt;/p&gt;&lt;p&gt;Viveste en de gemeente Wijk bij Duurstede zijn ieder 50% eigenaar van een perceel in Wijk bij Duurstede. Al geruime tijd zijn beiden met elkaar in gesprek over de herontwikkeling van het perceel ten behoeve van woningbouw. Met de vestiging van het voorkeursrecht probeert de raad de verkoop door Viveste van haar onverdeelde helft in de eigendom van het perceel aan een derde te voorkomen. Met het voorkeursrecht probeert de raad de regierol van de gemeente bij de verwezenlijking van het ruimtelijke beleid zoals vastgelegd in de Structuurvisie ‘Postkantoorlocatie e.o. Wijk bij Duurstede’ van 25 februari 2014 te behouden en versterken.&lt;/p&gt;&lt;p&gt;Het bijzondere van deze kwestie is dat de gemeenteraad het voorkeursrecht inzet ook ten aanzien van zichzelf om speculatie met het onverdeelde aandeel door Viveste te voorkomen. &lt;/p&gt;&lt;p&gt;Viveste betoogt in hoger beroep dat de rechtbank heeft miskend dat de raad had moeten afzien van het vestigen van het voorkeursrecht, omdat ook zonder vestiging van dat recht speculatie met haar aandeel in de eigendom niet mogelijk zou zijn. Aldus Viveste heeft het voorkeursrecht voor de gemeente enkel het doel om daarmee de onderhandelingsposititie van de gemeente tegenover Viveste te verstevigen. Uit de beslissing op bezwaar zou volgens Viveste volgen dat de raad zijn bevoegdheid om het voorkeursrecht te vestigen heeft gebruikt om te kunnen bepalen onder welke voorwaarden de gemeente het aandeel van Viveste in de eigendom van de locatie kan verkrijgen. De raad zou daarmee zijn publiekrechtelijke bevoegdheid hebben misbruikt ten behoeve van de realisatie van het in de structuurvisie vastgelegde ruimtelijke beleid.&lt;/p&gt;&lt;p&gt;Nunspeet&lt;/p&gt;&lt;p&gt;In de uitspraak van 19 augustus 2020 betoogt de grondeigenaar dat aan het voorkeursrecht geen legitieme onderbouwing ten grondslag lag. In de kwestie die heeft geleid tot deze uitspraak ging het om de nog in de toekomst nader te duiden woningbouwopgaaf tot 2030 in de gemeente Nunspeet. Vanwege onduidelijkheid over cijfers uit een rapport over de woningbehoefte was de vaststelling van een structuurvisie stopgezet. Daarmee maakte de gemeenteraad zich kennelijk geen zorgen over een tekort aan ruimte voor woningbouw.&lt;/p&gt;&lt;p&gt;De eigenaar voerde verder aan dat de raad onvoldoende rekening had gehouden met zijn belangen.&lt;/p&gt;&lt;p&gt;De Afdeling&lt;/p&gt;&lt;p&gt;In beide uitspraken verwijst de Afdeling naar eerdere uitspraken die aansluiten bij en een beschrijving geven van de geschiedenis van de totstandkoming van de Wvg. Daarover is in dit verband het volgende op te merken.&lt;/p&gt;&lt;p&gt;Uit de parlementaire geschiedenis bij de oorspronkelijke Wvg uit 1981 volgt dat het voorkeursrecht is bedoeld als &lt;span class="italic"&gt;“instrument ter versterking van de positie van de gemeenten bij hun aankoopbeleid”&lt;/span&gt; en beoogt &lt;span class="italic"&gt;“de bevordering van een slagvaardig en vooruitziend aankoopbeleid, dat zo min mogelijk zal worden doorkruist door transacties met derden met de mogelijke gevolgen van dien, zoals prijsopdrijving of vrijheidsbeperking in de uitvoering van bestemmingsplannen”&lt;/span&gt;. Deze citaten uit de parlementaire geschiedenis (Kamerstukken II 1976-1977, 13 713, nrs. 1-3, p. 12 en Kamerstukken II 1976-1977, 13 713, nr. 9, p. 4) zijn uitvoerig aangehaald en tot uitdrukking gebracht in de ‘november-beschikkingen’ van de Hoge Raad (HR 10 november 2000, ECLI:NL:HR:2000:AA8257 en ECLI:NL:HR:2000:AA8258 alsmede HR 17 november 2000, ECLI:NL:HR:2000:AA8353). In deze november-beschikkingen stond de vraag centraal in welke situatie een gemeente op grond van artikel 26 Wvg, zoals dat destijds luidde, de nietigheid kon inroepen van rechtshandelingen ten aanzien van gronden waarop het voorkeursrecht was gevestigd. Artikel 26 Wvg vormde – en vormt dat nog steeds – een van de kernbepalingen van het voorkeursrecht, in die zin dat hierin juist het doel van het publiekrechtelijk voorkeursrecht tot uitdrukking komt. De Hoge Raad oordeelde in de ‘november-beschikkingen’ dat artikel 26, eerste lid (oud) Wvg niet alleen vereist dat door de rechtshandeling afbreuk wordt gedaan aan de voorkeurspositie van de gemeente, maar ook dat afbreuk wordt gedaan aan het belang dat de gemeente bij die voorkeurspositie heeft. Daarmee deden de op zelfrealisatie gerichte overeenkomsten naar het oordeel van de Hoge Raad geen afbreuk aan het belang van de gemeente bij haar voorkeurspositie.&lt;/p&gt;&lt;p&gt;De november-beschikkingen hebben geleid tot een wijziging van de Wvg per 1 september 2002 (Stb. 2002, 326), die erop gericht was om de regiefunctie voor de gemeenten (en later dus ook de provincies en het Rijk) te verstevigen. Ook bij de latere wijzigingen van de Wvg is deze regiefunctie als doel van het publiekrechtelijk voorkeursrecht nadrukkelijk benoemd. &lt;/p&gt;&lt;p&gt;Aldus de parlementaire stukken bij de wijziging van de Wvg in 2010 is het doel van de Wvg (nog steeds) “het versterken van de positie van de gemeente op de grondmarkt ten behoeve van de verwezenlijking van haar ruimtelijk beleid” (Kamerstukken II 2009–2010, 31 285, nr. 6, p. 2). In de memorie van toelichting bij de (nog in werking te treden) Aanvullingswet grondeigendom Omgevingswet (Kamerstukken II 2018-2019, 35 133, nr. 3, p. 63) worden als doelstellingen van de Wvg genoemd: versterking van de regisserende rol (regiefunctie) van de gemeente bij ruimtelijke ontwikkeling, verbetering van de onderhandelingspositie van de gemeente op de grondmarkt en beheersing van de grondprijzen.&lt;/p&gt;&lt;p&gt;De Afdeling verwijst, als gezegd, in de hiervoor gepubliceerde uitspraken naar eerdere uitspraken waarin is overwogen dat uit de geschiedenis van de totstandkoming van de Wvg blijkt dat de wetgever met de invoering van deze wet heeft beoogd de positie van gemeenten bij de grondverwerving ten behoeve van de verwezenlijking van het ruimtelijke beleid te versterken door de raad een middel te geven waarmee speculatie kan worden tegengegaan en de regie bij de verwezenlijking van de voorgestane ruimtelijke ontwikkelingen kan worden behouden (zie onder meer de uitspraak van 11 juli 2018, ECLI:NL:RVS:2018:2332). &lt;/p&gt;&lt;p&gt;De stelling van Viveste in de kwestie Wijk bij Duurstede dat ook zonder het voorkeursrecht is gewaarborgd dat zij niet met haar aandeel kan speculeren en dat geen partij bereid zal zijn dit onverdeelde aandeel te kopen zolang met de gemeente geen afspraken over de herontwikkeling van het perceel zijn gemaakt, laat volgens de Afdeling onverlet dat de raad het voorkeursrecht mocht vestigen met het oog op de aan de gemeente toekomende regiefunctie. Daarbij betrekt de Afdeling dat met het gevestigde voorkeursrecht Viveste niet verplicht is om haar onverdeelde aandeel aan de gemeente te koop aan te bieden. Voor de Afdeling is er tegen deze achtergrond geen aanleiding voor het oordeel dat de gemeenteraad misbruik heeft gemaakt met de vestiging van het voorkeursrecht. Daarmee is uitsluitend het doel gediend om de regiefunctie te borgen wat betreft de uitvoering het in de structuurvisie vastgelegde ruimtelijke beleid.&lt;/p&gt;&lt;p&gt;Ten aanzien van de borging van de regiefunctie heeft de Afdeling in de uitspraak Nunspeet de toelichting gevolgd dat het voorkeursrecht is gevestigd om te voldoen aan de woningbehoefte in de gemeente Nunspeet. Met de vestiging van het voorkeursrecht heeft de raad de regiefunctie veiliggesteld ten behoeve van het realiseren van nieuwe woningen en bovendien om prijsopdrijving tegen te gaan. De Afdeling oordeelt dat juist deze motieven in overeenstemming zijn met het doel en de strekking van de Wvg, zoals die door de wetgever zijn beoogd en verwijst ook in deze uitspraak naar overwegingen in eerdere uitspraken (8 april 2015, ECLI:NL:RVS:2015:1089). Ten aanzien van de opmerking van de eigenaar dat de raad de woningbehoefte onvoldoende heeft onderbouwd overweegt de Afdeling dat de raad met de verwijzing naar de cijfers van Primos en het Centraal Bureau voor de Statistiek wel degelijk voldoende heeft toegelicht dat er behoefte bestaat aan woningen in de gemeente Nunspeet. Daarbij merkt de Afdeling, onder verwijzing naar een uitspraak van 22 mei 2019 (ECLI:NL:RVS:2019:1638), aanvullend op dat op het moment van vestiging van het voorkeursrecht, het veelal nog niet zeker is of de beoogde uitwerking feitelijk zal kunnen worden gerealiseerd. In het verleden heeft de Afdeling geoordeeld dat dit temeer geldt voor een vestiging op grond van artikel 5 Wvg, omdat de raad juist dan vóór de vaststelling van een bestemmingsplan of structuurvisie de regiefunctie kan borgen en prijsopdrijving kan tegengaan. Juist op dat moment kan de raad voorkomen dat de verwezenlijking van de op dat moment beoogde bestemming wordt gefrustreerd (ABRvS 28 maart 2012, ECLI:NL:RVS:2012:BW0295). Waar het naar mijn mening om gaat is dat ten tijde van de vestiging in een vroeg stadium (dat wil zeggen voor de vaststelling van een structuurvisie of een bestemmingsplan) nog geen duidelijkheid kan bestaan over de precieze invulling van de beoogde ontwikkeling, de financiële uitvoerbaarheid daarvan of de inzet van het onteigeningsinstrument. Dit laat evenwel onverlet dat juist op dat moment het publiekrechtelijk voorkeursrecht dient te worden ingezet, om uiteindelijk te voorkomen dat aan de regiefunctie van de gemeente afbreuk kan worden gedaan en de grondprijzen worden opgedreven, waardoor de beoogde ruimtelijke ontwikkeling onbetaalbaar en daarmee onuitvoerbaar zal worden.&lt;/p&gt;&lt;p&gt;In de uitspraak betreffende de kwestie Nunspeet heeft de eigenaar nog opgemerkt dat bij de vestiging van het voorkeursrecht onvoldoende rekening is gehouden met zijn belangen. Ten aanzien van de afweging van de belangen bij de vestiging van het voorkeursrecht verwijst de Afdeling naar de uitspraak van 11 juli 2018 (ECLI:NL:RVS:2018:2332), waarin is geoordeeld dat de wetgever bij de totstandkoming van de Wvg het te dienen algemene belang reeds heeft afgewogen tegen de individuele financiële belangen van grondeigenaren die in de toekomst mogelijk te maken krijgen met de vestiging van het voorkeursrecht. Bij de vestiging van het voorkeursrecht hoeft het enkele financiële belang niet opnieuw te worden betrokken. Het lijkt erop dat de wetgever bij de Aanvullingswet grondeigendom van dit uitgangspunt is afgestapt. In de conclusie van A-G De Bock van 12 juni 2020 (ECLI:NL:PHR:2020:660) voor het arrest van de Hoge Raad van 20 november 2020 (ECLI:NL:HR:2020:1857) wordt in onderdeel 3.48 verwezen naar de memorie van toelichting bij het ontwerp van de Aanvullingswet grondeigendom Omgevingswet (Kamerstukken II 2018-2019, 35 133, nr. 3, p. 72 en 76). Daarin is opgemerkt dat het bestuursorgaan bij het vestigen van een voorkeursrecht een evenredige belangenafweging moet maken. Deze belangenafweging dient in de motivering van de voorkeursbeschikking te worden opgenomen. Het bestuursorgaan zal moeten ingaan op de vraag of &lt;span class="italic"&gt;“de toegedeelde of toegedachte functie en het daarvan afwijkende gebruik ook daadwerkelijk rechtvaardigt dat wordt ingegrepen in de vrije overdraagbaarheid van de onroerende zaak of het beperkt recht”&lt;/span&gt;.&lt;/p&gt;&lt;p&gt;C.F. van Helvoirt&lt;/p&gt;</content><legacyfootnotes/><footnotes><footnote/></footnotes><auteurs>C.F. van Helvoirt</auteurs><published>2020-12-29 15:25:56</published><modified>2020-12-29 17:28:16</modified><editiondate>2020-12-29</editiondate><htmlpath>https://denhollander.info/artikel/16461</htmlpath></article>
</articles></edition>