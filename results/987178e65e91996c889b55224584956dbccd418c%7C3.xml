<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1998</searchword><id>5764</id><udhid>UDH:TvAR/5764</udhid><titel>Schadevergoedingsregeling binnen het agrarisch noodrecht</titel><searchwords><searchword>TvAR 5/1998</searchword><searchword>UDH:TvAR/5764</searchword></searchwords><attachments><attachment><name>1998_nr 5_Artikel_Scholten.pdf</name><extention>pdf</extention><url>https://denhollander.info/download/5696/ci</url></attachment></attachments><inleiding>Inleiding&#13;
De Gezondheids- en Welzijnswet voor Dieren1 (verder: GWD) heeft vorig jaar de beste testcase gehad die het zich maar had kunnen wensen: een enorme varkenspest-epidemie met vérstrekkende gevolgen voor de sector. Een van de meest in het oog springende onderdelen van de GWD tijdens de crisis was de schadevergoedingsrege-ling voor de bedrijven die (preventief) geruimd werden. Het was ook juist dit aspect van de wet dat op veel weerstand kon rekenen bij de 'clientèle'. Een goede reden dus om de schadevergoedingsregeling ten tijde van het uitbreken van een besmettelijke dierziekte onder de loep te nemen. Ook zal in dit artikel aandacht worden besteed aan de wijze waarop de schadevergoeding wordt aangepast wanneer niet voldaan is aan de voorwaarden voor schadevergoeding. Voorts zal gekeken worden naar een andere wijze van schadevergoeding, via de nadeelcompensatie. Als laatste zal nog een en ander worden gezegd over de schadevergoedingsregeling die is vastgesteld naar aanleiding van de BSE-crisis van winter/voorjaar 1996 en de opkoopregeling en scha-deregeling fokverbod tijdens de varkenspestepidemie.</inleiding><content>Algemeen&#13;
In het geval er een besmettelijke dierziekte uitbreekt en bedrijven geruimd moeten worden om verdere uitbreiding van de ziekte te voorkomen, kunnen de houders van de dieren geheel of gedeeltelijk schadeloos worden gesteld. Hugo de Groot huldigde al in zijn 'De Iure Belli ac Pacis PIIF de stelling dat het een eis van rechtvaardigheid is dat schade die omwille van de gemeenschap is geleden, gemeenschappelijk wordt gedragen. De wetgever heeft hier gehoor aan gegeven door middel van hoofdstuk VIII afdeling 2 van de GWD. Deze afdeling geeft een regeling voor de tegemoet-koming in de schade en is van toepassing op maatregelen die worden genomen ter bestrijding van besmettelijke dierziekten, zoals bijvoorbeeld een fokverbod (art. 17) en het doden van zieke of verdachte dieren (art. 21 jo 22).&#13;
Afdeling 8.2&#13;
Onder Hoofdstuk VIII 'Financiële bepalingen' is afdeling 8.2 van de GWD, art. 85 tot en met 91 geschaard. Deze afdeling is opgebouwd uit 7 artikelen die samen een regeling vormen voor het vergoeden van schade, veroorzaakt door de maatregelen die op grond van afdeling 2.3 genomen worden ter bestrijding van een besmettelijke dierziekte.&#13;
Art. 85 maakt duidelijk dat de afdeling zonder meer van toepassing is op de maatre-gelen die volgen bij de bestrijding van in art. 15 genoemde dierziekten bij vee, pluim-vee, bijen en nertsen. Zie daarvoor de Regeling aanwijzing besmettelijke dierziekten2, waar een opsomming wordt gegeven van welke als besmettelijke dierziekten hebben te gelden. Een andere regeling van belang is het Besluit aanwijzing diersoorten besmettelijke dierziekten3. In dit Besluit wordt een drietal categorieën genoemd van dieren die in aanmerking komen voor maatregelen ter bestrijding van besmettelijke dierziekten: vogels, zoogdieren en beenvissen. Dus wanneer een dier zowel in één van de categorieën van het Besluit valt én ook nog een ziekte onder de leden heeft die in het rijtje van de Regeling is terug te vinden, is het begin van recht op schadevergoe-ding, met de voorwaarden en beperkingen in de overige bepalingen gesteld, ontstaan. In art. 86 is de nieuwe opzet van de regeling voor schadeloosstelling neergelegd. De Staat draait op voor de schade die moet worden uitgekeerd aan de houder als de zieke en verdachte dieren krachtens het hierboven genoemde art. 22, lid 1 moeten worden gedood en/of producten en voorwerpen onschadelijk moeten worden gemaakt. De tegemoetkoming in de schade kan als volgt worden berekend: voor verdachte dieren wordt de waarde in gezonde toestand vergoed, voor zieke dieren wordt de waarde vastgesteld in een nader te bepalen regeling en voor producten en voorwerpen geldt de waarde ten tijde dat de maatregel die het onschadelijk maken ervan gelast, wordt afgekondigd.&#13;
Bij de uitkering wordt gekeken of is voldaan aan alle eisen die door de maatregel gesteld zijn ter zake van de inrichting van het bedrijf en of de eigenaar de maatregelen heeft genomen om de gezondheid van de dieren op zijn bedrijf te waarborgen. Is dat niet of niet geheel het geval dan kan het bedrag met gegeven percentages worden ver-laagd, (art. 86, lid 2). Door deze regeling wordt de mogelijkheid geopend om, afhan-kelijk van de situatie op het aangetaste bedrijf, in de schadeloosstellingen te differen-tiëren.&#13;
De minister kan bij de toekenning van een tegemoetkoming voorwaarden verbinden aan de inrichting van het bedrijf, de hygiëne op het bedrijf, de herbevolking, de bedrijfsbegeleiding en de op het bedrijf te nemen preventieve maatregelen. Ook kan de uitbetaling worden opgeschort als niet aan de bovengenoemde voorwaarden is voldaan of er kan een verplichting tot zekerheid stellen voor de juiste nakoming wor-den opgelegd. Het is ook mogelijk het bedrag van de schadeloosstelling geheel of gedeeltelijk terug te vorderen als achteraf blijkt dat niet of niet geheel aan de door de minister opgestelde voorwaarden is voldaan.&#13;
Een zware bevoegdheid krijgt de minister toebedeeld in lid 5 waar hij kan besluiten dat geen tegemoetkoming, dan wel een veel lager bedrag, wordt toegekend aan dege-ne aan wie het mede zelf te wijten is, dat een besmettelijke ziekte is opgetreden. Wie de kranten een beetje heeft bijgehouden tijdens de hoogtijdagen van de varkenspest, zal zich die voorgevallen nog wel kunnen herinneren.&#13;
Voordat wordt overgegaan tot het doden van de dieren of het onschadelijk maken van de producten of voorwerpen, wordt ingevolge art. 87 eerst de waarde vastgesteld. Art. 88 regelt dat de waardevaststelling moet geschieden door een beëdigd deskundige. Wanneer partijen geen genoegen nemen met deze waardevaststelling zal de kan-tonrechter drie deskundigen benoemen, waaronder de in eerste instantie aangeweze-ne. Als er geen overeenstemming over de waardering kan worden bereikt, geldt het bedrag dat het gemiddelde is van de verschillende waarderingen. Gelijk na de waarde-vaststelling wordt aan de eigenaar het bedrag medegedeeld.&#13;
Voorts kan schade aan gebouwen, terreinen of voorwerpen worden vergoed, wanneer deze is ontstaan bij het onschadelijk maken krachtens art. 22. Schade, ontstaan door toepassing van de maatregelen uit art. 17 of 21 kan in bijzondere gevallen voor ver-goeding in aanmerking komen.&#13;
Korting op schadevergoeding&#13;
Er kan een onderscheid worden gemaakt tussen korting op dieren in zieke toestand en de korting omdat niet voldaan is aan de eisen van art. 86, lid 2 en 3. In het laatste geval zou men kunnen spreken van een strafkorting: in ieder geval wordt dat meestal wel zo opgevat door degene die het aangaat.&#13;
Lid 2, sub c van art. 86 geeft aan dat er gedifferentieerd wordt naar het bedrag dat wordt uitgekeerd bij zieke dieren. In percentages wordt uitgedrukt wat het dier nog waard is: meestal is dit 75% dan wel 50% van de waarde in gezonde toestand. Bij klassieke varkenspest brengt een dier nog slechts de helft op. Dieren die al dood zijn ten tijde van de taxatie worden niet vergoed. Voor de meeste ziekten zijn deze per-centages neergelegd in een daarvoor ingestelde AMvB. De AID voert de wettelijke taxatieprocedure uit, op grond waarvan de dieren en andere producten en voorwer-pen op waarde worden geschat.&#13;
Over de strafkorting is de laatste tijd meer te doen geweest. Volgens de kortingsregeling voor varkenspest moet aan een aantal regelingen zijn voldaan, wil men een volledige tegemoetkoming krijgen uitgekeerd. De naleving heeft betrekking op regels op het gebied van de herkomst en het aantal herkomstbedrijven (niet meer dan drie), het merken van varkens (oorblik), de melding van de aanvoer van varkens op het bedrijf (I&amp;R4 regelin-gen), vervoersdocumenten, preventieve dierengezondheidszorg en als laatste de ver-strekking van informatie aan de autoriteiten. De boeren die hun administratie ingevolge de I&amp;R regeling niet goed hebben bijgehouden, worden dan ook gekort met 35%. De meeste gaten vallen in de af- en aanmelding van dieren op een bedrijf, het van meer dan drie bedrijven aanvoeren van varkens en de slechte verzorging van de vervoers-documenten die een dier vergezellen naar bijvoorbeeld exportplaatsen. Ook de bedrij-ven die bij controle veel meer dieren blijken te hebben dan de milieuvergunning toe-laat, staat een korting te wachten5. In de Kortingsregeling preventieve maatregelen klas-sieke varkenspest 19976 wordt vast omlijnd wat wanneer aan de betrokkene zelf te wijten is, en wanneer dus zijn tegemoetkoming kan worden verlaagd. Het nieuwe van deze regeling zit in het feit dat op elk(e) (achterwege laten van) handeling die is opgenomen verschillende gradaties van straf staat, variërend van 5% tot 15% strafkorting. De hele operatie kost de overheid veel geld. Alleen al de 242 zeer dure fokberen die door de besmetting van het K.I. station in Wanroij zonder pardon werden afgemaakt, zorgen voor een omzetverlies van drie a vier ton per week. Volgens de brief van de minister van 5 oktober 19977 waren er tot op dat moment 1189 bedrijven preventief geruimd8. Gemiddeld worden er op een bedrijf 500 tot 600 varkens gehouden. Een simpele rekensom leert, dat bij een dagwaarde van ± ƒ 300,- de kosten oplopen tot minstens 178 miljoen bij 500 en ruim 214 miljoen gulden bij een gemiddelde van 600 varkens. We spreken hier slechts van kosten gemaakt bij uitkering van de schadeloos-stellingen voor de (preventieve) ruiming. De kosten voor de ruiming zelf, de veterinaire onderzoeken en controles zijn dan nog buiten schot gebleven. In de brief aan de Tweede Kamer van 14 januari van dit jaar9 wordt melding gemaakt van een totale uitgavenpost van 3020 miljoen gulden, waarvan 2500 miljoen naar de varkenshouders zou gaan.&#13;
Nadeelcompensatie&#13;
Hoofdregel is dat een rechtsplicht tot schadevergoeding voor rechtmatige overheids-daden slechts bestaat voor zover de (bijzondere) wet deze vastlegt. In principe is er dus de regeling van afdeling 8.2, maar deze geldt alleen voor de maatregelen op basis van art. 22, tenzij de minister in bijzondere gevallen bepaalt dat schadevergoeding voor maatregelen op basis van een andere bepaling wordt uitgekeerd (art. 91). Het zou hier gaan om de in te stellen regelen op grond van art. 17 (voorbehoedende behandeling ter voorkoming van overbrenging van besmetting) en art. 21 (andere maatregelen, dan die in art. 22 zijn genoemd).&#13;
Terwijl de schadevergoeding voor de ruiming van bedrijven goed verankerd is in art. 85 en verder, is het nog maar de vraag in hoeverre andere gedupeerden aan hun recht komen wanneer hun schade niet rechtstreeks te herleiden is tot art. 22-maatregelen. We komen nu op het terrein van de nadeelcompensatie, ook wel bestuurscompensatie genoemd. Hoofdregel is, dat een overheidshandeling onrechtmatig kan zijn jegens bepaalde personen, terwijl dit handelen in het kader van het algemeen belang moet worden geduld. Het handelen of de regeling die wordt uitgevaardigd is op zichzelf niet onrechtmatig; als dat zo was, zou een actie uit onrechtmatige daad op grond van art. 6:162 BW toereikend zijn geweest.&#13;
Voordat wordt overgegaan tot het vergoeden van schade die niet rechtstreeks via afd. 8.2, art. 6:162 BW of een andere bepaling te verhalen is, moet wel eerst aan een aantal voorwaarden worden voldaan:&#13;
- de schade moet onevenredig zijn;&#13;
- de schade moet uitgaan boven wat als het normale bedrijfsrisico valt aan te merken;&#13;
- er is geen andere regeling op grond waarvan de schade kan worden vergoed.10&#13;
Een mooi voorbeeld van schade, die is ontstaan door een regeling ter wering en bestrijding van een besmettelijke dierziekte, wordt gegeven in het arrest dat de Hoge Raad heeft gewezen op 18 januari 199111, het bekende Swill-arrest. Het betreft hier een swillhandelaar die door de invoering van de Regeling verbod voedsel- en slacht-afvallen varkens (ingesteld naar aanleiding van de uitbraken van Afrikaanse Varkens-pest in 1986) ernstig gedupeerd werd omdat de verbodsregeling het hem onmogelijk maakte zijn bedrijf voort te zetten. Aan de eerste eis, die van onevenredigheid, lijkt in dit geval wel voldaan: de onvermijdelijke liquidatie van een bedrijf tengevolge van een regeling die zulks niet beoogt, kan als een onevenredig nadeel worden beschouwd. Dat dit nadeel uitgaat boven wat als normaal bedrijfsrisico moet worden gezien, ligt voor de hand. Ook is niet voorzien in een tegemoetkoming van deze schade in een regeling die uitkeringen mogelijk maakt voor schade door werings- of bestrijdings-maatregelen. Boer Leffers krijgt zijn schadevergoeding.&#13;
Interessant in het arrest is, dat de conclusie van de Hoge Raad mede is ingegeven door het feit, dat de swillhandelaar altijd de voorschriften met betrekking tot zijn werkzaamheden stipt heeft opgevolgd12. Misschien is het niet te ver gezocht hier een overeenkomst te zien met de 'normale' schadeloosstelling in het agrarisch noodrecht, namelijk dat ook daar eerst van een optimale schadevergoeding sprake is, als aan alle voorwaarden en eisen is voldaan. Een ander aspect van deze uitspraak is het belang dat wordt toegekend aan de willekeurtoetsing. Het gaat er hierbij niet om óf de maat-regel mocht worden afgekondigd, maar of er onrechtmatig gehandeld was ten opzich-te van Leffers door de regel op te leggen zonder te voorzien in een adequate schade-loosstelling. Met andere woorden, de overheid mocht wel ingrijpen zoals zij gedaan heeft, maar had zich in concreto de belangen van de gedupeerden beter moeten aan-trekken.&#13;
De gebeurtenissen in dit arrest speelden zich nog af in het pré-GWWD tijdperk, toen de volledige Veewet nog vigeerde. Gezien de regeling toen in de art. 36 en verder in grote lijnen overeenkomt met de huidige bepalingen, is er naar mijn idee geen reden aan te nemen dat het bovengenoemde niet meer zou gelden.&#13;
Toepassingen BSE en varkenspest&#13;
Twee hedendaagse voorbeelden van compensatie liggen onder handbereik: de Rege-ling compensatie gevolgen BSE-crisis 1996, de Regeling tegemoetkoming schade kal-vereigenaren BSE 1996 en de Opkoopregeling, die in Europees verband is opgesteld 'tot vaststelling van buitengewone maatregelen ter ondersteuning van de markt in de sector varkensvlees in Nederland'. Als laatste wordt nog kort aandacht besteed aan de schadevergoeding die in kort geding werd geëist naar aanleiding van het fokverbod.&#13;
BSE regelingen&#13;
Regeling compensatie gevolgen BSE-crisis 1996&#13;
De eerste van de twee regelingen vindt zijn grondslag niet in de GWWD, laat staan in afd. 8.2 van de wet. Toch is het aardig deze regeling aan een nader onderzoek(je) te onderwerpen, omdat deze toch heel dicht aanligt tegen de bedoeling die uit de wet spreekt, namelijk een vergoeding te geven wanneer er maatregelen worden genomen ter wering of bestrijding van besmettelijke dierziekten. De maatregelen die zijn geno-men met betrekking tot de constatering van BSE in hersenen en ingewanden van run-deren in het Verenigd Koninkrijk hebben geen direct gevolg gehad voor de Neder-landse koeien. Ze hebben echter zoveel effect gehad op de publieke opinie, dat eigen-lijk het gedrag van de consument kan worden aangemerkt als een 'noodmaatregel' waaruit schade ontstond die vergoed moest worden.&#13;
Bij regeling van 1 september 199613 komt de minister tegemoet aan de landbouw-bedrijven die terzake van de opgetreden verstoring van de rundvleesmarkt door de crisissituatie met betrekking tot BSE een inkomensverlies lijden. Doel van de regeling is het veiligstellen van de toekomst van de rundvleessector en de invulling van de in Verordening 1357/96 van de Raad neergelegde voorwaarden en bedragen die zijn neergelegd voor de compensatie van het inkomensverlies door de BSE. Omdat de hele Europese vleesmarkt hinder ondervond, is voor algemene communautaire maat-regelen gekozen. De verordening biedt de lidstaten verschillende mogelijkheden om steun te verstrekken. Nederland heeft maatregelen genomen, waarbij volgens objec-tieve criteria komt vast te staan dat inkomensverlies geleden is. Het bedrag dat door Brussel is beschikbaar gesteld, komt neer op 21,8 miljoen ECU (bijna 48 miljoen gul-den). Dat zegt wel wat over het belang dat men heeft bij een rustige en stabiele inter-ne landbouwmarkt.&#13;
Voor compensatie komen in aanmerking zoogkoeien, vrouwelijk vleesvee van één jaar en ouder, vleesstieren en vleeskalveren. Per categorie wordt het relatieve gewicht van het inkomensverlies berekend. Dit, vermenigvuldigd met het aantal dieren op een bedrijf, resulteert in de compensatiebedragen.&#13;
Het merkwaardige van deze regeling is, dat al in de toelichting wordt aangegeven dat de schriftelijke kennisgeving aan de bedrijven inzake hun vergoeding niet is aan te merken als een beschikking in de zin van de Algemene wet bestuursrecht, omdat enig rechtsgevolg zou ontbreken. Derhalve is bezwaar of beroep tegen de schadevergoe-ding niet mogelijk. Ondanks het hanteren van objectieve criteria bij de totstandkoming van de vergoeding blijft het besluit tot toekenning gericht op rechtsgevolg; de betrok-kene kan er immers rechten aan ontlenen (namelijk incasseren). Ook juist degene die niet een kennisgeving in de bus krijgt, heeft een probleem; hij kan tegen het bestuurs-orgaan dat de vergoedingen verstrekt niets uitrichten omdat er in deze situatie ook geen sprake kan zijn van een fictieve weigering een beschikking af te geven.&#13;
Regeling tegemoetkoming schade kalvereigenaren BSE 1996&#13;
Deze regeling14 beoogt de eigenaren van de kalveren die ingevolge de Regeling handel levende dieren en produkten worden gedood15, tegemoet te komen in de schade die zij tengevolge van de toepassing van de regeling hebben geleden. Bij deze regeling is zoveel mogelijk aangesloten bij de systematiek van afd. 8.2. Bijvoorbeeld in art. 5, lid 2 van de Kalverregeling zijn de zinsneden uit art. 86, lid 4 en 7 letterlijk overgenomen. Ook sluit de taxatieprocedure nauw aan bij die in art. 88 is gegeven. De eigenaren ontvangen 2,8 ECU (ƒ 6,16) per kg levend gewicht. De uitvoering van deze regeling wordt opgedragen aan de (kringdirecteur van de) RVV. Opkoopregeling en schaderegeling fokverbod varkenspest&#13;
Opkoopregeling&#13;
Op 17 februari vorig jaar, twee weken na de eerste vaststelling van varkenspest, werd met de EU overeenstemming bereikt over een opkoopregeling in de twee besloten gebieden, rond Odiliapeel en Best. In eerste instantie zouden garanties worden gege-ven voor maximaal 350.000 slachtvarkens en 450.000 biggen. Doel van de regeling is het bestrijden van welzijnsproblemen in verband met te volle stallen, door het opko-pen van de dieren die vervolgens vernietigd worden. Ook hier gaat het niet om een schadeloosstelling die rechtstreeks gevolg is van een maatregel uit afdeling 2.3 GWWD. Het opkopen moet meer gezien worden als maatregel die bijdraagt aan de verwezen-lijking van gewenst beleid, namelijk het minimaliseren van welzijnsproblemen bij de varkens ten gevolge van het vervoersverbod. Aan dit beleid hangt een prijskaartje, en dit prijskaartje is genaamd 'opkoopregeling'. Aan de andere kant kan gesteld worden dat hier wel sprake is van zuivere schadeloosstellingen als bedoeld in afd. 8.2. Immers, er wordt beleid uitgevoerd ter bestrijding van een besmettelijke dierziekte, waardoor houders van dieren gedupeerd raken die weer schadeloos gesteld moeten worden. Voor welke benadering ook gekozen wordt, feit blijft dat de regeling niet erg past in de systematiek van de GWWD. De opkoopregeling, neergelegd in verordening 413/97 van de Commissie16, omvat in het kort de volgende regels. De varkenshouder moet zelf een verzoek voor steun bij de minister indienen. In principe is hij degene die beslist over het welzijn van zijn dieren. De gedachte, dat hij zijn dieren toch niet kan verkopen in verband met het exportverbod, zal doorslaggevend zijn voor de aanmelding. De regeling geldt voor vier categorieën: mestvarkens, biggen, jonge biggen en zeer jonge biggen. Ook de waarde is vastgesteld: in principe geldt de marktprijs, vastgesteld in de week voorafgaande aan de levering. Voor varkens die minder dan het gemiddelde van 125 kg wegen, geldt de waarde minus 15%. Voor biggen gelden speciale prijzen, vastgesteld op 45 en 38 ECU. De opkoopregeling wordt voor 70% bekostigd door de Gemeenschap, 30% van de kosten komt voor rekening van de nationale overheid.&#13;
Inmiddels is de 'score' van vernietigde varkens opgelopen tot 13 miljoen stuks, waar-van 8 miljoen via de opkoopregeling, 1 miljoen preventief geruimd en 650.000 varkens gedood na het constateren van de aanwezigheid van het virus. Ongeveer 3 miljoen biggetjes lieten na een injectie het leven17.&#13;
Kort geding betreffende schaderegeling fokverbod18&#13;
Op 2 juni en 24 juni vorig jaar heeft de minister een fokverbod op grond van art. 17 GWD afgekondigd. Een aantal boerenvakbonden en vijf varkenshouders, die zichzelf geconfronteerd zagen met een, naar hun zeggen, aanzienlijke inkomstenderving door de fokverboden, hebben in kort geding geëist de fokverboden onverbindend te verklaren wegens het ontbreken van een wettelijke grondslag. Ook wordt een schadere-geling geëist voor de varkenshouders die gedupeerd zijn wegens het fokverbod. De rechter wijst de vordering af, omdat in zijn ogen daarvoor geen aanleiding bestaat, omdat er reeds overleg gaande is over een dergelijke regeling. Hij besluit met de opmerking "..dat de minister zich de belangen van de getroffenen niet in voldoende mate aantrekt is niet aannemelijk gemaakt." Deze zinsnede vertoont grote overeen-komsten met de eerder genoemde omschrijving van nadeelcompensatie. Dat is eigen-lijk wel bijzonder omdat de schadeloosstelling uit afd. 8.2, met name art. 91, een wet-telijke basis had kunnen vormen voor een vergoeding als hierboven werd verlangd. Een impliciete verwijzing naar de nadeelcompensatie was dus niet nodig geweest omdat er een bijzondere wet, in casu de GWD, in een regeling kan voorzien. De in aantocht zijnde regeling, waar de rechter in kort geding over sprak is op 19 september vorig jaar19 ingevoerd. Krachtens deze Subsidieregeling fokverbod varkens kunnen varkenshouders, die hun bedrijf voeren in een gebied waar een fokverbod geldt, in aanmerking komen voor een compensatie. Deze vergoeding ziet op de kosten van het aanhouden van een zeug gedurende het fokverbod. Er is een aantal voorwaarden aan de toekenning verbonden, zoals de leeftijd en het gebruik gericht op voortbrenging en een aantal typische I&amp;R-bepalingen. Er gelden strenge regels omtrent de (juistheid van de) aanvraag en de behandeling en beoordeling hiervan. Ook wordt uitvoerig ingegaan op eventuele fraudepraktijken.&#13;
Deze regeling is heeft niet lang geleefd, want op 12 november is het fokverbod opge-heven. Wellicht is het wenselijk voor een volgende keer meer de lijnen van de reeds in werking getreden subsidiebepalingen in de Awb te volgen: in het kader van de unifor-mering van het bestuursrecht een aanrader.&#13;
Tot slot&#13;
De schadevergoedingsregeling van de Gezondheids- en Welzijnswet voor Dieren heeft de test redelijk doorstaan. De criteria die worden geëist voor toekenning van een vergoeding lijken voldoende aan te sluiten bij wat in de praktijk gewenst wordt. Hoewel de GWD een raamwet beoogt te zijn, zou het toch niet misstaan juist met het oog op strafkortingen wat meer duidelijkheid in het algemene kader te plaatsen: wet-geving op maat in een concrete situatie als de varkenspest is goed, maar het moet niet overdreven worden. Wat kan geregeld worden in een algemene wet móet ook geregeld worden.&#13;
Ook met betrekking tot 'ander nadeel' dan in afdeling 8.2 voorzien, zou de wetgever duidelijker kunnen zijn. Het leerstuk van de nadeelcompensatie zou meer specifiek zijn toepassing kunnen vinden in de GWD. Het zou dan voornamelijk moeten gaan om de voorwaarden (zie Leffers) die aan toekenning gesteld worden. De opkoopregeling en het fokverbod zijn mooie voorbeelden van de dynamiek in de GWD: door de kaderfunctie van de wet wordt ruimte geboden aan ad hoe-regel-geving waardoor snelle beslissingen juridisch mogelijk worden gemaakt en het vak van bestuursjuristen een stukje spannender.</content><legacyfootnotes>1. Wet van 24 september 1992, Stb. 585.&#13;
2. Stcrt. 1996,61.&#13;
3. Stb. 1994, 164.&#13;
4. Identificatie en Registratie.&#13;
5. OOGST, 14 maart 1997, pag. 15.&#13;
6. Sten. 1997, 178.&#13;
7. TK 1997-1998, 25229, nr. 31.&#13;
8. Het aantal echte pestgevallen begin oktober lag rond de 415.&#13;
9. TK 1997-1998, 25229, nr. 39.&#13;
10. Agrarisch Recht, 1988, nr. 1, D.W. Bruil, pag. 19.&#13;
11. AB 1991,241.&#13;
12. Zie conclusie, overweging 3.7.&#13;
13. Stcrt. 1996, 169.&#13;
14. Stcrt. 1996,68.&#13;
15. Zie §2.2.3.&#13;
16. De Verordening is gewijzigd bij 580/97, 670/97, 771/97 en laatstelijk bij 924/97. Al deze wijzigingen hebben betrekking op uitbreiding van categorieën varkens en nieuwe maatregelen in verband met capa- citeitsproblemen. Het karakter van de Verordening is ongewijzigd gebleven.&#13;
17. Elsevier 20-12-97.&#13;
18. KG 23 juli 1997/927.&#13;
19. Stcrt. 1997, 180.&#13;
</legacyfootnotes><footnotes><footnote/></footnotes><auteurs>Mr. H. Scholten</auteurs><published>1998-05-01 00:00:00</published><modified>1996-10-22 00:00:00</modified><editiondate>1998-05-01</editiondate><htmlpath>https://denhollander.info/artikel/5764</htmlpath></article>
</articles></edition>