<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2010</searchword><id>8478</id><udhid>UDH:TvAR/8478</udhid><titel>Rechtsvinding door de pacht­rechter</titel><searchwords><searchword>TvAR 5/2010</searchword><searchword>UDH:TvAR/8478</searchword></searchwords><attachments><attachment><name>TvAR2010_5_1_Rechtsvinding.pdf</name><extention>pdf</extention><url>https://denhollander.info/download/5237/ci</url></attachment></attachments><inleiding>Hoe komt de rechter tot zijn beslissing en hoe motiveert hij die beslissing? Het zijn de klas­sieke vragen van de rechtsvindingsliteratuur. De eerste vraag, die naar de heuristiek (ik ver­wijs naar het klassieke opstel van J.H. Nieuwenhuis, ‘Heuristiek en legitimatie van het rech­terlijk oordeel’, RM Themis1976, p. 494 e.v.), laat zich niet gemakkelijk onderzoeken. Ook is het maar de vraag of rechters zich wel bewust zijn van wat allemaal de inhoud van hun be­slissing bepaalt. Voor wat het waard is echter enkele van mijn indrukken en ervaringen.&#13;
Meervoudige rechtspraak is – met alle gebreken, want het blijft mensenwerk – juist ook wat betreft de heuristiek van de beslissing superieur aan enkelvoudige. Verschillen in percep­tie van de zaak binnen de meervoudige kamer moeten nu eenmaal worden uitgepraat, omdat men anders niet of op z’n best moeizaam tot een gemeenschappelijke beslissing komt. Wel­iswaar is een meerderheidsbeslissing mogelijk, maar uiteraard wordt eerst beproefd of una­nimiteit kan worden bereikt. Dat leidt ertoe dat men elkaar bevraagt, ook op elkaars intuïtie­ve indrukken en (voor)oordelen. Als het goed is, is de sfeer in raadkamer zodanig ‘veilig’, dat men gevoelde twijfel ook uit zichzelf met elkaar deelt en bespreekt.&#13;
</inleiding><content>Gelukkig is pachtrechtspraak meervoudige rechtspraak, ook in eerste aanleg. Het samen­spel van beroepsrechters en deskundige leden zorgt bovendien voor een extra verdieping van het debat in raadkamer. De deskundige leden interpreteren hetgeen ter zitting is gezegd uiter­aard vanuit hun eigen referentiekader en kunnen zich met hun ervaring in de agrarische prak­tijk vaak ook beter verplaatsen in de échte problemen van partijen. Dat leidt tot een verdiept inzicht in de feiten en achtergronden van de zaak (‘verdiept’ ten opzichte van wat binnen een college van uitsluitend juristen haalbaar is). In raadkamer kunnen de juristen de deskundige leden bovendien gebruiken als klankbord. Kan de praktijk hiermee uit de voeten? Welke pro­blemen zijn te verwachten? Zou dit een oplossing kunnen zijn?&#13;
Van de heuristiek naar de legitimatie van de beslissing. Hoe motiveert de rechter zijn be­slissing? Ook in dat opzicht is de pachtrechtspraak een geval apart. H.J. Snijders (de Leid­se processualist) heeft in zijn jonge jaren op dit punt kwantitatief onderzoek verricht naar de rechtspraak van de Hoge Raad en de gerechtshoven (H.J. Snijders, Rechtsvinding door de burgerlijke rechter, diss. Leiden, Deventer 1978). De pachtkamer van het Arnhemse hof bleek een geheel eigen positie in te nemen. Natuurlijk is ook kwantitatief onderzoek niet vrij van interpretatie. J. Leijten (de latere advocaat-generaal bij de Hoge Raad, toen nog lid van het ‘pachthof’) heeft bij enkele van de uitkomsten van het onderzoek van Snijders vraagte­kens geplaatst (‘Rechtspraak in pachtzaken’, De Pacht 1980, p. 489 e.v.). Maar wat overeind bleef is dat de pachtkamer van het gerechtshof veel vaker dan de gewone civiele kamers van de hoven expliciet regels formuleerde en toepaste.&#13;
Hoe komt dat? H.J. Snijders (a.w. p. 144) zag, het ligt voor de hand, in de eerste plaats ver­band met het ontbreken van de mogelijkheid van cassatie in pachtzaken. In de tweede plaats veronderstelde hij de invloed van de deskundige leden, die eerder dan beroepsrechters hun uitspraken zouden willen motiveren met een regel. Het tweede was volgens Leijten onjuist, omdat ‘lekenrechters niet of slechts bij hoge uitzondering zich met de conceptie en redactie van uitspraken bezighouden’ (a.w. p. 495). Het laatste is nog steeds waar, zo wil ik wel ver­klappen. Maar of daaruit de onjuistheid van de veronderstelling van Snijders volgt, betwij­fel ik. Het is goed mogelijk dat andere factoren een belangrijke rol speelden, waaronder het ontbreken van cassatierechtspraak in pachtzaken en de concentratie van de appelzaken bij één hof. Het is echter zeer wel begrijpelijk dat juist ook de deskundige leden aandrongen op het formuleren van expliciete regels, namelijk in die gevallen waarin de agrarische praktijk aan het houvast van zulke regels behoefte heeft. Bovendien is het voor de rechter een deugd om expliciete regels te vermijden als hij de gevolgen van zo’n regel voor de praktijk niet kan overzien. Maar die gevolgen overzien kan de pachtrechter dankzij de deskundige leden juist aanzienlijk beter dan een college zonder zulke leden. Eén goede reden om expliciete regels te vermijden, had de pachtkamer van het hof dus in ieder geval niet of althans in mindere mate.&#13;
Ik heb geen kwantitatief onderzoek gedaan naar de pachtrechtspraak van de laatste jaren, maar het zou mij niet verbazen wanneer ook voor die jaren geldt dat de pachtkamer van het gerechtshof meer dan de gewone civiele kamers van de hoven expliciet regels formuleert en toepast. Ligt het voor de hand dat dit gaat veranderen nu in de sinds 1 september 2007 aan­hangig gemaakte pachtzaken beroep in cassatie mogelijk is? Op het eerste gezicht misschien wel, omdat immers voortaan de Hoge Raad het laatste woord spreekt. Als mijn gedachte ech­ter juist is dat het bij uitstek de deskundige leden zijn die weten op welke punten de agrari­sche praktijk behoefte heeft aan expliciete regels, terwijl hun bijdrage ook wezenlijk is om te kunnen voorzien welke de gevolgen van een bepaalde regel zijn, zou het misschien beter an­ders kunnen gaan. Er lijkt mij veel voor te zeggen dat de pachtkamer van het hof de durf op­brengt om wat betreft de ontwikkeling van het pachtrecht het voortouw te blijven nemen en dus het formuleren van expliciete regels ook in deze nieuwe fase van de pachtrechtspraak niet uit de weg gaat, uiteraard kritisch gevolgd en zo nodig gecorrigeerd door de Hoge Raad. Dat is minder revolutionair dan het misschien klinkt, want een vergelijkbare rolverdeling ziet men tussen de Hoge Raad en de ondernemingskamer van het Amsterdamse hof (eveneens voorzien van deskundige leden) wat betreft onder meer het enquêterecht en het jaarrekening­recht. &#13;
</content><legacyfootnotes/><footnotes><footnote/></footnotes><auteurs>mr. W.L. Valk</auteurs><published>2010-05-01 00:00:00</published><modified>2010-05-01 00:00:00</modified><editiondate>2010-05-01</editiondate><htmlpath>https://denhollander.info/artikel/8478</htmlpath></article>
</articles></edition>