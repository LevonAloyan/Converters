<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2002</searchword><id>4642</id><udhid>UDH:TvAR/4642</udhid><titel>Hoekstra / Sint Anthony Gasthuis (TvAR 2002/5106)</titel><searchwords><searchword>TvAR 6/2002</searchword><searchword>TvAR 2002/5106</searchword><searchword>UDH:TvAR/4642</searchword></searchwords><attachments><attachment><name>2002_nr 6_Rechtspraak_5106.pdf</name><extention>pdf</extention><url>https://denhollander.info/download/4587/ci</url></attachment></attachments><inleiding>[Pachtwet art., 51, 56f]&#13;
&#13;
Vordering tot ontbinding pachtovereenkomst&#13;
ter realisering van niet-landbouwkundige&#13;
bestemming. Voor toewijzing niet&#13;
nodig dat verpachtster zelf die bestemming&#13;
realiseert, maar wel dat haar wil op dat&#13;
bestemmen is gericht; blijken moet van een&#13;
eigen wil van de verpachtster ter zake. In&#13;
casus is van dit laatste niet gebleken. Het&#13;
gaat er niet om of de wil van de Gemeente&#13;
Bolsward op de realisering van de niet-landbouwkundige&#13;
bestemming is gericht. De&#13;
verklaring van verpachtster dat zij medewerking&#13;
wil verlenen aan de realisering van&#13;
de plannen van de Gemeente houdt niet&#13;
meer in dan een instemming daarmee,&#13;
maar zegt niets over de eigen wil van&#13;
verpachtster.&#13;
Het vorenstaande is niet anders nu verpachtster&#13;
toestemming heeft gekregen om&#13;
het verpachte met passering van het voorkeursrecht&#13;
van de pachter aan de Gemeente&#13;
te verkopen.&#13;
De strikte eisen die het hof stelt aan het&#13;
gebleken zijn van de eigen wil van een&#13;
verpachter, lijdt niet tot een onwerkbare&#13;
situatie. Immers een verpachter kan, zo&#13;
nodig met gebruikmaking van het bepaalde&#13;
in artikel 56f Pachtwet, overgaan tot vervreemding&#13;
van het verpachte aan een derde&#13;
die vervolgens de niet-landbouwkundige&#13;
bestemming gaat realiseren en die daartoe&#13;
wèl de weg van artikel 51 Pachtwet kan&#13;
volgen.</inleiding><content>ARREST IN DE ZAAK VAN:&#13;
Rein Hoekstra, wonende te Bolsward,&#13;
appellant,&#13;
procureur: mr. J. van Dijkhuizen,&#13;
tegen&#13;
1. de stichting Sint Anthony Gasthuis, gevestigd&#13;
te Bolsward,&#13;
geïntimeerde,&#13;
procureur: mr. B. Peek.&#13;
2. de Gemeente Bolsward, gevestigd te Bolsward,&#13;
gevoegde partij aan de zijde van geïntimeerde,&#13;
procureur: mr. B. Peek.&#13;
1 Het geding in eerste aanleg&#13;
De pachtkamer van het kantongerecht te&#13;
Sneek heeft op 8 april 1998 en 21 oktober&#13;
1998 tussen partijen vonnissen gewezen, die&#13;
in fotokopie aan dit arrest zijn gehecht en&#13;
naar de inhoud waarvan wordt verwezen.&#13;
2 Het geding in hoger beroep&#13;
2.1 Appellant – hierna ook te noemen: Hoekstra&#13;
– is bij exploot van 16 november 1998,&#13;
met gelijktijdige dagvaarding van geïntimeerde&#13;
– hierna ook te noemen: het Gasthuis –&#13;
voor dit hof, in hoger beroep gekomen van&#13;
genoemde vonnissen, waarbij een comparitie&#13;
van partijen is bepaald respectievelijk de tussen&#13;
het Gasthuis en Hoekstra bestaande&#13;
pachtovereenkomst per 1 december 1998 is&#13;
ontbonden en Hoekstra is veroordeeld tot&#13;
ontruiming van het gepachte, met verklaring&#13;
dat dit vonnis tot zover uitvoerbaar bij voorraad&#13;
is, en partijen is opgedragen zich uit te&#13;
laten als in het vonnis nader overwogen.&#13;
2.2. Nadat de Gemeente Bolsward – hierna&#13;
ook te noemen: de Gemeente – bij incidentele&#13;
conclusie had gevorderd in de hoofdzaak te&#13;
worden toegelaten als gevoegde partij en&#13;
zowel Hoekstra als het Gasthuis in de gelegenheid&#13;
waren gesteld zich over die vordering&#13;
uit te laten – van welke mogelijkheid Hoekstra&#13;
ook gebruik heeft gemaakt – heeft het hof&#13;
bij arrest van 6 juli 1999 die vordering toegewezen&#13;
en de Gemeente toegelaten als gevoegde&#13;
partij aan de zijde van het Gasthuis.&#13;
2.3 Bij memorie van grieven zijn vervolgens&#13;
na te melden grieven aangevoerd, met conclusie&#13;
dat het hof de vonnissen, waarvan beroep,&#13;
zal vernietigen en, opnieuw rechtdoende, het&#13;
Gasthuis niet-ontvankelijk in haar vorderingen&#13;
zal verklaren dan wel die vorderingen zal&#13;
afwijzen, met veroordeling van het Gasthuis&#13;
in de proceskosten van beide instanties.&#13;
2.4 Bij memorie van antwoord is verweer&#13;
gevoerd met conclusie dat het hof de grieven&#13;
zal verwerpen en het vonnis van 21 oktober&#13;
1998, waarvan beroep, zal bekrachtigen, zo&#13;
nodig onder aanvulling of verbetering van de&#13;
gronden, met veroordeling van Hoekstra in&#13;
de proceskosten van beide instanties.&#13;
2.5 Ter zitting van het hof van 10 januari 2000&#13;
is de zaak vervolgens bepleit, voor Hoekstra&#13;
door mr. A.J. Boonstra, advocaat te Groningen,&#13;
en voor het Gasthuis en de Gemeente&#13;
door mr. N.S. Commijs, advocaat te Rotterdam,&#13;
beiden mede aan de hand van pleitnotities.&#13;
2.6 Daarna hebben partijen de stukken, waaronder&#13;
de pleitnotities van de advocaten, aan&#13;
het hof overgelegd voor het wijzen van arrest.&#13;
3 De grieven&#13;
De grieven luiden:&#13;
I. (vonnissen d.d. 8 april 1998 en 21 oktober&#13;
1998) De bestreden vonnissen zijn in strijd&#13;
met artikel 67, lid 1, Wetboek van Burgerlijke&#13;
Rechtsvordering.&#13;
II. (vonnissen d.d. 8 april 1998 en 21 oktober&#13;
1998) De pachtkamer van het kantongerecht&#13;
is ten onrechte niet tot eenzelfde conclusie&#13;
gekomen als het pachthof in het tussen partijen&#13;
gewezen arrest d.d. 16 september 1997.&#13;
III. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen: “Nu Hoekstra zijnerzijds niet&#13;
heeft aangevoerd dat hij enig belang heeft bij&#13;
gedeeltelijke ontbinding zal de pachtkamer&#13;
– zo tot ontbinding en ontruiming wordt&#13;
beslist – de primaire vordering sub a toewijzen.”&#13;
IV. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen (r.o. 3.3.2): “Onvoldoende is door&#13;
Hoekstra betwist, dat het verpachte door de&#13;
gemeente Bolsward zal worden bestemd tot&#13;
niet tot de landbouw betrekkelijke doelen, te&#13;
weten wegenaanleg en woningbouw. De pachtkamer&#13;
acht die bestemmingen gezien hun aard&#13;
in overeenstemming met het algemeen belang.”&#13;
V. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen (r.o. 3.3.2): “Aangenomen mag&#13;
ook worden, dat er – zo daar al geen sprake&#13;
van is – op relatief korte termijn sprake zal&#13;
zijn van onherroepelijk goedgekeurde bestemmingsplannen,&#13;
waarmee die doelstellingen in&#13;
overeenstemming zijn. Dat sprake is van een&#13;
bestemming in overeenstemming met het&#13;
algemeen belang is dan ook voldoende aannemelijk&#13;
geworden.”&#13;
VI. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen: “Vaststaand is, dat Sint Anthony&#13;
Gasthuis niet zelf de agrarische bestemming&#13;
van het aan Hoekstra verpachte zal realiseren,&#13;
maar dat dit zal geschieden door de gemeente&#13;
Bolsward na overdracht van de eigendom&#13;
door Sint Anthony Gasthuis aan die gemeente.&#13;
Ook onder die omstandigheid wordt voldaan&#13;
aan het vereiste van artikel 51 Pachtwet&#13;
dat op het verpachte een niet-agrarische&#13;
bestemming wordt gerealiseerd, nu immers&#13;
niet noodzakelijk is dat de verpacht(st)er dat&#13;
zelf doet.”&#13;
VII. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen: “De wil van Sint Anthony&#13;
Gasthuis tot bestemming van het verpachte&#13;
voor niet tot de landbouw betrekkelijke&#13;
doelen is in deze procedure in de door haar&#13;
overgelegde schriftelijke verklaring geopenbaard&#13;
en toegelicht.&#13;
Daarin heeft zij ook gesteld, wat haar belang&#13;
bij het realiseren van die bestemmingen is.&#13;
Dat dit door haar gestelde belang er is, is in&#13;
onvoldoende mate door Hoekstra bestreden.&#13;
Voorts heeft zij ter uitvoering van die wil&#13;
gezamenlijk met de gemeente Bolsward handelingen&#13;
verricht, die de realisering van de&#13;
bestemming mogelijk moeten maken, zoals&#13;
het indienen van verzoeken ex artikel 56f&#13;
Pachtwet bij de grondkamer, voorafgaande&#13;
aan en noodzakelijk voor de overdracht van&#13;
de eigendom aan de gemeente Bolsward.”&#13;
VIII. (vonnis d.d. 21 oktober 1998) Ten&#13;
onrechte heeft de pachtkamer van het kantongerecht&#13;
overwogen: “Tenslotte blijkt, dat zij al&#13;
geruime tijd in onderhandeling is met Hoekstra&#13;
teneinde een beëindiging van de pachtovereenkomst&#13;
te bereiken en dat zij in het&#13;
kader daarvan een vervangende boerderij aan&#13;
Hoekstra heeft aangeboden, terwijl de gemeente&#13;
Bolsward instaat voor verdere aan&#13;
Hoekstra te verrichten betalingen.”&#13;
IX. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen: “De pachtkamer komt dan ook&#13;
tot het oordeel dat Sint Anthony Gasthuis in&#13;
genoegzame mate aannemelijk gemaakt heeft&#13;
dat haar wil ook is gericht op het dienstbaar&#13;
maken van het verpachte aan de door haar&#13;
gestelde niet-landbouwkundige doeleinden en&#13;
dat zij inmiddels door haar verrichte daden&#13;
genoegzaam aannemelijk gemaakt heeft dat&#13;
dit voornemen ernstig gemeend is.”&#13;
X. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen: “Daarbij dient tevens overwogen&#13;
te worden dat Hoekstra niet heeft gesteld, terwijl&#13;
dat ook niet is gebleken, dat Sint Anthony&#13;
Gasthuis het verpachte na beëindiging van&#13;
de pachtovereenkomst anders dan op de door&#13;
haar gestelde wijze wil gaan gebruiken. Met&#13;
name is niet gebleken dat Sint Anthony Gasthuis&#13;
middels deze procedure slechts wil bereiken&#13;
dat de bedoelde onroerende zaken pachtvrij&#13;
worden om vervolgens daarmee anders te&#13;
handelen dan door haar in deze procedure&#13;
wordt gesteld. Het vorenstaande leidt tot het&#13;
oordeel, dat de vordering tot ontbinding van&#13;
de pachtovereenkomst en ontruiming van het&#13;
gepachte, zoals deze sub a primair is geformuleerd,&#13;
kan slagen.”&#13;
XI. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen: “De pachtkamer acht voorts voldoende&#13;
aannemelijk gemaakt, dat Sint Anthony&#13;
Gasthuis er belang bij heeft, dat de ontbinding&#13;
van de pachtovereenkomst wordt uitgesproken&#13;
per een zo vroeg mogelijk gelegen&#13;
datum, nu aannemelijk is, dat de (voorbereidende)&#13;
werkzaamheden dienen aan te vangen.&#13;
Blijkens haar niet voldoende gemotiveerd&#13;
weersproken stellingen is de gemeente Bolsward&#13;
in staat – en bestaat daartoe ook noodzaak&#13;
– om op korte termijn te beginnen met&#13;
de realisering van de rondweg en/of de&#13;
woningbouw. Dat belang dient te prevaleren&#13;
boven het door Hoekstra aangevoerde belang&#13;
bij ontbinding en ontruiming per latere&#13;
datum, te weten het verkrijgen van meer tijd&#13;
om zijn veeteeltbedrijf te verplaatsen.”&#13;
XII. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
overwogen: “De pachtkamer onderkent&#13;
daarbij, dat de hierbij te nemen beslissing&#13;
op korte termijn tot ontruiming van de weidegrond&#13;
door Hoekstra zal (kunnen) leiden.&#13;
De pachterkamer is echter van oordeel, dat&#13;
Hoekstra redelijkerwijs al geruime tijd heeft&#13;
kunnen voorzien dat op enig moment ontbinding&#13;
van de pachtovereenkomst en ontruiming&#13;
van de weidegrond zou gaan plaats vinden.&#13;
Het is de pachtkamer niet gebleken, dat&#13;
Hoekstra voldoende pogingen heeft gedaan&#13;
om naar alternatieven te zoeken teneinde zijn&#13;
bedrijf elders voort te zetten, behoudens door&#13;
te onderhandelen met Sint Anthony Gasthuis&#13;
over de twee door Sint Anthony Gasthuis aan&#13;
hem aangeboden pachtbedrijven. Ook is door&#13;
hem geen enkele concrete termijn genoemd,&#13;
welke hij zou behoeven om elders een bedrijf&#13;
te verwerven.”&#13;
XIII. (vonnis d.d. 21 oktober 1998) Ten onrechte&#13;
heeft de pachtkamer van het kantongerecht&#13;
de ontbindings- en ontruimingsdatum&#13;
op 1 december 1998 bepaald.&#13;
XIV. (vonnissen d.d. 8 april 1998 en 21 oktober&#13;
1998) Ten onrechte heeft de pachtkamer&#13;
van het kantongerecht de vorderingen van&#13;
eiseres, thans geïntimeerde, niet direct afgewezen.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– bij op 28 juni 1952 schriftelijk vastgelegde&#13;
pachtovereenkomst, goedgekeurd door de&#13;
grondkamer voor Friesland op 28 juli 1952, is&#13;
door het Gasthuis aan de vader van Hoekstra&#13;
verpacht de hoeve “Groot Aegward” te Bolsward,&#13;
destijds groot 40.34.05 ha;&#13;
– deze pachtovereenkomst is ingegaan op&#13;
5 maart 1952 voor de landerijen en op 12 mei&#13;
1952 voor de gebouwen;&#13;
– bij overeenkomst van 12 september 1977 is&#13;
Hoekstra als pachter in de plaats van zijn&#13;
vader gesteld;&#13;
– op 28 maart 1991 is door het Gasthuis het&#13;
perceel Bolsward, sectie B, nummer 5757,&#13;
groot 0.95.00 ha, met de daarop staande&#13;
gebouwen (woning en bedrijfsgebouwen), erf&#13;
en verder toebehoren aan Hoekstra in eigendom&#13;
overgedragen;&#13;
– voorts is met betrekking tot een oppervlakte&#13;
van 7.83.35 ha in september 1991 de pacht&#13;
beëindigd en is deze grond door het Gasthuis&#13;
in eigendom overgedragen aan de gemeente&#13;
Bolsward ten behoeve van het daarop realiseren&#13;
van woningbouw (het bestemmingsplan&#13;
“Fûgelkrite I”);&#13;
– sindsdien had de onderhavige pachtovereenkomst&#13;
nog betrekking op de percelen kadastraal&#13;
bekend gemeente Bolsward, sectie B,&#13;
nummers 499, 500, 4209, 4210, 4212, 5213,&#13;
5214, 5227, 5228, 5229, 5759, 5760, 5761,&#13;
5762, 6158, 6159 en 6160, totaal groot&#13;
32.37.13 ha;&#13;
– voormelde grond werd geheel als grasland&#13;
gebruikt en is in één blok gelegen;&#13;
– Hoekstra is 56 jaar, gehuwd en heeft 3 kinderen,&#13;
waarvan de oudste een 32-jarige zoon&#13;
is, die de Middelbare Landbouwschool en&#13;
aansluitend twee jaar Hogere Landbouwschool&#13;
heeft gevolgd; deze zoon is de beoogde&#13;
bedrijfsopvolger; Hoekstra heeft daarnaast&#13;
nog twee dochters die geen van beiden, evenmin&#13;
als hun partners, in de landbouw werkzaam&#13;
zijn;&#13;
– Hoekstra exploiteert in maatschap met zijn&#13;
zoon een melkveebedrijf en een schapenhouderij;&#13;
hij beschikt over een melkquotum van&#13;
329.504 kilogram; zijn veestapel bestaat uit&#13;
60 stuks melkvee, 50 stuks jongvee, 90 schapen&#13;
met bijbehorende lammeren, alsmede&#13;
2 geiten;&#13;
– Hoekstra beschikt onder meer over een ligboxenstal&#13;
met plaats voor 104 stuks grootvee;&#13;
– een gedeelte ter grootte van 2.09.68 ha is&#13;
begrepen in het bestemmingsplan “Rondweg”,&#13;
dat inmiddels onherroepelijk vaststaat;&#13;
deze grond is bestemd voor de aanleg van een&#13;
weg c.a.;&#13;
– een gedeelte ter grootte van 23.58.51 ha is&#13;
begrepen in het bestemmingsplan “Fûgelkrite&#13;
1998”, welk plan in verband met een nog voor&#13;
de Afdeling bestuursrechtspraak van de Raad&#13;
van State aanhangige beroepsprocedure nog&#13;
niet onherroepelijk vaststaat; dit gedeelte is&#13;
bestemd voor woningbouw, groenvoorzieningen&#13;
en verkeersdoeleinden;&#13;
– buiten beide voornoemde bestemmingsplannen&#13;
resteert van het door Hoekstra van het&#13;
Gasthuis gepachte object nog een oppervlakte&#13;
van ongeveer 7 ha, die gelegen is ten Oosten&#13;
van de rondweg;&#13;
– met betrekking tot de hiervoor genoemde&#13;
23.58.51 ha heeft de Centrale Grondkamer bij&#13;
beschikking van 17 juli 1998 bevestigd de&#13;
beschikking van de grondkamer Noord van&#13;
6 april 1998, waarbij op een daartoe strekkend&#13;
verzoek van het Gasthuis en de Gemeente als&#13;
bedoeld in artikel 56f, lid 2, van de Pachtwet&#13;
is vastgesteld dat het aannemelijk is dat de&#13;
Gemeente de desbetreffende grond voor&#13;
andere dan landbouwkundige doeleinden zal&#13;
gebruiken of doen gebruiken;&#13;
– de ontbinding van de tussen Hoekstra en&#13;
het Gasthuis bestaande pachtovereenkomst&#13;
bij het vonnis van 21 oktober 1998 betreft de&#13;
gehele oppervlakte daarvan, te weten 32.37.13&#13;
ha; dit vonnis is wat betreft de daarbij uitgesproken&#13;
ontbinding en ontruiming uitvoerbaar&#13;
bij voorraad verklaard;&#13;
– het Gasthuis heeft op 5 oktober 1998 de tot&#13;
het onderhavige pachtobject behorende gronden,&#13;
voorzover begrepen in de bestemmingsplannen&#13;
“Rondweg” en “Fûgelkrite 1998”&#13;
(totaal 25.68.19 ha) aan de Gemeente in eigendom&#13;
overgedragen;&#13;
– na het vonnis van 21 oktober 1998, waarvan&#13;
beroep, heeft de Gemeente de geplande rondweg&#13;
aangelegd en is zij begonnen met het&#13;
bouwrijp maken van het eerste gedeelte&#13;
(ongeveer 7.50 ha) van het bestemmingsplan&#13;
“Fûgelkrite 1998”; de rest van de grond heeft&#13;
zij om niet aan Hoekstra in gebruik gegeven.&#13;
5 Beoordeling van het geschil in&#13;
hoger beroep&#13;
5.1 Het hof verwijst allereerst naar hetgeen is&#13;
overwogen in rechtsoverweging 4.10 van zijn&#13;
in het incident tot voeging tussen partijen&#13;
gewezen arrest van 6 juli 1999. Dit impliceert&#13;
dat bij de thans te geven beslissing de wensen&#13;
en belangen van de Gemeente geen rol spelen.&#13;
5.2 Uit hetgeen is overwogen in zijn tussen&#13;
Hoekstra en het Gasthuis gewezen arrest van&#13;
16 september 1997 volgt, dat voor toewijzing&#13;
van een vordering ex artikel 51 van de Pachtwet&#13;
als hier aan de orde weliswaar niet noodzakelijk&#13;
is dat de verpachtster de desbetreffende&#13;
niet-landbouwkundige bestemming zelf&#13;
realiseert, maar wel dat de wil van de verpachter&#13;
op dat bestemmen is gericht. Dit impliceert&#13;
dat moet blijken van een eigen wil van&#13;
de verpachter ter zake. Of daarvan in een concreet&#13;
geval sprake is, zal moeten volgen uit de&#13;
feiten en omstandigheden zoals deze ten processe&#13;
naar voren zijn gekomen. Onvoldoende&#13;
is in elk geval de enkele verklaring van de verpachter&#13;
dat hij de niet-landbouwkundige&#13;
bestemming wenst c.q. wil medewerken aan&#13;
de realisering daarvan door een derde.&#13;
5.3 In zijn laatstgenoemd arrest heeft het hof&#13;
vervolgens geoordeeld dat uit het in dat&#13;
geding door het Gasthuis aangevoerde niet&#13;
volgt dat van een eigen wil harerzijds als&#13;
bedoeld sprake was. Het hof overwoog daarbij&#13;
dat omtrent enig belang of enige betrokkenheid&#13;
van het Gasthuis bij de niet-landbouwkundige&#13;
bestemming niets was gesteld&#13;
of anderszins naar voren was gekomen.&#13;
5.4 Gelet op het vorenstaande, ligt thans de&#13;
vraag voor of in dit geding anders moet worden&#13;
geoordeeld.&#13;
5.5 Het hof is van oordeel dat voormelde&#13;
vraag ontkennend moet worden beantwoord.&#13;
5.6 Uit het ten processe aangevoerde volgt in&#13;
genoegzame mate dat de wil van de Gemeente&#13;
op de realisering van de niet-landbouwkundige&#13;
bestemming is gericht, maar daar gaat het&#13;
in casu niet om. En evenmin is voor een oordeel&#13;
over de te dezen relevante wil van het&#13;
Gasthuis van belang of de desbetreffende&#13;
bestemmingen al dan niet in overeenstemming&#13;
zijn met het algemeen belang c.q. of voor de&#13;
realisering daarvan al dan niet alle grond in&#13;
geschil al direct nodig is en of Hoekstra al dan&#13;
niet belang heeft bij een slechts gedeeltelijk&#13;
toewijzen van de vorderingen tot ontbinding&#13;
en ontruiming.&#13;
5.7 De verklaring van het Gasthuis dat zij&#13;
medewerking wil verlenen aan de (realisering&#13;
van de) plannen van de Gemeente tot de aanleg&#13;
van een rondweg en een woonwijk op het&#13;
gepachte, met de toevoeging dat zij van&#13;
mening is dat door de aanleg van de weg de&#13;
verkeersafwikkeling in Bolsward zal verbeteren&#13;
en dat de te bouwen woningen noodzakelijk&#13;
zijn om te voldoen aan de vraag naar&#13;
nieuwbouw, houdt niet meer in dan een&#13;
instemming met hetgeen de Gemeente ter&#13;
zake tot stand wil brengen en een kennelijk&#13;
onderschrijven van de daaraan ten grondslag&#13;
liggende motieven. Het zegt echter niets over&#13;
de eigen wil van het Gasthuis en geeft niet aan&#13;
dat die wil, de wil van de Gemeente weggedacht,&#13;
zelfstandig op (de realisering van) de in&#13;
het geding zijnde bestemmingen gericht is.&#13;
Van een eigen belang van het Gasthuis daarbij,&#13;
waaruit haar wil tot die bestemmingen als&#13;
zodanig zou kunnen worden afgeleid, is niet&#13;
gebleken noch is deze in voldoende mate aannemelijk&#13;
geworden.&#13;
5.8 Het vorenstaande is niet anders door het&#13;
– met succes – indienen van een verzoek bij de&#13;
grondkamer als bedoeld in artikel 56f, lid 2,&#13;
van de Pachtwet, nu de strekking daarvan niet&#13;
verder gaat dan het op rechtsgeldige wijze&#13;
kunnen ontgaan van de in artikel 56b van die&#13;
wet bedoelde verplichting.&#13;
Hetzelfde geldt ten aanzien van andere verrichtingen&#13;
van het Gasthuis, die te duiden zijn&#13;
als medewerking aan de realisering van de&#13;
plannen van de Gemeente; ook daaruit volgt&#13;
immers geen eigen op die realisering gerichte&#13;
wil als hier vereist.&#13;
5.9 Niet van belang te dezen acht het hof tenslotte&#13;
dat het Gasthuis al geruime tijd in&#13;
onderhandeling met Hoekstra is, geheel in het&#13;
midden gelaten of daarbij al dan niet een&#13;
genoegzaam aanbod is gedaan alsmede aan&#13;
wie – in overwegende mate – te wijten is dat&#13;
tot nu toe geen overeenstemming kon worden&#13;
bereikt.&#13;
5.10 Het hiervoor overwogene impliceert dat&#13;
het hof strikte eisen stelt aan het gebleken zijn&#13;
van de in artikel 51 van de Pachtwet bedoelde&#13;
wil van de verpachter. Zulks zal in veel gevallen&#13;
medebrengen dat – net zoals in casu –&#13;
moet worden geoordeeld dat die wil niet is&#13;
gebleken, althans onvoldoende aannemelijk is&#13;
geworden. Een onwerkbare situatie brengt&#13;
zulks evenwel niet mee nu de wet voldoende&#13;
mogelijkheid biedt om alsdan, zulks zo nodig&#13;
met gebruikmaking van het bepaalde in artikel&#13;
56f van de Pachtwet, over te gaan tot vervreemding&#13;
van het verpachte aan een derde die ver-&#13;
volgens de niet-landbouwkundige bestemming&#13;
gaat realiseren en die daartoe wèl de weg van&#13;
artikel 51 van genoemde wet kan volgen.&#13;
5.11 Het ontgaat het hof waarom het Gasthuis,&#13;
mede gelet op de inhoud van ’s hofs&#13;
arrest van 16 september 1997, de sub 5.10 aangegeven&#13;
werkwijze niet heeft gevolgd, hetgeen&#13;
temeer klemt nu zij samen met de Gemeente&#13;
wèl – en met het gewenste resultaat – het verzoek&#13;
ex artikel 56f, lid 2, van de Pachtwet&#13;
heeft ingediend.&#13;
5.12 Gelet op al het vorenstaande, kan bespreking&#13;
van grief I achterwege blijven. De grieven&#13;
II, VII, IX en XIV zijn gegrond. Grief IV&#13;
treft doel voorzover Hoekstra daarmee&#13;
betoogt dat hij niet heeft betwist dat de&#13;
Gemeente de niet-landbouwkundige bestemmingen&#13;
wil realiseren; met grief VI komt&#13;
Hoekstra terecht op tegen de algemeen gestelde&#13;
overweging dat “wordt” voldaan aan het&#13;
vereiste van artikel 51 Pachtwet. De overige&#13;
grieven behoeven geen bespreking.&#13;
6 Slotsom&#13;
6.1 De vonnissen, waarvan beroep, moeten&#13;
worden vernietigd en het door het Gasthuis&#13;
gevorderde moet alsnog worden afgewezen.&#13;
6.2 Het Gasthuis moet als de in het ongelijk&#13;
gestelde partij worden veroordeeld in de proceskosten&#13;
van beide instanties.&#13;
7 Beslissing&#13;
Het hof, rechtdoende in hoger beroep:&#13;
vernietigt het door de pachtkamer van het&#13;
kantongerecht te Sneek tussen het Gasthuis en&#13;
Hoekstra gewezen vonnissen van 8 april 1998&#13;
en 21 oktober 1998, waarvan beroep,&#13;
en opnieuw rechtdoende:&#13;
wijst het door het Gasthuis gevorderde alsnog&#13;
af;&#13;
veroordeelt het Gasthuis in de in beide instanties&#13;
tussen partijen gevallen proceskosten, aan&#13;
de zijde van Hoekstra tot heden begroot voor&#13;
de eerste aanleg op ƒ 1000,– en voor het hoger&#13;
beroep op ƒ 490,15 voor verschotten en ƒ 5.100&#13;
voor salaris van de procureur.</content><legacyfootnotes/><footnotes><footnote/></footnotes><auteurs/><published>2002-06-01 00:00:00</published><modified>2000-02-08 00:00:00</modified><editiondate>2002-06-01</editiondate><htmlpath>https://denhollander.info/artikel/4642</htmlpath></article>
</articles></edition>