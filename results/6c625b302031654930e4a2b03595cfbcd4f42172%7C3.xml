<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2012</searchword><id>9807</id><udhid>UDH:TvAR/9807</udhid><titel>Rechtspraak 5685. Krämer-Cent / Hettelaar (TvAR 2012/5685)</titel><searchwords><searchword>TvAR 4/2012</searchword><searchword>TvAR 2012/5685</searchword><searchword>UDH:TvAR/9807</searchword></searchwords><attachments><attachment><name>TvAR2012_04_06_5685.pdf</name><extention>pdf</extention><url>https://denhollander.info/download/8503/ci</url></attachment></attachments><inleiding>Bewijs van minnelijke indeplaatststelling door getuigen en betaling door opvolger aan verpachter. Ontruiming door verpachter met dwangsom. &#13;
</inleiding><content>1 Het geding in eerste aanleg &#13;
Voor het geding in eerste aanleg verwijst het hof naar de in­houd van de vonnissen van 16 december 2009 en 1 septem­ber 2010, die de pachtkamer van de rechtbank Zutphen, sec­tor kanton, locatie Oude IJsselstreek, tussen appellanten (hierna ook te noemen: Krämer-Cent en Cent) als gedaagden in conventie en eisers in reconventie en geïntimeerde (hierna ook te noemen: Hettelaar) als eiser in conventie en verweer­der in reconventie heeft gewezen. Van genoemd vonnis van 1 september 2010 is een fotokopie aan dit arrest gehecht. &#13;
2 Het geding in hoger beroep &#13;
2.1 Het verloop van de procedure blijkt uit: &#13;
––de dagvaarding in hoger beroep van 21 september 2010; &#13;
––de memorie van grieven; &#13;
––de memorie van antwoord, onder meer blijkens haar conclusie tevens houdende incidenteel hoger beroep; &#13;
––de pleidooien overeenkomstig de pleitnotities van mrs. Van Mierlo en Buysrogge. &#13;
2.2 Bij gelegenheid van de pleitzitting heeft het hof arrest bepaald. &#13;
3 De vaststaande feiten &#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast. &#13;
3.2 Krämer-Cent en Cent zijn thans eigenaar van respectie­velijk het perceel kadastraal bekend gemeente Gendringen, sectie H, nummer 583, ter grootte van 2.12.00 ha en het aan­grenzende perceel van dezelfde kadastrale gemeente en sec­tie, nummer 582, ter grootte van 1.79.20 ha (hierna: de per­celen). De percelen waren aanvankelijk beide eigendom van een of meer leden van de familie Zwiekhorst (hierna: Zwiekhorst). Krämer-Cent heeft in 2006 de percelen verkre­gen uit de nalatenschap van het laatst overgebleven lid van bedoelde familie. Bij akte van levering van 20 oktober 2009 is de eigendom van het perceel met nummer 582 door haar overgedragen aan Cent. &#13;
3.3 De vader van Hettelaar (hierna: Hettelaar sr.) heeft in of omstreeks 1980 met toestemming van Zwiekhorst de per­celen ten behoeve van zijn melkveebedrijf in gebruik geno­men, aanvankelijk als grasland. Vanaf 1991 heeft Hettelaar sr. samen met Hettelaar zijn bedrijf in maatschapsverband &#13;
voortgezet. Met ingang van 1 januari 1999 is de maatschap tussen Hettelaar sr. en Hettelaar ontbonden en heeft Hette­laar het bedrijf voortgezet. &#13;
3.4 Hettelaar sr. voldeed als tegenprestatie voor het gebruik jaarlijks een bedrag van ƒ 3.000,- aan Zwiekhorst. Van­af 1991 vonden de betalingen plaats door Hettelaar. Vanaf 2006 tot 2009 heeft Hettelaar jaarlijks € 1.362,- voldaan op het rekeningnummer van Krämer-Cent. &#13;
3.5 In het voorjaar van 2009 heeft Cent de percelen in ge­bruik genomen, gras ingezaaid, &#13;
een afrastering geplaatst en beplantingen aangebracht. &#13;
4 De motivering van de beslissing in hoger beroep &#13;
4.1 In dit geding heeft Hettelaar in conventie vastlegging van een pachtovereenkomst gevorderd en ontruiming van de percelen, met nevenvorderingen. Bij het vonnis van 1 sep­tember 2010 heeft de pachtkamer in eerste aanleg wat be­treft beide percelen een pachtovereenkomst vastgelegd tus­sen Cent als verpachter en Hettelaar als pachter en heeft zij Cent bevolen de percelen te ontruimen. &#13;
4.2 Met grief 1 stellen Krämer-Cent en Cent zich op het standpunt dat (in ieder geval) niet juist is dat ook wat betreft het perceel met nummer 583 een pachtovereenkomst is vast­gelegd tussen Cent en Hettelaar, omdat immers niet Cent maar Krämer-Cent eigenaar van dat perceel is. Deze grief slaagt, evenals de overeenkomstige grief in het inciden­teel beroep (memorie van antwoord, reactie op grief 1 in het principaal beroep en conclusie op p. 5). Ook grief 3 slaagt. Bij het vonnis (of arrest) waarbij een pachtovereenkomst wordt vastgelegd, behoort de inhoud van de overeenkomst zo nauwkeurig mogelijk te worden omschreven, onder meer wat betreft het ingangstijdstip en de overeengekomen duur. &#13;
4.3 Vervolgens zal het hof de toewijsbaarheid van de vorde­ring van Hettelaar opnieuw beoordelen, met inachtneming van hetgeen partijen zowel in eerste aanleg als in hoger be­roep naar voren hebben gebracht. &#13;
4.4 In het licht van zijn stellingen bij memorie van antwoord onder 1 moet de vordering van Hettelaar – overeenkomstig hetgeen het hof bij gelegenheid van de pleitzitting aan par­tijen reeds heeft voorgehouden – aldus worden uitgelegd dat hij (naast ontruiming) vastlegging vordert van een pacht­overeenkomst met ingang van het seizoen 1980 en voor on­bepaalde tijd tussen Zwiekhorst als verpachter en Hettelaar sr. als pachter en van een pachtwijzigingsovereenkomst per 1 januari 1999 waarbij Hettelaar in de plaats van zijn vader is gesteld. &#13;
4.5 Tussen partijen is niet in geschil dat Hettelaar sr. met toestemming van Zwiekhorst de percelen ten behoeve van zijn melkveebedrijf in gebruik had en evenmin dat deze voor dat gebruik betaalde. Daarmee staat vast dat tussen Hettelaar sr. en Zwiekhorst een pachtverhouding bestond. Tussen partijen is wel in geschil of Hettelaar minnelijk in de plaats van zijn vader is gesteld. Zijn standpunt dat dit het ge­val is, grondt Hettelaar zowel op de stelling dat alles altijd in goed overleg met Zwiekhorst plaatsvond en dat Zwiek­horst ook van de bedrijfsopvolging wist, als op de stelling dat Krämer-Cent in 2006 haar rekeningnummer aan hem heeft opgegeven, waaruit hij haar instemming met zijn posi­tie van pachter afleidt. &#13;
4.6 Krämer-Cent en Cent hebben zowel de ene als de ande­re stelling betwist. Wat betreft de door Hettelaar gestelde in­stemming van Zwiekhorst mogen aan die betwisting geen nadere eisen worden gesteld, omdat het immers feiten be­treft uit de periode voordat zij zelf bij de pachtverhouding waren betrokken. Onvolledig bewijs van de instemming van Zwiekhorst ligt besloten in de omstandigheid dat Het­telaar vanaf 1999 de pachtprijs vanaf zijn bankrekening aan Zwiekhorst voldeed. Hettelaar dient dit onvolledig bewijs te vervolmaken door het horen van getuigen, bijvoorbeeld hemzelf en Hettelaar sr. &#13;
4.7 Indien Hettelaar in het zojuist bedoelde bewijs niet zou slagen, is van belang zijn stelling dat Krämer-Cent in 2006 (met het oog op de betaling van de pachtprijs) haar reke­ningnummer aan hem heeft opgegeven. Indien Krämer- Cent, die volgens haar mededelingen ter gelegenheid van de pleitzitting in hoger beroep wist van het (voorafgaande) ge­bruik door Hettelaar sr., inderdaad haar rekeningnummer aan Hettelaar heeft opgegeven, volgt daaruit haar instem­ming met een voortzetting van de pacht door Hettelaar in plaats van Hettelaar sr. Door Krämer-Cent wordt echter be­twist dat zij haar rekeningnummer aan Hettelaar heeft gege­ven; volgens haar heeft zij dat nummer aan Hettelaar sr. op­gegeven en – zo begrijpt het hof – heeft zij vervolgens niet opgemerkt dat zij betalingen ontving van Hettelaar in plaats van Hettelaar sr. Aldus is haar betwisting voldoende gemo­tiveerd. Het hof zal aan Hettelaar (tegelijk met het onder 4.6 bedoelde bewijs) te bewijzen opdragen dat Krämer-Cent haar rekeningnummer aan hem heeft opgegeven. &#13;
4.8 Krämer-Cent en Cent hebben in reconventie onder meer vergoeding gevorderd van de kosten van het aanbrengen van een afrastering, het inzaaien van gras en het uitdiepen van een sloot, door hen aangeduid als de kosten van herstel van de percelen in oorspronkelijke staat. Bovendien hebben zij gevorderd dat Hettelaar de percelen zal ontruimen, ter vrije beschikking van hen (hun eis in reconventie onder 3). Zij hebben echter ten onrechte niet toegelicht op welke wijze de door hen erkende pachtovereenkomst met Hettelaar sr. tot een einde is gekomen. Ook indien Hettelaar zowel in het on­der 4.6 als het onder 4.7 bedoelde bewijs niet slaagt, kunnen Krämer-Cent en Cent daarom op vergoeding van de door hen gemaakte kosten geen aanspraak maken. In dat geval kunnen zij evenmin aanspraak maken op oplevering van de dan aan Hettelaar sr. verpachte percelen. De vordering in re­conventie is derhalve hoe dan ook niet toewijsbaar. &#13;
4.9 De memorie van antwoord van Hettelaar bevat een ver­meerdering van zijn eis. Hij vordert immers dat aan het be­vel tot ontruiming de zinsnede wordt toegevoegd: “onder meer door de door Cent geplaatste afrasteringen en begroei­ing te verwijderen”. Krämer-Cent en Cent hebben in dit ver­band aangevoerd dat op het gepachte oorspronkelijk een af­rastering en beplantingen aanwezig zijn geweest, die door Hettelaar (of Hettelaar sr.) zijn verwijderd en dat er in ver­band daarmee – zo begrijpt het hof – geen reden is om de door hen bij wijze van eigenrichting aangebrachte afraste­ring en beplantingen te doen verwijderen. Hettelaar erkent dat een oude afrastering is verwijderd, maar voert aan dat dit met instemming van Zwiekhorst heeft plaatsgevonden. Hij ontkent dat hij beplantingen heeft verwijderd, anders dan dode en een per ongeluk met de trekker geraakte boom. Krä­mer-Cent en Cent dragen gelet op hun erkenning van het be­staan van een pachtverhouding (volgens hen met Hettelaar sr.) en de bedoelde eigenrichting de bewijslast van de door hen gestelde verwijdering door Hettelaar van afrastering zonder instemming van Zwiekhorst en van beplantingen, maar hebben geen gespecificeerd bewijsaanbod gedaan. In­geval de vastleggingsvorderingen van Hettelaar toewijsbaar &#13;
zijn, zal het hof daarom tevens de verwijdering bevelen van de door Cent geplaatste afrasteringen en begroeiingen. &#13;
4.10 Indien bij eindarrest vastlegging volgt, is sprake van een pachtprijs in één bedrag voor beide percelen. Anders dan waarvan Krämer-Cent en Cent met hun grief 6 uitgaan, is het niet de taak van de pachtrechter om die prijs te split­sen in verband met de omstandigheid dat beide percelen thans niet langer in één hand zijn. Uiteraard hebben partijen in geval van vastlegging er wel belang bij om te weten wel­ke pachtprijs door Hettelaar aan Krämer-Cent respectieve­lijk aan Cent dient te worden betaald. Het hof zal daarom in bedoeld geval aan de grondkamer in overweging geven om – ter vermijdering van een afzonderlijke procedure tot her­ziening van de pachtprijs in verband met gewijzigde om­standigheden als bedoeld in het tweede lid van artikel 7:333 Burgerlijk Wetboek – bij gelegenheid van de toetsing van de vastgelegde overeenkomsten een pachtprijs voor elk van de beide percelen te bepalen. &#13;
4.11 De slotsom is dat het hof aan Hettelaar bewijs zal op­dragen overeenkomstig hetgeen onder 4.6 en 4.7 is overwo­gen. Iedere verder beslissing zal worden aangehouden. &#13;
5 De beslissing &#13;
Het hof, recht doende in hoger beroep: &#13;
laat Hettelaar toe tot het onder 4.6 en 4.7 bedoelde bewijs; &#13;
bepaalt dat, indien Hettelaar dat bewijs door middel van ge­tuigen wenst te leveren, het verhoor van deze getuigen zal geschieden ten overstaan van het tot raadsheer-commissa­ris benoemde lid van het hof mr. W.L. Valk, in aanwezig­heid van het deskundige lid F.J.A. baron van Verschuer, die daartoe zitting zullen houden in het paleis van justitie aan de Walburgstraat 2-4 te Arnhem en wel op een nader door de raadsheer-commissaris vast te stellen dag en tijdstip; &#13;
bepaalt dat partijen in persoon bij het getuigenverhoor aan­wezig dienen te zijn opdat hun naar aanleiding van de getui­genverklaringen vragen kunnen worden gesteld; &#13;
bepaalt dat Hettelaar het aantal voor te brengen getuigen als­mede de verhinderdagen van partijen, van hun advocaten en van de getuigen zal opgeven op de rol van 5 april 2011, ambtshalve peremptoir, waarna dag en uur van het verhoor (ook indien voormelde opgave van een of meer van partij­en ontbreekt) door de raadsheer-commissaris zullen worden vastgesteld en in beginsel geen uitstel in verband met ver­hinderingen zal worden verleend; &#13;
bepaalt dat Hettelaar overeenkomstig artikel 170 van het Wetboek van Burgerlijke Rechtsvordering de namen en woonplaatsen van de getuigen tenminste een week voor het verhoor aan de wederpartij en de griffier van het hof dient op te geven; &#13;
houdt iedere verdere beslissing aan. &#13;
arrest van de pachtkamer van 8 november 2011 &#13;
1 Het verloop van het geding &#13;
1.1 Voor het geding tot aan het arrest van 22 maart 2011 (hierna: het tussenarrest) verwijst het hof naar dat arrest. &#13;
1.2 Ingevolge het tussenarrest hebben getuigenverhoren plaatsgevonden. &#13;
1.3 Daarna hebben partijen bij memories na enquête het de­bat voortgezet. &#13;
1.4 Ten slotte hebben partijen (andermaal) hun dossiers aan het hof overgelegd voor het wijzen van arrest en heeft het hof arrest bepaald. &#13;
2 De motivering van de beslissing in hoger beroep &#13;
2.1 Bij het tussenarrest heeft het hof Hettelaar toegelaten tot het bewijs van de minnelijke indeplaatsstelling van Het­telaar in de plaats van zijn vader (Hettelaar sr.). Bij die ge­legenheid (tussenarrest onder 4.6) heeft het hof reeds over­wogen dat onvolledig bewijs van de instemming van Zwiekhorst besloten ligt in de omstandigheid dat Hette­laar vanaf 1999 de pachtprijs vanaf zijn bankrekening aan Zwiekhorst voldeed. &#13;
2.2 Hettelaar heeft zichzelf, Hettelaar sr. en zijn echtgenote B.M. Hettelaar-Reusen als getuigen doen horen. Wat betreft de partijgetuigenverklaring van Hettelaar geldt dat die ver­klaring overeenkomstig artikel 164 lid 2 Wetboek van Bur­gerlijke Rechtsvordering slechts aanvullend bewijs kan op­leveren en dat aanvullende bewijzen voorhanden moeten zijn die de partijgetuigenverklaring voldoende geloofwaar­dig maken. &#13;
2.3 Hettelaar heeft verklaard dat hij en zijn vader eind de­cember 1999 met “Til” (Mathilda Christina Catharina) Zwiekhorst over de bedrijfsopvolging hebben gesproken en dat zij daarmee blij was. Volgens Hettelaar heeft hij gezegd dat Zwiekhorst alles in het vervolg met hem kon bespre­ken in plaats van met zijn vader. Een en ander impliceert de instemming van Zwiekhorst met de indeplaatsstelling van Hettelaar in plaats van zijn vader. Hettelaar sr. heeft ver­klaard dat toen de bedrijfsopvolging definitief werd hij en zijn zoon dat de volgende dag bij Zwiekhorst zijn gaan zeg­gen. Details herinnert hij zich niet, maar wel dat Zwiekhorst blij was met wat hij en zijn zoon kwamen zeggen. Hettelaar- Reusen heeft verklaard dat zij wat betreft de bedrijfsopvol­ging geen concrete herinneringen heeft, zodat haar verkla­ring geen gewicht in de schaal legt. &#13;
2.4 De omstandigheid dat Hettelaar vanaf 1999 de pachtprijs vanaf zijn bankrekening aan Zwiekhorst voldeed en de ver­klaring van Hettelaar sr. leveren aanvullende bewijzen op die de partijgetuigenverklaring van Hettelaar voldoende ge­loofwaardig maken. &#13;
2.5 Tegenover dit bewijs staat hetgeen de getuigen in con­tra-enquête hebben verklaard, namelijk Krämer-Cent en Cent, alsmede hun broer H.G. Cent, hun neef R.B.A. Cent en A.J. van Uem. Voor al deze getuigen geldt dat zij heb­ben verklaard over feiten die slechts indirect voor het be­wijsthema van belang zijn, zoals dat (de familie) Zwiekhorst geen langdurige verplichtingen ten opzichte van een pachter wenste en dat er irritaties waren over het optreden van Het­telaar sr. of Hettelaar. Ook voor de verklaring van Krämer- Cent dat zij van Zwiekhorst eind 1999 niets heeft gehoord over een gesprek met Hettelaar sr. en Hettelaar, hoewel zij toen bij Zwiekhorst is geweest in verband met de voorberei­dingen voor de kerst en men haar alles van belang vertelde, geldt dat dit niet meer dan een indirecte aanwijzing voor de beoordeling van het bewijsthema oplevert. &#13;
2.6 Aldus is het tegenbewijs van onvoldoende gewicht om aan de geloofwaardigheid van het bewijs te kunnen afdoen. In dit verband acht het hof van wezenlijke betekenis dat de verklaringen van Hettelaar en Hettelaar sr. steun vinden in een objectief gegeven, namelijk dat Hettelaar vanaf 1999 de pachtprijs vanaf zijn bankrekening voldeed aan Zwiekhorst (zonder dat blijkt dat daartegen van de zijde van Zwiekhorst bezwaar is gemaakt). &#13;
2.7 Daarmee is vast komen te staan dat Hettelaar eind de­cember 1999 (niet per 1 januari 1999, zoals Hettelaar eerder heeft gesteld) minnelijk in de plaats van zijn vader is gesteld. Bij die stand van zaken is niet meer van belang of Krämer-Cent in 2006 haar rekeningnummer aan Hettelaar heeft opgegeven. Het tweede bewijsthema kan dus onbe­sproken blijven. &#13;
2.8 De slotsom is als volgt. Het bestreden vonnis van 1 sep­tember 2010 dient te worden vernietigd wat betreft de vast­legging in conventie van een overeenkomst tussen Hettelaar en (alleen) Cent (zie het tussenarrest onder 4.2). De vorde­ring in conventie is aldus toewijsbaar dat zal worden vast­gelegd (1) een pachtovereenkomst met ingang van het sei­zoen 1980 en voor onbepaalde tijd tussen Zwiekhorst als verpachter en Hettelaar sr. als pachter en (2) een pachtwij­zigingsovereenkomst van december 1999 waarbij Hettelaar als pachter in de plaats van zijn vader is gesteld. Vastgelegd wordt één pachtprijs voor het gebruik van zowel het perceel met nummer 583 als dat met nummer 582. In verband met de omstandigheid dat de percelen inmiddels niet meer de­zelfde eigenaar hebben, geeft het hof aan de grondkamer in overweging om – ter vermijding van een afzonderlijke pro­cedure tot herziening van de pachtprijs in verband met ge­wijzigde omstandigheden als bedoeld in het tweede lid van artikel 7:333 Burgerlijk Wetboek – bij gelegenheid van de toetsing van de vastgelegde overeenkomsten een pachtprijs voor elk van de beide percelen te bepalen. &#13;
2.9 Voor het overige dient genoemd vonnis te worden be­krachtigd. Het gebod tot ontruiming en terbeschikkingstel­ling van het verpachte (op straffe van een dwangsom van € 1.000,- per dag) in conventie en de afwijzing van de vor­dering in reconventie blijven dus in stand, evenals de be­slissing omtrent de proceskosten in conventie en in recon­ventie. Wat betreft de dwangsomveroordeling overweegt het hof in dit verband dat de omstandigheid dat Cent geen eige­naar is van het perceel met nummer 583 gelet op de inhoud van de memorie van grieven alleen het dictum met betrek­king tot de schriftelijke vastlegging raakt en niet het gebod tot ontruiming van de beide percelen, die Cent in het voor­jaar van 2009 beide in gebruik heeft genomen. Cent heeft de gestelde onrechtmatigheid van die ingebruikneming immers uitsluitend bestreden met de stelling dat geen pachtovereen­komst met Hettelaar bestaat. Hier doet zich dus niet het ge­val voor dat door de gedeeltelijke vernietiging van een von­nis de dwangsom met terugwerkende kracht aan een andere veroordeling verbonden raakt. Het hof ziet wel aanleiding om ambtshalve bedoelde dwangsom alsnog te maximeren. &#13;
2.10 Het hoger beroep van Krämer-Cent en Cent tegen het vonnis van 16 december 2009 moet worden verworpen om­dat zij tegen dat vonnis geen grief hebben opgeworpen. &#13;
2.11 De vermeerderde eis is toewijsbaar (zie het tussenar­rest onder 4.9), aldus dat het hof tevens de verwijdering zal bevelen van de door Cent geplaatste afrasteringen en be­groeiingen binnen na te noemen termijn, op straffe van een dwangsom, aan welke dwangsom het hof een maximum zal verbinden. &#13;
2.12 Als de in het ongelijk gestelde partij zal het hof Krä­mer-Cent en Cent veroordelen in de kosten van het hoger beroep. &#13;
3 De beslissing &#13;
Het hof, recht doende in hoger beroep: &#13;
verwerpt het hoger beroep tegen het vonnis van de pachtka­mer van de rechtbank Zutphen, sector kanton, locatie Oude IJsselstreek, van 16 december 2009; &#13;
vernietigt het vonnis van de pachtkamer van de rechtbank Zutphen, sector kanton, locatie Oude IJsselstreek, van 1 sep­tember 2010 uitsluitend wat betreft de in conventie in de eerste alinea neergelegde beslissing, doet in zoverre op­nieuw recht en bekrachtigt dat vonnis voor het overige; &#13;
legt vast een pachtovereenkomst met betrekking tot de per­celen kadastraal bekend gemeente Gendringen, sectie H, nummer 583, ter grootte van 2.12.00 ha en het aangrenzen­de perceel van dezelfde kadastrale gemeente en sectie, num­mer 582, ter grootte van 1.79.20 ha, tussen (de rechtsvoor­gangers van) Mathilda Christina Catharina Zwiekhorst als verpacht(st)er(s) en Gerardus Bernardus Maria Hettelaar als pachter, met een pachtprijs van f 3.000,-, met ingang van het seizoen 1980, te stellen op 1 april 1980, en voor onbepaal­de tijd; &#13;
legt vast een pachtwijzigingsovereenkomst van eind decem­ber 1999 waarbij Hettelaar als pachter in de plaats van zijn vader is gesteld; &#13;
verbindt aan de dwangsom zoals bedoeld in de tweede ali­nea van het dictum in conventie van het vonnis van 1 sep­tember 2010 alsnog een maximum van € 10.000,- wat be­treft overtredingen tot op heden, alsmede een maximum van € 15.000,- wat betreft overtredingen vanaf heden; &#13;
beveelt aan Cent de verwijdering van de door hem op het gepachte geplaatste afrasteringen en begroeiingen binnen één maand na betekening van dit arrest, op straffe van een dwangsom van € 500,- per dag, met een maximum van € 10.000,-; &#13;
veroordeelt Krämer-Cent en Cent in de kosten van het hoger beroep, tot aan deze uitspraak aan de zijde van Hettelaar be­groot op € 263,- voor griffierecht en op € 2.682,- voor sala­ris overeenkomstig het liquidatietarief. &#13;
­&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, A.W. Steeg en P.H. Veling en de des­kundige leden F.J.A. baron van Verschuer en ir. H.B.M. Duenk</auteurs><published>2012-04-01 00:00:00</published><modified>2012-04-01 00:00:00</modified><editiondate>2012-04-01</editiondate><htmlpath>https://denhollander.info/artikel/9807</htmlpath></article>
</articles></edition>