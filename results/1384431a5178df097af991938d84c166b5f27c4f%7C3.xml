<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2003</searchword><id>4489</id><udhid>UDH:TvAR/4489</udhid><titel>Ontwikkelingen in het diergezondheidsrecht in Nederlands en Europees verband; preadvies Vereniging voor Agrarisch Recht</titel><searchwords><searchword>TvAR 5/2003</searchword><searchword>UDH:TvAR/4489</searchword></searchwords><attachments><attachment><name>2003_nr 5_Artikel_Walsweer.pdf</name><extention>pdf</extention><url>https://denhollander.info/download/4434/ci</url></attachment></attachments><inleiding>Inleiding en verantwoording&#13;
&#13;
Mij is verzocht om een preadvies te schrijven over het ‘diergezondheidsrecht’. Ik heb&#13;
aan dat verzoek gaarne willen voldoen. Echter, voor de geïnteresseerden onder u die&#13;
nu beginnen te watertanden en een prachtige alomvattende Inleiding in het diergezondheidsrecht&#13;
denken tegemoet te zien, heb ik direct een teleurstellende mededeling:&#13;
zulks is in dit kader niet mogelijk. Op het terrein van de diergezondheid&#13;
bestaan in Nederland werkelijk talloze wetten, algemene maatregelen van bestuur en&#13;
ministeriële regelingen. Deze regels zijn veelal zeer gedetailleerd en weinig systematisch&#13;
van aard. Ze zijn vaak gebaseerd op of gekoppeld aan EU-verordeningen, -richtlijnen&#13;
of -beschikkingen die op hun beurt ook zeer gedetailleerd en weinig systematisch&#13;
van aard zijn.&#13;
Getuige de incidenten van dier- en voedselveiligheid van de afgelopen jaren, is de&#13;
diergezondheid voorts niet alleen een op zichzelf staand belang maar een belang dat&#13;
een van de belangrijkste fundamenten is van het belang van de voedselveiligheid: de&#13;
velden van regelgeving van diergezondheid en voedselveiligheid zullen in toenemende&#13;
mate in elkaar schuiven. In EU-verband doen zich op dat punt een aantal markante&#13;
ontwikkelingen voor.&#13;
Om in dit stuk toch een poging te wagen om iets van een ‘overzicht’ aan te reiken&#13;
en daarbij ook enige structuur aan te houden, heb ik er voor gekozen om een betrekkelijk&#13;
groot aantal onderwerpen in het blikveld te brengen, waarbij noodzakelijkerwijs&#13;
in de breedte moet worden gespeeld. Ook zal worden ingegaan op enkele aspecten&#13;
van de nog immer actueel gevoelde crises in de sfeer van de varkenspest en monden&#13;
klauwzeer. Ten tijde van het schrijven van dit preadvies (maart 2003) is Nederland&#13;
opnieuw geconfronteerd met een ernstige epidemie: uitbraken van de zeer besmettelijke&#13;
vogelziekte aviaire influenza. De bestrijding van die ziekte is thans in volle gang&#13;
en zal naar verwachting vele weken duren. Ik wil het algemeen georiënteerde preadvies&#13;
daar niet door laten afleiden en zal op die dierziekte slechts kort ingaan.&#13;
Aldus wordt in dit stuk ingegaan op onder meer de volgende zaken:&#13;
– relatie diergezondheid en voedselveiligheid; verantwoordelijkheidsverdeling overheid&#13;
en bedrijfsleven (Hoofdstuk 1);&#13;
– overzicht belangrijkste wetten op het terrein van de diergezondheid en voedselveiligheid;&#13;
schets van de bestaande EU-systematiek (Hoofdstuk 2);&#13;
– de kant van de uitvoering: de Voedsel en Waren Autoriteit (Hoofdstuk 3);&#13;
– recente EU-ontwikkelingen; schets achtergronden en inhoud van enkele relevante&#13;
(ontwerp-)EU-verordeningen inzake diergezondheid en voedselveiligheid (Hoofdstuk&#13;
4);&#13;
– enkele onderwerpen betreffende de bestrijding van varkenspest, mond- en klauwzeer&#13;
en aviaire influenza (Hoofdstuk 5);&#13;
– inhoud Wet van 30 januari 2002 tot wijziging van de Gezondheids- en welzijnswet&#13;
voor dieren (veterinair complex) (Hoofdstuk 6);&#13;
– overzicht belangrijkste vigerende regelgeving op het terrein van de preventieve&#13;
diergezondheid in Nederland (Hoofdstuk 7);&#13;
– tendensen en conclusies (Hoofdstuk 8).&#13;
De hoofdstukken 1 tot en met 4 vormen het Algemeen Deel van dit preadvies; in&#13;
hoofdstukken 5 tot en met 7 wordt meer specifiek ingegaan op onderdelen van&#13;
bestrijding en preventie van dierziekten zodat ik die hoofdstukken benoem tot het&#13;
Bijzonder Deel.</inleiding><content>Algemeen Deel&#13;
&#13;
Hoofdstuk 1.	Algemeen; diergezondheid en voedselveiligheid; positionering verantwoordelijkheden overheid en bedrijfsleven&#13;
&#13;
a.	Diergezondheid en voedselveiligheid hangen sterk samen; grensoverschrijdende ketens&#13;
&#13;
Consumenten zijn in toenemende mate betrokken bij de herkomst en kwaliteit van hun voedsel; zij willen weten wat zij eten en stellen steeds hogere eisen aan de kwaliteit daarvan. De variatie van het voedselpakket is enorm uitgebreid en het aanbod is zeer divers. Dit is mogelijk geworden doordat de internationale handel in agrarische producten, levensmiddelen, en dieren die aan de basis staan van die producten, sterk is toegenomen.&#13;
	Zaken als de BSE-crisis (aanvang in 1996), de dioxinecrisis (1999) maar ook de varkenspest- (1997/1998) en de mond- en klauwzeercrisis (2001) hebben bijgedragen aan het veranderende bewustzijn van de consument over de productiewijze en veiligheid van zijn voedsel. De consument verlangt dat de producten en levensmiddelen afkomstig zijn van gezonde dieren. Wat de eis van gezonde dieren betreft maakt de kritische consument in wezen geen onderscheid tussen dierziekten die niet gevaarlijk zijn voor de mens (zoals de zeer besmettelijke dierzieken varkenspest en mond- en klauwzeer) en dierziekten die dat wel zijn (zoals BSE of besmettingen met salmonella, of met giftige stoffen zoals dioxine, verontreinigde dieren). &#13;
	Door de verknoping van internationale productie- en handelsstromen kan bijvoorbeeld verontreinigd veevoer of een dier met een zeer besmettelijke dierziekte een enorme impact hebben op vervolgcontacten en vervolgschakels binnen de veehouderij en de voedselketen.&#13;
	Met name deze noties hebben op EU-niveau geleid tot het in 2000 door de Commissie van de Europese Gemeenschappen uitgebrachte Witboek over de voedselveiligheid.  In dit EU-document wordt een integrale visie over voedselveiligheid en diergezondheid ontwikkeld en worden voorstellen aangekondigd voor nieuwe communautaire regelgeving. Zo is inmiddels op basis van dit Witboek de EU-verordening tot vaststelling van de algemene beginselen en voorschriften van levensmiddelenwetgeving, tot oprichting van een Europese Autoriteit voor Voedselveiligheid en tot vaststelling van procedures voor voedselveiligheidsaangelegenheden vastgesteld (General food law).  Op deze verordening en enkele andere nieuwe (ontwerp-)EU-verordeningen op het terrein van de diergezondheid en voedselveiligheid wordt in hoofdstuk 4 ingegaan.&#13;
&#13;
b.	De verantwoordelijkheden van overheid en bedrijfsleven &#13;
&#13;
Kijkend naar onder meer de bovenbedoelde General food law en recente regeringsnota’s inzake diergezondheid en voedselveiligheid, moet op dit terrein de volgende verantwoordelijkheidsverdeling worden aangehouden. &#13;
&#13;
	Bedrijfsleven&#13;
Het bedrijfsleven is primair verantwoordelijk voor de gezondheid van de dieren en de veiligheid van het voedsel. De producenten zijn werkzaam in een open en transparante keten en zij dienen de overheid onverwijld op de hoogte te stellen van relevante informatie over cruciale aspecten van voedselveiligheid en diergezondheid. Wat de diergezondheid betreft kan bijvoorbeeld worden gewezen op de plicht tot de melding van verschijnselen van zeer besmettelijke dierziekten zoals deze plicht is vastgelegd in de relevante EU-bestrijdingsrichtlijnen en de artikelen 19 en 100 van de Gezondheids- en welzijnswet voor dieren. Wat de voedselveiligheid betreft komt de hierbedoelde primaire verantwoordelijkheid onder meer tot uitdrukking in de artikelen 17 en 19 van de General food law: “ De exploitanten van levensmiddelenbedrijven en diervoederbedrijven zorgen ervoor dat de levensmiddelen en diervoeders in alle stadia van de productie, verwerking en distributie in de bedrijven onder hun beheer voldoen aan de voorschriften van de levensmiddelenwetgeving die van toepassing zijn op hun bedrijvigheid en controleren of deze voorschriften metterdaad worden nageleefd” (artikel 17, eerste lid) en “Een exploitant van een levensmiddelenbedrijf stelt de bevoegde autoriteiten onverwijld in kennis als hij van mening is of redenen heeft om aan te nemen dat een door hem in de handel gebracht levensmiddel schadelijk voor de menselijke gezondheid kan zijn. Hij stelt de bevoegde autoriteit in kennis van de maatregelen die hij heeft genomen om risico’s voor de eindgebruiker te voorkomen.....”(artikel 19, tweede lid). Deze EU-verordening verstaat blijkens artikel 3 onder “alle stadia van de distributie”: “alle stadia, met inbegrip van de invoer, vanaf de primaire productie van een levensmiddel tot en met opslag, vervoer, verkoop of levering daarvan aan de eindgebruiker....”.&#13;
	Blijkens artikel 2 van deze EU-verordening is het begrip “levensmiddel” zeer ruim en vallen daar ook alle voor consumptie bestemde dierlijke producten, verwerkt of onverwerkt, onder.&#13;
&#13;
Klein uitstapje: privaatrechtelijke ketengarantiesystemen&#13;
Adequaat functionerende, op eigen initiatief van het bedrijfsleven opgezette, privaatrechtelijke ketengarantiesystemen waar de overheid en consumenten op mogen en kunnen vertrouwen, zijn in dit verband van groot belang. Onder een ketengarantiesysteem versta ik: een samenhangend privaatrechtelijk stelsel van voorwaarden met betrekking tot in ieder geval een publiek belang, welk stelsel is gericht op verschillende bij de productie van een product betrokken ondernemingen; gericht dus op de verschillende schakels van een keten en niet slechts op één segment. Als we bijvoorbeeld denken aan de varkenssector zouden de onderlinge privaatrechtelijke afspraken om bepaalde normen na te leven en bepaalde garanties in de productieprocessen in te bouwen, niet alleen betrekking moeten hebben op het primaire bedrijf maar op alle schakels van de keten waaronder de diervoederproducenten, de veevervoerders, de handelaren, de slachterijen en de dierenartsen. Dergelijke privaatrechtelijke systemen komen in de praktijk overigens maar zeer moeizaam van de grond. Voor wat betreft de ontwikkelingen, mogelijkheden en randvoorwaarden van privaatrechtelijke ketengarantiesystemen volsta ik met een verwijzing naar het in 2000 uitgebrachte Regeringsstandpunt inzake privaatrechtelijke ketengarantiesystemen. &#13;
&#13;
	Overheid&#13;
De overheid stelt op basis van wet - en regelgeving de (rand)voorwaarden voor het bedrijfsleven en oefent controle van wet- en regelgeving en toezicht op de naleving uit.&#13;
	Op veterinair terrein hanteert de overheid - lettend op de kaders van de WTO, OIE-code (Office International des Epizoöties) en dwingende EU-regelgeving op met name de terreinen van de zeer besmettelijke dierziekten en de TSE-ziekten (zie hierna) - de volgende prioriteiten:&#13;
–	Volksgezondheid. Bestrijden van dierziekten (denk aan BSE) en aan de dierlijke productie gerelateerde risico’s die een gevaar (kunnen) vormen voor de volksgezondheid.&#13;
–	Bestrijding van zeer besmettelijke dierziekten zoals varkenspest en mond- en klauwzeer. Het betreft hier bedreigingen voor de gezondheid van dieren die niet zonder de inzet van een bedrijfsoverstijgend overheidsinstrumentenarium kunnen worden bedwongen.&#13;
–	Vrijwaring van handelspartners. De nationale overheid dient alle maatregelen te treffen teneinde “uitsleep” van de door communautaire regelgeving beheerste dierziekten en andere risico’s (bijvoorbeeld verontreinigingen met dioxine e.d.) uit de ene lidstaat en insleep daarvan in een andere lidstaat, te voorkomen. Te denken valt hier met name aan het in de diverse “verticale” veterinaire EU-richtlijnen vastgelegde principe van exportcertificering door de overheid.&#13;
Met “verticale” bedoel ik dat bijna voor elk dier en dierlijk product een aparte, verticaal werkende, EU-(handels)richtlijn geldt.  In Nederland wordt deze schriftelijke garantieverschaffing (afgifte keuringscertificaat inzake dieren of dierlijke producten) uitgevoerd door de Rijksdienst voor de keuring van Vee en Vlees (RVV). Deze instantie maakt sinds 2002 deel uit van de Voedsel en Waren Autoriteit (zie hierna).&#13;
	Naast dit principe van in de verticale EU-richtlijnen vastgelegde exportcertificering, is elke lidstaat op grond van de vier zogenoemde horizontale vrijwaringsrichtlijnen verplicht om ter wering van de bovenbedoelde bedreigingen “ elke andere passende maatregel te treffen die noodzakelijk is”. Met “horizontaal” bedoel ik dat ten algemene voor dieren in relatie tot a. intracommunautair handelsverkeer of b. handelsverkeer met derde landen en ten algemene voor dierlijke producten in relatie tot a. intracommunautair handelsverkeer of b. handelsverkeer met derde landen horizontaal werkende controlemaatregelen gelden (samen dus vier richtlijnen).  Zie bijvoorbeeld het vrijwaringsprincipe van de artikelen 9 en 10 van Richtijn 90/425/EEG.&#13;
&#13;
Hoofdstuk 2.	Overzicht belangrijkste wetten op het terrein van de diergezondheid en voedselveiligheid; schets van de systematiek van de huidige EU-regelgeving&#13;
&#13;
a.	Overzicht wetten met korte typering&#13;
&#13;
	Gezondheids- en welzijnswet voor dieren (GWWD)&#13;
Op grond van de GWWD kunnen ter bescherming van de diergezondheid, het dierenwelzijn en de mens regels worden gesteld ten aanzien van onder meer het houden van dieren, de invoer van dieren en dierlijke producten, en de uitvoer van dieren en dierlijke producten. In dat kader kunnen ook regels worden gesteld over de preventie en bestrijding van dierziekten.&#13;
Deze wet kan betrekking hebben op alle schakels vanaf de primaire productie tot en met de slacht.&#13;
Eerstverantwoordelijke ministerie: LNV.&#13;
&#13;
	Destructiewet&#13;
De Destructiewet stelt in het belang van de dier- en volksgezondheid regels over de vernietiging en verwerking tot nuttige producten, van ondeugdelijk materiaal van dierlijke herkomst. Denk aan de onschadelijkmaking van kadavers en afgekeurd slachtafval.&#13;
Deze wet heeft betrekking op het stadium vanaf de slachtfase (eindfase) en ligt in die zin in het verlengde van de GWWD.&#13;
Eerstverantwoordelijke ministerie (vanaf oktober 2001): LNV.&#13;
&#13;
	Veewet&#13;
De Veewet is bij gelegenheid van de inwerkingtreding van de GWWD grotendeels ingetrokken. De Veewet biedt thans in hoofdzaak nog de basis om in het belang van de dier- en volksgezondheid regels te stellen over de uitvoer van dieren en dierlijke producten.&#13;
Eerstverantwoordelijke ministerie: LNV.&#13;
&#13;
	Vogelziektenwet&#13;
De Vogelziektenwet stelt in het belang van de diergezondheid regels over de in- en doorvoer van pluimvee en producten daarvan.&#13;
Eerstverantwoordelijke ministerie: LNV.&#13;
&#13;
	Wet tot wering van besmettelijke dierziekten bij knaagdieren&#13;
Deze wet stelt in het belang van de diergezondheid regels over de in- en uitvoer van knaagdieren en producten daarvan.&#13;
Eerstverantwoordelijke ministerie: LNV.&#13;
&#13;
	Vleeskeuringswet&#13;
Op grond van de Vleeskeuringswet kunnen in het belang van de volksgezondheid regels worden gesteld over het keuren van slachtdieren en over de invoer van vlees. De reikwijdte van deze wet is in beginsel beperkt tot (vlees van) eenhoevige dieren, runderen, schapen, geiten, varkens, buffels, rendieren en kangeroes.&#13;
Eerstverantwoordelijke ministerie: VWS.&#13;
&#13;
	Diergeneesmiddelenwet&#13;
Deze wet stelt in het belang van de dier- en volksgezondheid regels over de deugdelijkheid van diergeneesmiddelen, en in het bijzonder over het bereiden, in het verkeer brengen en toedienen van diergeneesmiddelen.&#13;
Eerstverantwoordelijke ministerie: LNV.&#13;
&#13;
	Landbouwwet&#13;
Op grond van de Landbouwwet kunnen regels worden gesteld ter bevordering van de voortbrenging en afzet van voortbrengselen van de landbouw en visserij, mede ten behoeve van afnemers van producten. Het criterium “afnemers van producten” biedt de basis om op grond van deze wet regels ter bescherming van de volksgezondheid te stellen.&#13;
Eerstverantwoordelijke ministerie: LNV.&#13;
&#13;
	Landbouwkwaliteitswet&#13;
Deze wet stelt regels over de kwaliteit van voortbrengselen van landbouw en visserij ter bevordering van de afzet (dus geen primaire doelstellingen omtrent dier- en volksgezondheid, dit in tegenstelling tot de Landbouwwet en de andere hiergenoemde wetten).&#13;
Eerstverantwoordelijke ministerie: LNV.&#13;
&#13;
	Diervoerderregelgeving&#13;
De regelgeving over diervoeders (veilig voer staat aan de basis van gezonde dieren en daarmee gezond voedsel!) is thans versnipperd over verschillende bestuurslagen. In deze regelgeving staat zowel de dier- als de volksgezondheid centraal. Het grootste gedeelte van de regelgeving op dit terrein is afkomstig van het Productschap voor Diervoeder: autonome verordeningen op grond van de Wet op de bedrijfsorganisatie. Op het terrein van de bestrijding en het voorkomen van BSE gelden specifieke “crisisregelingen” van de Minister van LNV. Het gaat op dit laatste punt met name om de Tijdelijke regeling verbod dierlijke eiwitten in alle diervoeders landbouwhuisdieren, de Regeling verbod diermelen in diervoeders, de Regeling verbod voedsel- en slachtafvallen (varkens) en de Regeling verbod voedsel- en slachtafvallen (pluimvee). De twee laatste regelingen (de zogenoemde swill-regelgeving) waren oorspronkelijk ingesteld ter voorkoming van (Afrikaanse) varkenspest.&#13;
In de nabije toekomst zal op dit terrein de integrale Kaderwet diervoeders van kracht worden. Dit wetsvoorstel is thans nog aanhangig bij de Tweede Kamer.&#13;
&#13;
	Bestrijdingsmiddelenwet&#13;
Op grond van de Bestrijdingsmiddelenwet kunnen ter bescherming van mens en dier regels worden gesteld over onder meer verhandeling en gebruik van bestrijdingsmiddelen. Krachtens deze wet kan onder meer worden bepaald welke bestrijdingsmiddelen in levensmiddelen mogen worden aangetroffen en welke hoeveelheden van een bestrijdingsmiddel uit oogpunt van de volksgezondheid en een goed landbouwkundig gebruik toelaatbaar is.&#13;
Eerstverantwoordelijke ministerie: LNV (volksgezondheidsaspecten: VWS).&#13;
&#13;
	Warenwet&#13;
Op grond van de Warenwet kunnen in het belang van de volksgezondheid regels worden gesteld over het bereiden, vervaardigen, verhandelen of verwerken van waren (waaronder eetwaren). De Warenwet is in hoofdzaak van toepassing op waren en grondstoffen voor waren. Dieren vallen dus niet onder de reikwijdte van deze wet. Voorzover op het primaire bedrijf sprake is van waren - of van grondstoffen - valt het primaire bedrijf in beginsel wel onder de werking van de Warenwet.&#13;
&#13;
Andere met voedselveiligheid samenhangende wetten waarop in dit kader niet verder wordt ingegaan, zijn onder meer: de Visserijwet, de Meststoffenwet, de Wet milieubeheer (gericht op bijvoorbeeld afvallen zoals frituurvet en andere mogelijke (ongewenste) grondstoffen voor diervoeders), de Wet bodembescherming en de Wet verontreiniging oppervlaktewateren.&#13;
&#13;
b.	Schets huidige situatie EU-regelgeving betreffende dierlijke producten en levensmiddelen&#13;
&#13;
Ter bescherming van de volksgezondheid worden in Richtlijn 93/43/EEG  algemene voorschriften gesteld over de bereiding, vervaardiging, verpakking, vervoer en opslag van alle soorten levensmiddelen. Deze voorschriften gelden voor alle stadia die volgen na de primaire productie. Dus voorzover het dierlijke of plantaardige productie betreft, na de slacht- of oogstfase of na het melken tot aan de verkoop of levering aan de consument.&#13;
&#13;
Ter bescherming van de volksgezondheid zijn tevens voorschriften gesteld die betrekking hebben op specifieke dierlijke producten zoals roodvlees, melk, visproducten e.d.. Deze voorschriften gelden voor specifieke stadia in de productieketen zoals het slachten, uitsnijden, melken e.d.. Deze voorschriften zijn bijvoorbeeld opgenomen in: Richtlijn 64/433/EEG inzake de productie van vers (rood)vlees;  Richtlijn 71/118/EEG inzake de productie van vers vlees van pluimvee;  Richtlijn 89/362/EEG inzake de hygiëne op melkbedrijven e.d..  Aldus zijn er meer dan tien EU-richtlijnen die uit oogpunt van volksgezondheid voorschriften stellen met betrekking tot specifieke dierlijke producten voor specifieke stadia.&#13;
&#13;
Het communautaire stelsel bevat ook richtlijnen waarin ter bescherming van de diergezondheid voorschriften worden gesteld aan het produceren en in de handel brengen van dierlijke producten. Dit betreft met name de productie van vers (rood)vlees, vers vlees van pluimvee en producten van aquacultuur (viskweek). Deze voorschriften beogen te voorkomen dat dierziekten zich via de desbetreffende producten verspreiden.&#13;
	Tevens bestaan er enkele EU-richtlijnen waarin met name met betrekking tot melk, melkproducten en wild, zowel vanuit oogpunt van de volks- als diergezondheid voorschriften worden gesteld.&#13;
&#13;
Daarnaast geldt een groot aantal EU-richtlijnen die zijn gericht op dieren, zoals richtlijnen die zijn gericht op het voorkomen en bestrijden van besmettelijke dierziekten.&#13;
&#13;
De bovenbedoelde communautaire hygiënevoorschriften voor dierlijke producten op het terrein van de volksgezondheid worden in Nederland geïmplementeerd op basis van de:&#13;
–	Vleeskeuringswet (in- en doorvoer en productie voor de nationale markt);&#13;
–	Warenwet (productie voor de nationale markt);&#13;
–	Landbouwwet (in- en doorvoer en productie voor de nationale markt, voorzover niet vallend onder de reikwijdte van de Vleeskeuringswet);&#13;
–	Veewet (uitvoer, voorzover niet vallende onder de reikwijdte van de bovenbedoelde wetten).&#13;
De bovenbedoelde communautaire hygiënevoorschriften op het terrein van de diergezondheid worden geïmplementeerd op basis van de:&#13;
–	GWWD;&#13;
–	Landbouwwet;&#13;
–	Vogelziektenwet;&#13;
–	Wet tot wering van besmettelijke dierziekten bij knaagdieren.&#13;
&#13;
De preventie en bestrijding van dierziekten ligt in hoofdzaak vast in de bij en krachtens de GWWD vastgestelde regelgeving.&#13;
&#13;
c.	Moeilijk doorzichtig beeld&#13;
&#13;
Het voorgaande maakt duidelijk dat zowel op communautair als - dientengevolge - op nationaal niveau op het terrein van de voedselveiligheid in de ruimere zin sprake is van een veelheid van regelgeving. Hoewel historisch verklaarbaar en in de optelsom van deze regelgeving geen leemten hoeven te zitten, is het moeilijk om een duidelijk beeld van dit veld te krijgen. Juist in situaties van voedselveiligheid waar op de verschillende facetten heldere en snelle conclusies dienen te worden getrokken en slagvaardig moet kunnen worden geopereerd, kan dit belemmerend werken.&#13;
	Op dit punt zijn nieuwe voorzieningen wenselijk. Op het onderdeel van de uitvoering door de overheid en de communautaire regelgeving zijn inmiddels nieuwe stappen gezet die in dit verband positief kunnen worden gewaardeerd (zie hoofdstukken 3 en 4).&#13;
&#13;
Hoofdstuk 3.	De kant van de uitvoering; de nationale Voedsel en Waren Autoriteit&#13;
&#13;
De in hoofdstuk 2 genoemde wetgeving leidt zoals gezegd tot een erg verbrokkeld beeld. Gelet op het vaak moeizame proces van totstandkoming van wetgeving - laat staan van nieuwe, integrale wetgeving onder intrekking van bestaande wetgeving - is aan die kant van de medaille op de kortere termijn naar verwachting weinig winst te halen. Ik kom daar in hoofdstuk 8 (Tendenzen en conclusies) nog op terug. Aan de andere kant van de medaille, de kant van de uitvoering van die wetten, ligt dat anders. Op grond van een groot aantal van die genoemde wetten zijn de Rijksdienst voor de Keuring van Vee en Vlees (RVV), en / of de Keuringsdienst van Waren (KvW) de bevoegde instanties om toezicht uit te oefenen, keuringshandelingen te verrichten, of andere handelingen te verrichten aangaande de door die wetten bestreken onderwerpen. Dit geldt onder meer voor de GWWD, de Destructiewet, de Veewet, de Vogelziektenwet, de Wet tot wering van besmettelijke dierziekten bij knaagdieren, de Vleeskeuringswet, de Landbouwwet en de Warenwet.&#13;
	Daardoor is bundeling van krachten en toegespitstere coördinatie en afstemming op het terrein van de uitvoering, op de kortere termijn al wel mogelijk. Gestimuleerd door de aangeduide crises is op 10 juli 2002 de nationale Voedsel en Waren Autoriteit (VWA) opgericht waarin de beide rijksdiensten zijn opgegaan. Daarmee wordt een slagvaardige en integrale uitvoeringsaanpak beoogd. Het beheer van de VWA is ondergebracht bij het Ministerie van VWS.&#13;
	Zoals gezegd blijven de bestaande wetten waarvan dus thans de VWA de uitvoerende instantie is in dit stadium ongewijzigd. De Minister van LNV en de Minister van VWS zijn elk voor hun wettelijke terrein, opdrachtgever van de VWA.&#13;
	De VWA koppelt drie essentiële functies aan elkaar: toezicht op de naleving van regelgeving; risicobeoordeling; risicocommunicatie. Deze koppeling moet de VWA in staat stellen om niet alleen reactief maar ook proactief te werken aan het terugdringen van veiligheidsrisico’s. &#13;
	De nationale VWA ligt in het verlengde van de ingevolge artikel 22 van de eerdergenoemde General food law ingestelde Europese Voedselautoriteit.&#13;
&#13;
Hoofdstuk 4.	Recente EU-ontwikkelingen; schets achtergronden en inhoud van enkele relevante (ontwerp-) verordeningen inzake diergezondheid en voedselveiligheid&#13;
&#13;
a.	Nieuwe EU-(ontwerp-)verordeningen inzake diergezondheid en voedselveiligheid&#13;
&#13;
Op de samenhangende gebieden van de levensmiddelenhygiëne, de veterinairrechtelijke vraagstukken betreffende het in de handel brengen van producten van dierlijke oorsprong en de systematieken van de controles van producten van dierlijke oorsprong bestaat op dit moment een veelheid van richtlijnen. Het gaat in totaal om circa 17 richtlijnen: een in de loop der jaren steeds moeilijker te doorgronden complex van regelgeving. Ik verwijs hier ook naar het beeld van hoofdstuk 2, paragraaf c. Dit gegeven en ook de druk van de recente diergezondheids- en voedselveiligheidscrises hebben blijkens het eerder aangehaalde Witboek over voedselveiligheid geleid tot de conclusie dat op korte termijn op EU-niveau moet worden toegewerkt naar een overzichtelijker en meer geïntegreerde aanpak. Dit zal tevens moeten leiden tot een hercodificatie van de hier aan de orde zijnde EU-richtlijnen. De Commissie van de EG heeft daartoe inmiddels een aantal initiatieven in gang gezet.&#13;
&#13;
	General food law&#13;
Als eerste stap in dit wetgevingstraject is op 28 januari 2002 Verordening (EG) nr. 178/2002 van het Europees Parlement en de Raad van de Europese Unie vastgesteld, inhoudende de vaststelling van de algemene beginselen en voorschriften van de levensmiddelenwetgeving, tot oprichting van een Europese Autoriteit voor voedselveiligheid en tot vaststelling van procedures voor voedselveiligheidsaangelegenheden. &#13;
	Deze verordening geeft het kader op basis waarvan voortaan de nationale en communautaire regelgeving voor levensmiddelen moet worden uitgewerkt.&#13;
&#13;
	Voorstel voor een EU-verordening inzake levensmiddelenhygiëne &#13;
Deze ontwerp-verordening betreft een hercodificatie van Richtlijn 93/43/EEG van de Raad inzake levensmiddelenhygiëne. Dit ontwerp bevat algemene voorschriften die in het kader van de volksgezondheid hygiënische productie moet waarborgen. Ook de reikwijdte van deze verordening is zeer breed en ziet op alle stadia van de productie. Het ontwerp bevat algemene voorschriften die met name betrekking hebben op:&#13;
–	de primaire productie; zo dient in dat stadium onder meer een code voor goede landbouwpraktijken te worden gehanteerd;&#13;
–	de stadia na de primaire productie; deze producenten dienen onder meer de zogenoemde HACCP (Hazard Analysis Critical Control Points) -systematiek uit te werken en toe te passen; dit laatste betekent dat het productieproces met alle kritische punten in beeld moet worden gebracht.&#13;
&#13;
	Voorstel voor een EU-verordening houdende vaststelling van specifieke hygiënevoorschriften voor levensmiddelen van dierlijke oorsprong &#13;
Deze verordening bevat specifieke hygiënevoorschriften om hygiëne van levensmiddelen van dierlijke oorsprong te garanderen. Het betreft met name technische voorschriften inzake de structuur van inrichtingen waar met producten van dierlijke oorsprong wordt gewerkt, hygiënevoorschriften waaraan inrichtingen moeten voldoen, procedures voor erkenning en registratie van inrichtingen, voorwaarden voor opslag en vervoer van producten, het aanbrengen van keurmerken e.d.. Hiermee betreft deze verordening een hercodificatie van de bestaande EU-richtlijnen die uit oogpunt van de volksgezondheid betrekking hebben op specifieke dierlijke producten (roodvlees, melk, visproducten e.d.) in specifieke stadia van de productieketen (slachten, uitsnijden, melken e.d.).&#13;
&#13;
	Voorstel voor een EU-verordening houdende vaststelling van uitvoeringsbepalingen met betrekking tot de organisatie van officiële controles van voor menselijke consumptie bestemde producten van dierlijke oorsprong &#13;
Dit ontwerp stelt regels over welke specifieke controles uit oogpunt van dier- en volksgezondheid moeten worden verricht bij onder meer de vleesproductie (slacht en verwerking), visproductie, en melkproductie. De controles dienen te worden verricht in alle stadia van het productieproces en moeten worden gecombineerd met de in de communautaire wetgeving voorgeschreven controles inzake het welzijn van dieren, residuen (hormonen) en diervoeders.&#13;
&#13;
	Richtlijn 2002/99/EG van de Raad van 16 december 2002 houdende de vaststelling van veterinairrechtelijke voorschriften voor de productie, de verwerking, de distributie en het binnenbrengen van voor menselijke consumptie bestemde producten van dierlijke oorsprong &#13;
Ook deze onlangs vastgestelde EU-richtlijn hoort thuis in het harmonisatietraject. Ingevolge deze richtlijn worden de specifieke veterinairrechtelijke voorschriften geharmoniseerd die met name samenhangen met het voorkomen van de insleep van dierziekten via de grensoverschrijdende handel in producten van dierlijke oorsprong.&#13;
&#13;
b.	Verordening (EG) nr. 999/2001 van het Europees Parlement en de Raad van 22 mei 2001 houdende vaststelling van voorschriften inzake preventie, bestrijding en uitroeiing van bepaalde overdraagbare spongiforme encephalopathieen (TSE-verordening) &#13;
&#13;
Deze EU-verordening en de bijbehorende Verordening (EG) nr. 1326/2001 van de Commissie van 29 juni 2001 tot vaststelling van bepaalde overgangsmaatregelen,  heeft betrekking op het indammen van zogenoemde TSE-ziekten waaronder BSE (bovine spongiforme encephalopathie). BSE is een ziekte die bij rundvee het centrale zenuwstelsel aantast en zeer waarschijnlijk veroorzaker is van de onder de mens voorkomende dodelijke ziekte van Creutzfeldt Jakob. De Europese Gemeenschap (zowel de nationale lidstaten als de Commissie van de EG in de vorm van EU-beschikkingen) heeft op dit gebied sedert 1990 diverse maatregelen getroffen. Deze maatregelen vonden hun basis in met name de algemeen gestelde vrijwaringsartikelen van de in hoofdstuk 2 bedoelde “vrijwaringsrichtlijnen” (de vier horizontale controlerichtlijnen).&#13;
&#13;
Tussenstapje:&#13;
Het gaat hier met name om artikel 9 van Richtlijn 89/662/EEG, artikel 10 van Richtlijn 90/425/EEG, artikel 18 van Richtlijn 91/496/EEG en artikel 22 van Richtlijn 97/78/EG.  Deze bepalingen bieden voor de Commissie en voor de lidstaten aanvullende bevoegdheden om in aangelegenheden van dier- en volksgezondheid direct handelend op te treden. Deze bepalingen zijn in de praktijk vooral onmisbaar in crisisachtige situaties - waar al of niet in aanvulling op de bestaande basisregels - onvoorziene, toegespitste maatregelen moeten kunnen worden opgelegd. Toepassing van deze artikelen staat in zekere zin op gespannen voet met de binnen de EU beoogde harmonisatie van regelgeving, maar is anderzijds in bepaalde situaties zonder meer noodzakelijk. Zowel in het kader van de bestrijding van BSE als ook in het kader van de bestrijding van de varkenspest (1997/1998) en de mond- en klauwzeer (2001) was het op onderdelen ook voor Nederland noodzakelijk om dit EU-rechtelijke vrijwaringsprincipe als juridische basis te hanteren. Ook onderdelen van de recentelijk afgekondigde regelgeving betreffende de bestrijding van aviaire influenza zijn mede gebaseerd op dit vrijwaringsprincipe. &#13;
&#13;
Gelet op het grote belang om deze TSE-ziekten onder controle te krijgen en ook uit oogpunt van overzichtelijke en uniforme regelgeving is op dit onderdeel van de dier- en volksgezondheid een afzonderlijke EU-verordening tot stand gebracht.&#13;
	De verordening is in beginsel van toepassing op de productie en het in de handel brengen van levende dieren en producten van dierlijke oorsprong. De genoemde (overgangs)verordening omschrijft onder meer het zogenoemde gespecificeerd risicomateriaal. Dit materiaal, zoals de schedel, de hersenen, de ogen en de amandelen van runderen, schapen en geiten van meer dan twaalf maanden, mogen niet in het voedselcircuit komen en dienen volgens speciale methoden verwijderd en vernietigd te worden.&#13;
	Voorts gelden voorschriften over onder meer: het systeem van toezicht (onder meer verplichte “snelle BSE-test” bij slachtrunderen ouder dan dertig maanden); het gebruik (verbod) van dierlijke eiwitten in voeding van herkauwers; scholingsprogramma’s; specifieke bestrijdingsmaatregelen (waaronder het doden van dieren) e.d..&#13;
&#13;
De nationale regelgeving op dit gebied is met name gebaseerd op de GWWD en de Destructiewet.&#13;
&#13;
c.	Verordening (EG) nr. 1774/2002 van het Europees Parlement en de Raad van 3 oktober 2002 tot vaststelling van gezondheidsvoorschriften inzake niet voor menselijke consumptie bestemde dierlijke bijproducten (Destructieverordening) &#13;
&#13;
Evenals de bovenstaande (ontwerp-)verordeningen, past ook deze EU-verordening in het actieplan van het Witboek over voedselveiligheid.&#13;
	Deze verordening vervangt en hercodificeert onder meer de materie van de oude “Destructierichtlijn” 90/667/EEG. De essentie van deze verordening is het verbod op recycling en het verbod van terugkeer in de voederketen van bepaalde dierlijke bijproducten zoals dode dieren en afgekeurd dierlijk materiaal. Voor de productie van diervoeders mag in essentie alleen nog materiaal worden gebruikt dat afkomstig is van dieren die geschikt zijn verklaard voor menselijk consumptie. Hierbij dient uiteraard tevens acht te worden geslagen op specifieke, belendende EU-regelgeving zoals de TSE-verordening.&#13;
	In de Destructieverordening worden aldus veterinairrechtelijke en volksgezondheidsvoorschriften vastgesteld voor het verzamelen, vervoeren, opslaan, hanteren, verwerken en gebruiken of verwijderen van dierlijke bijproducten, teneinde te voorkomen dat deze producten een risico voor de gezondheid van mens of dier vormen.&#13;
	Ook het in de handel brengen en het uitvoeren en doorvoeren van dierlijke bijproducten vallen in beginsel onder de scope van de verordening.&#13;
	In de verordening worden mogelijkheden voor nieuwe verwerkingsprocéde’s geïntroduceerd (biogas- en composteerinstallaties), regels gesteld over erkenningen van verwerkingsbedrijven en wordt de verhouding met de “Afvalstoffenrichtlijn” 75/442/EEG geregeld.&#13;
&#13;
De nationale regelgeving op dit gebied is met name gebaseerd op de Destructiewet.&#13;
&#13;
Over de bestrijding van varkenspest is onlangs een nieuwe EU-richtlijn vastgesteld; over de bestrijding van mond- en klauwzeer circuleren nieuwe voorstellen van de Commissie van de EG. Hierop wordt in hoofdstuk 5 kort ingegaan.&#13;
&#13;
&#13;
	Bijzonder Deel&#13;
&#13;
Hoofdstuk 5.	Enkele onderwerpen betreffende de bestrijding van varkenspest, mond- en klauwzeer en aviaire influenza&#13;
&#13;
a.	Aard van de ziekten&#13;
&#13;
Varkenspest is een virusziekte die voorkomt bij varkens. Er zijn twee soorten varkenspest: de klassieke en de Afrikaanse varkenspest. De twee ziekten lijken veel op elkaar, maar ze worden veroorzaakt door verschillende virussen. Beide soorten zijn zeer besmettelijk en vaak dodelijk voor varkens. Het virus is ongevaarlijk voor mensen. Zodra een dier in een stal ziekteverschijnselen vertoont, verspreidt het virus zich razendsnel over alle aldaar gehouden varkens. De incubatietijd - de tijd tussen de besmetting met het virus en de eerste ziekteverschijnselen - verschilt van twee dagen tot twee weken. Varkens kunnen op verschillende manieren geïnfecteerd raken met het varkenspestvirus, bijvoorbeeld door het opeten of het inademen van besmet materiaal zoals stof, vloeistof, mest of voedsel.&#13;
	In 1997/1998 heeft zich in Nederland een epidemie van ongekende omvang voorgedaan. In totaal zijn 429 bedrijven besmet verklaard en geruimd; daarnaast zijn ca. 1250 bedrijven verdacht verklaard en preventief geruimd. Deze aantallen steken nog schril af bij de miljoenen gedode varkens, de honderdduizenden uren inzet van ambtenaren en de andere betrokkenen, en de miljarden guldens die hiermee gemoeid zijn geweest. En bovenal bij het leed van de getroffen boeren en de andere betrokkenen. De “juridische bestrijding” vergde ca. 250 ministeriële regelingen (GWWD). &#13;
	Op dit moment ijlt die crisis nog steeds na in de vorm van bijvoorbeeld lopende schadevergoedingsprocedures voor de nationale rechter en de procedure die Nederland heeft aangespannen bij het Hof van Justitie te Luxemburg over de bij de Commissie ingediende declaratie van de nationale varkenspestuitgaven.&#13;
&#13;
Mond- en klauwzeer (mkz) is een zeer besmettelijke en ernstige virusziekte die voorkomt bij evenhoevige dieren: runderen, varkens, schapen, geiten, maar ook wilde zwijnen, herten, reeën en sommige dierentuindieren. De ziekte is niet gevaarlijk voor de mens. In de eerste helft van 2001 woedde in Nederland het mkz-virus. Er zijn 26 besmettingen vastgesteld en ca. 270.000 dieren geruimd waarvan 200.000 na vaccinatie. Er was veel maatschappelijke weerstand tegen het bestrijdingsbeleid, zowel bij agrariërs, mede-overheden als betrokken maatschappelijke organisaties. Ook onder de mkz-crisis zijn vele tientallen ministeriële regelingen afgekondigd.  Ook deze crisis heeft veel leed veroorzaakt en ijlt nog steeds na, in de vorm van bijvoorbeeld schadevergoedingsprocedures en de nog immer emotionele discussie rond het zogenoemde kortingensysteem van artikel 86 van de GWWD (zie hierna).&#13;
&#13;
Aviaire influenza (vogelpest; AI) is een zeer besmettelijke virusziekte onder vogels. Deze ziekte is begin maart 2003 in Gelderland uitgebroken. Eind maart zijn ca. 120 besmettingen en ca. 50 ernstige verdenkingen geconstateerd. Het einde van de epidemie is op dat moment nog niet in zicht. De ruiming van deze bedrijven leidt tot de doding van vele miljoenen dieren (voornamelijk pluimvee). Het virus wordt overgebracht via direct contact tussen vogels maar ook via andere dragers van smetstoffen zoals mest en transportmiddelen. De patronen van de varkenspest- en mkz-crisis herhalen zich.&#13;
&#13;
b.	Internationaal kader van de bestrijding van varkenspest, mkz en AI&#13;
&#13;
	Office international des Epizooties (OIE)&#13;
Op 25 januari 1924 is de OIE opgericht. De OIE telt ca. 160 leden, waaronder alle EU-lidstaten. De belangrijkste doelen van de OIE zijn:&#13;
–	Voortdurend garanderen van duidelijkheid over de mondiale situatie van dierziekten;&#13;
–	Verzamelen, analyseren en verspreiden van veterinaire wetenschappelijke informatie;&#13;
–	Bevorderen van internationale solidariteit voor het bestrijden van dierziekten;&#13;
–	Bevorderen van de veiligheid van de wereldhandel voor de volksgezondheid door het ontwikkelen van gezondheidsregels voor de internationale handel in dieren en producten.&#13;
Op het gebied van mkz speelt de OIE een rol vanwege de lijst van mkz-vrije landen die de OIE jaarlijks publiceert. Een land dient aan een aantal voorwaarden te voldoen om op deze lijst te mogen staan. De voorwaarden zijn vastgelegd in onderdeel 2.1.1. van de International Animal Health Code (2001). &#13;
	De door de OIE op de verschillende onderwerpen vastgestelde normen werken vaak rechtstreeks door in de EU-regelgeving.&#13;
&#13;
	De specifieke EU-bestrijdingsrichtlijnen inzake varkenspest, mkz en AI&#13;
De bestrijding van varkenspest valt met ingang van 1 november 2002 onder de werking van de nieuwe varkenspestrichtlijn 2001/89/EG.  Deze richtlijn vervangt de vroegere varkenspestrichtlijn 80/217/EEG.&#13;
	De bestrijding van mkz wordt bestreken door de mkz-richtlijn 85/511/EEG.  De Commissie van de EG heeft in het kader van de Landbouwraad (Raad van Europese landbouwministers) van 27 en 28 januari 2003 een voorstel gedaan voor een nieuwe mkz-richtlijn. Nederland zal trachten om het nationaal voorgestane vaccinatiebeleid daarin vertaald te krijgen, maar of dat zal lukken is zeer de vraag (zie hierna, paragraaf c).&#13;
	De bestrijding van AI is gebaseerd op de AI-richtlijn 92/40/EEG. &#13;
&#13;
De drie vigerende bestrijdingsrichtlijnen vertonen grote parallellen. De richtlijnen regelen op hoofdlijnen aangegeven de volgende zaken:&#13;
–	Plicht tot melding van de dierziekten;&#13;
–	Maatregelen bij een vermoeden dat sprake is van een hierbedoelde dierziekte;&#13;
–	Maatregelen bij een bevestiging van een besmetting van de ziekte, zoals doding van dieren;&#13;
–	Maatregelen op contactbedrijven;&#13;
–	Instelling van zogenoemde beschermingsgebieden en toezichtsgebieden; in deze gebieden gelden onder meer vervoersverboden en andere stingente maatregelen ter voorkoming van verspreiding van de ziekte;&#13;
–	Herbevolking van bedrijven;&#13;
–	Met name in geval van varkenspest: bestrijdingsmaatregelen gericht op wilde varkens;&#13;
–	Het uitgangspunt van een vaccinatieverbod; onder voorwaarden mogelijkheid van noodvaccinatie a. met voorafgaande toestemming van de Commissie van de EG, b. zonder voorafgaande toestemming.&#13;
&#13;
	De vrijwaringsbepalingen van EU-richtlijn 89/662/EEG en 90/425/EEG; hebben de bestrijdingsrichtlijnen een uitputtend karakter?&#13;
Ingevolge de respectievelijke artikelen 9 en 10 van deze EU-richtlijnen moeten lidstaten elkaar vrijwaren van dierziekten, onder meer door:&#13;
–	onmiddellijk de door de communautaire voorschriften voorgeschreven bestrijdings- of preventiemaatregelen ten uitvoer te leggen, of&#13;
–	elke andere maatregel te nemen die de lidstaat (in verband met het onheil) passend acht.&#13;
Deze artikelen bieden belangrijke aanvullende bevoegdheden. Deze artikelen spelen in op de realiteit dat geen enkele epidemie zich laat voorspellen en dat voor elke dierziektesituatie maatwerk en toegesneden acties nodig zijn. De genoemde bestrijdingsrichtlijnen kunnen daarom gelet op het communautaire hogere doel (spoedige en effectieve uitbanning van dit soort ziekten) mijns inziens geen uitputtend karakter hebben. Voor de nieuwe varkenspestrichtlijn staat dit ook wel vast: de richtlijn spreekt in artikel 1 over “minimummaatregelen”. De mkz-richtlijn kent deze term niet, reden waarom het College van Beroep voor het bedrijfsleven bij uitspraak van 7 januari 2003 in verband met een specifieke situatie (doding van bepaalde dieren) hierover prejudiciële vragen heeft gesteld aan het Europese Hof van Justitie te Luxemburg. Mijns inziens moet (ook) het regime van de mkz-richtlijn aldus worden uitgelegd dat een lidstaat in de eerste plaats inderdaad niet van de in de mkz-richtlijn aangeduide voorschriften mag afwijken tenzij blijkens de inhoud van het voorschrift daar wel ruimte voor bestaat. Indien bijvoorbeeld dwingend wordt bepaald dat besmette dieren dienen te worden gedood kan daar niet aan worden ontkomen. Dit betekent echter niet dat noodzakelijke (passende) aanvullende maatregelen zijn afgekapt en dat bijvoorbeeld doding van dieren in het belang van indamming van mkz niet in andere situaties zou zijn toegestaan. Dergelijke aanvullende maatregelen zijn mijns inziens toegestaan en op grond van de genoemde vrijwaringsprincipes in die zin zelfs verplicht (de lidstaat dient elke andere passende maatregel te nemen), mits de maatregelen niet in strijd zijn met de essentiële basismaatregelen van de richtlijn.&#13;
	Het Hof van Justitie heeft hierin uiteraard het laatste woord.&#13;
&#13;
c.	Hoofdlijn nationale wettelijke kader&#13;
&#13;
De nationale basis voor regelgeving ter preventie en bestrijding van besmettelijke dierziekten ligt vast in Hoofdstuk II, Afdeling 3, van de GWWD. De op grond van deze Afdeling te treffen regels kunnen alleen betrekking hebben op ziekten die op grond van artikel 15 van de GWWD expliciet zijn aangewezen (zoals varkenspest en mkz). De reikwijdte van deze afdeling is voor het overige zonder twijfel zeer ruim. Cruciale artikelen zijn onder meer:&#13;
Artikel 17.	Dit artikel biedt de basis om diverse preventieve maatregelen te treffen waaronder vaccinatie, de instelling van een fokverbod, de onschadelijkmaking van producten die drager van smetstoffen kunnen zijn, een verbod om bedrijven te betreden e.d..&#13;
Artikel 22.	Dit artikel biedt de basis om met name op bedrijfsniveau verschillende bestrijdingsmaatregelen te treffen zoals doding van besmette en van besmetting verdachte dieren, afzonderen van dieren, het reinigen en ontsmetten van bedrijven.&#13;
Artikel 30.	Op grond van dit artikel kunnen vervoersverboden worden ingesteld betreffende dieren, producten, voertuigen en andere voorwerpen die dragers kunnen zijn van smetstoffen.&#13;
Op grond van artikel 31 kunnen de hierbedoelde bestrijdingsregelingen direct na hun bekendmaking in werking treden. In afwijking van de Bekendmakingswet, hoeven deze regelingen niet in de Staatscourant bekend te worden gemaakt, maar kan bekendmaking (ook) op andere wijze geschieden, bijvoorbeeld via de media. In de “crisispraktijk” van de afgelopen jaren is van deze laatste voorziening veelvuldig gebruik gemaakt. In de praktijk worden overigens alle via de media bekendgemaakte regelingen nadien ook in de Staatscourant gepubliceerd.&#13;
&#13;
d.	Vaccinatie; huidige stand van de (ontwerp-)EU-richtlijnen&#13;
&#13;
Blijkens de Regeringsnota’s over bestrijding van dierziekten en vaccinatie is de Nederlandse inzet in de Brusselse besluitvorming er op gericht om waar mogelijk doding en destructie van dieren te voorkomen en daartoe zonodig en zo mogelijk het instrument van “beschermende vaccinatie” in te zetten.  Beziet men de nieuwste EU-varkenspestrichtlijn als ook het voorstel van de Commissie voor een nieuwe mkz-bestrijdingsrichtlijn, dan is binnen de EU thans nog bestrijding door middel van “stamping out” (doding van dieren) het uitgangspunt.&#13;
&#13;
Bij de discussie over de (on)wenselijkheid van vaccinatie moeten de volgende drie vormen van vaccinatie worden onderscheiden:&#13;
&#13;
	Algemene preventieve vaccinatie, reeds in te zetten in “vredestijd”&#13;
Deze strategie is voor wat betreft mkz tot 1991 ingezet. Deze strategie is effectief gebleken om mkz in Europa uit te roeien in een situatie met betrekkelijk weinig verkeer van dieren en producten en weinig reizigersverkeer met landen waar mkz inheems voorkomt. Door het verdwijnen van “ijzeren gordijnen”, het toenemende globaliseringsproces, frequentere contacten zowel wat de diertransporten betreft (verzamelen, halteplaatsen, terugkerende vrachtauto’s) als de reizigers met dierlijke producten, is het risico op insleep van virus steeds meer toegenomen. Effectieve herinvoering van algehele preventieve vaccinatie zou daarom moeten plaatsvinden tegen alle in de wereld voorkomende stammen en substammen van het mkz-virus en betrekking moeten hebben op alle evenhoevigen, waaronder miljoenen varkens. Varkens zijn echter niet effectief tegen alle voorkomende mkz-typen te vaccineren. Door de korte levensduur van vaccins en de zeer grote aantallen vaccinaties zou dit niet beheersbaar zijn. Gebleken is dat in dit stadium voor een dergelijke complexe en kostbare strategie internationaal geen draagvlak bestaat. &#13;
&#13;
	Noodvaccinatie in tijden van een epidemie, onder het in leven van gevaccineerde dieren (beschermende vaccinatie)&#13;
De huidige bestrijdingsrichtlijnen bieden hiervoor een basis, mits wordt voldaan aan de in de richtlijnen en door de Commissie (bij uitvoeringsbeschikking) gestelde randvoorwaarden. Zie artikel 19 van de nieuwe varkenspestrichtlijn en artikel 13 van de mkz-richtlijn.&#13;
	Deze optie is echter alleen reëel en uitvoerbaar als de producten (vlees, melk) van de gevaccineerde dieren ook daadwerkelijk kunnen worden afgezet, tenminste op de communautaire markt. Voor een land als Nederland is een communautaire aanpak van dit vraagstuk essentiëel: onze productie van vlees en zuivel overstijgt verre de binnenlandse consumptie. Nederland zet hier zwaar op in. &#13;
&#13;
	Noodvaccinatie in tijden van een epidemie, waarna de gevaccineerde alsnog worden gedood (suppressieve vaccinatie)&#13;
Deze vorm van vaccinatie wordt met name toegepast indien door de omvang van de epidemie de besmette en van besmetting verdachte dieren niet direct kunnen worden gedood en het risico van verspreiding van het virus dus ontoelaatbaar groot blijft. Deze vorm van vaccinatie heeft Nederland - met toestemming van de Commissie - tijdens de laatste mkz-epidemie toegepast. &#13;
&#13;
Het wel of niet vaccineren van dieren en de argumentatie daarbij zal de gemoederen de komende tijd ongetwijfeld nog steeds bezighouden. Nederland heeft hier een zware missie.&#13;
&#13;
e.	Het Diergezondheidsfonds&#13;
&#13;
Artikel 86 van de GWWD bepaalt dat een veehouder bij ruiming van zijn dieren recht heeft op een schadeloosstelling, te bekostigen uit het krachtens artikel 95a van de GWWD ingestelde Diergezondheidsfonds. Ingevolge artikel 95b wordt dit Diergezondheidsfonds onder meer gevuld door de opbrengsten van de diergezondheidsheffingen zoals deze vastliggen in de artikelen 91a tot en met 93a van de GWWD. Op basis van het in juli 2000 tussen de Minister van LNV en de productschappen voor Zuivel, Vee en Vlees en Pluimvee en eieren gesloten Convenant financiering bestrijding besmettelijke dierziekten, zijn deze rijksheffingen nog niet geëffectueerd. Op grond van dit Convenant wordt het Diergezondheidsfonds in de huidige situatie gevuld met de opbrengsten van de specifieke diergezondheidsheffingen van de genoemde productschappen (autonome PBO-verordeningen). Voor het geval de opbrengsten van deze heffingen ontoereikend zijn om de bestrijding van een epidemie te financieren, voorziet het Convenant in een door de productschappen gestelde bankgarantie ten behoeve van het Diergezondheidsfonds. Het Rijk garandeert de financiering voorzover die bankgarantie ontoereikend is. Gedurende de looptijd van dit Convenant wordt aldus voorkomen dat de sector wordt geconfronteerd met heffingen van verschillende bestuurslagen en wordt ook de basisverantwoordelijkheid van de sector voor de diergezondheid, benadrukt.&#13;
	Het verdient mijns inziens aanbeveling te onderzoeken of in de bedoelde diergezondheidsheffingen (van ofwel het Rijk ofwel de productschappen), extra sturingselementen kunnen worden ingebouwd gericht op het stimuleren van veterinair verantwoord (preventief) gedrag (lagere heffing of geen heffing) en demotiveren van onverantwoord veterinair gedrag (hogere heffing). Als die bonus-malus-systematiek adequaat zou werken, zou dat ook kansen bieden op intrekking van allerhande regels op het terrein van de preventieve diergezondheid (deregulering) (zie ook hoofdstuk 7).&#13;
&#13;
f.	Stand van zaken kortingensysteem bij ruiming van dieren&#13;
&#13;
Als verdachte of gezonde dieren worden geruimd, zoals bij zogenoemde preventieve ruimingen het geval kan zijn, moet voor die dieren ingevolge artikel 86 de waarde in gezonde toestand worden betaald. Bij ruiming van zieke dieren moet 50% van de waarde in gezonde toestand worden betaald.&#13;
	Doelstelling van die wettelijke schadeloosstelling is om van de veehouders op voorhand alle medewerking te krijgen bij de bestrijding van een epidemie.&#13;
	Aan deze wettelijke schadeloosstelling is op grond van artikel 86 ook een kortingensysteem verbonden: als in het kader van een ruiming van vee door de betrokken overheidsdiensten wordt geconstateerd dat een of meer van de veterinaire regels door de veehouder niet zijn nageleefd, wordt het bedrag van de schadeloosstelling gekort met een bepaald percentage van - al naar gelang de ernst - 15%, 35%, 70% of 100%. Deze kortingensystematiek is gedetailleerd vastgelegd in het Besluit verlaging tegemoetkoming aangewezen dierziekten.&#13;
	Zoals genoegzaam bekend stuitte de toepassing van het kortingensysteem tijdens de varkenspestcrisis en vooral ook tijdens de MKZ-crisis op grote weerstanden zowel onder de getroffen agrariërs als bij de rest van de samenleving en in Tweede Kamer. Minister Veerman van LNV heeft het kortingensysteem eind 2002 onderworpen aan een grondig onderzoek en geconcludeerd dat de systematiek mede gelet op de zeer hoge uitvoeringslasten, de geringe preventieve en mogelijk zelfs contraproductieve werking, voor de toekomst moet worden ingetrokken. De daarvoor noodzakelijk regelgeving wordt thans voorbereid. Deze intrekking heeft uitsluitend betrekking op de toekomst; reeds opgelegde kortingen worden niet ingetrokken. &#13;
&#13;
Hoofdstuk 6.	Wet van 30 januari 2002 tot wijziging van de GWWD (veterinair complex)&#13;
&#13;
Bij Wet van 30 januari 2002 is het instrumentarium van de GWWD op een aantal punten geactualiseerd en zijn bevoegdheden van de overheid verruimd. Deze wijzigingen zijn ingegeven door onder meer de opgedane ervaringen met de varkenspestcrisis (1997/1998), de dioxinecrisis (1999) de zogenoemde slijtersproblematiek (2000; ernstig, zonder duidelijke oorzaak, vermagerde runderen) en de brand bij ATF-chemie te Drachten waarbij graslanden werden vervuild (2000).&#13;
	In het onderstaande wordt kort ingegaan op de belangrijkste wijzigingen.&#13;
&#13;
a.	Terugtreding burgemeester bij de bestrijding van besmettelijke dierziekten&#13;
&#13;
Tot de hierbedoelde wetswijziging was aan de burgemeester in de GWWD nog een aantal formele bevoegdheden toegedeeld. Zo dienden de veehouders en de dierenartsen van verschijnselen van besmettelijke dierziekten formeel aangifte te doen bij de burgemeester. Ook had de burgemeester taken en bevoegdheden bij het treffen van bestrijdingsmaatregelen, het ter beschikking stellen van ontsmettingsmiddelen, het verlenen van ontheffingen en het uitvaardigen van ophokverplichtingen e.d. van in de gemeente aanwezige dieren.&#13;
	Gelet op de praktijk van de afgelopen jaren heeft de burgemeester niet of nauwelijks van deze bevoegdheden gebruik gemaakt, maar heeft de bestrijding van besmettelijke dierziekten op rijksniveau plaatsgevonden. Dit met gebruikmaking van de bevoegdheden die de GWWD reeds aan de Minister van LNV toedeelde. De achtergrond van deze verschuiving is dat, gelet ook op de internationale kaders waarbij de nationale overheid direct wordt aangesproken, de bestrijding van besmettelijke dierziekten in hoge mate een nationale en internationale aangelegenheid is geworden.&#13;
	Tegen deze achtergronden zijn de bevoegdheden van de burgemeester thans vervallen en eenduidig toegekend aan de Minister van LNV. Uiteraard laat dit de taken en bevoegdheden van de burgemeester inzake de openbare orde (artikel 172 Gemeentewet) onverlet. Vandaar dat in het nieuwe artikel 21, tweede lid, van de GWWD wordt voorzien in de plicht van de Minister van LNV om de burgemeester onmiddellijk van de nodig geachte bestrijdingsmaatregelen op de hoogte te stellen. &#13;
&#13;
b.	Bevoegdheden bij ziekteverschijnselen die niet zijn gerelateerd aan besmettelijke dierziekten&#13;
&#13;
De wettelijke “crisisbevoegdheden” van Hoofdstuk II, Afdeling 3, van de GWWD (De preventie en bestrijding van besmettelijke dierziekten) was blijkens artikel 15 van die wet alleen van toepassing op expliciet bij ministeriële regeling aangewezen besmettelijke dierziekten. Dit betrof in die zin een limitatief systeem. Het instrumentarium was dus niet van toepassing op ziekteverschijnselen die niet aan een concreet aangeduide besmettelijke dierziekte konden worden gerelateerd. Het gaat hier bijvoorbeeld om de ziekteverschijnselen die zich begin 2000 onder runderen manifesteerden en bekend zijn geworden onder de naam “slijtersziekten”. Het kan uit oogpunt van dier- en volksgezondheid van groot belang zijn dat ook ten aanzien van deze ziekteverschijnselen directe beheersingsmaatregelen worden getroffen. Het nieuwe artikel 31b van de GWWD voorziet hier thans in. Aldus heeft de Minister van LNV de bevoegdheid om in voorkomende gevallen - in afwachting van nader onderzoek over de aard van de ziekteverschijnselen – onder meer een ophokverplichting op te leggen. Voorts kan de Minister van LNV aan veehouders en dierenartsen de verplichting opleggen om bepaalde, bij ministeriële regeling omschreven ziekteverschijnselen te melden. Door deze meldverplichting kan de overheid zich snel een oordeel vormen over de aard en de omvang van gesignaleerde ziekteverschijnselen. &#13;
	In dit verband kan ook worden gewezen op het nieuwe artikel 98 van de GWWD. Dit artikel biedt ter voorkoming van de opname van schadelijke stoffen door dieren, verschillende bevoegdheden. Zo kan de Minister van LNV bijvoorbeeld een ophokverplichting opleggen om tegen te gaan dat dieren worden blootgesteld aan schadelijke stoffen in de lucht, of kan worden tegengegaan dat dieren verontreinigd gras eten of verontreinigd slootwater drinken.&#13;
	Op grond van artikel 99a kunnen ook dergelijke verplichtingen direct, via bekendmaking in de media, in werking treden.&#13;
&#13;
c.	Nieuwe zorgplichtbepaling gericht op voorkoming van verspreiding van besmettelijke dierziekten&#13;
&#13;
De evaluaties van de varkenspest- en MKZ-epidemieën hebben uitgewezen dat het van groot belang is dat in de eerste plaats de houders van dieren zelf alles doen en nalaten om insleep en verspreiding van een besmettelijke dierziekte te voorkomen. Blijkens de evaluatie van de varkenspestepidemie bleek dat geruchten over besmetting met varkenspest (begin 1997) voor bepaalde houders van varkens aanleiding was om te anticiperen op mogelijke vervoersverboden; juist in die eerste cruciale fase van de epidemie werden betrekkelijk grootschalig varkens verplaatst. Tegen dit soort achtergronden is in het nieuwe artikel 101a van de GWWD een algemeen geformuleerde bepaling opgenomen waarbij de eigen verantwoordelijkheid van houders van dieren wordt benadrukt en waarbij verwaarlozing van die verantwoordelijkheid stafbaar wordt gesteld. Overtreding van deze bepaling, voorzover opzettelijk begaan is, ingevolge artikel V, onderdeel a, een misdrijf. &#13;
&#13;
De wetswijziging heeft voorts onder meer betrekking op de volgende zaken:&#13;
–	Verbreding van de mogelijkheden van toepassing van bestuursdwang (artikel 106);&#13;
–	Mogelijkheid dat tuchtrecht wordt toegepast in situaties waarin op grond van artikel 108 van de PBO- lichamen medebewind wordt gevorderd (artikel 108a);&#13;
–	Verruiming tariefmogelijkheden (artikelen 94, 94a en 94b);&#13;
–	Wijziging van de Wet op de economische delicten ter verhoging van de strafmaat van voorschriften gericht op de preventie en bestrijding van besmettelijke dierziekten en van voorschriften gericht op de toediening van groeibevorderaars aan dieren (Artikel V).&#13;
&#13;
Hoofdstuk 7.	Overzicht belangrijkste regelgeving op het gebied van de preventieve diergezondheid in Nederland&#13;
&#13;
In dit laatste inhoudelijke hoofdstuk wordt kort ingegaan op de belangrijkste onderdelen van regelgeving gericht op de preventie van besmettelijke dierziekten.&#13;
&#13;
a.	De Regeling inzake hygiënevoorschriften besmettelijke dierziekten 2000&#13;
&#13;
De varkenspestepidemie heeft een belangrijke impuls gegeven aan de aandacht voor de reiniging en ontsmetting van vervoermiddelen voor vee. Gebleken is dat vervoersbewegingen tussen bedrijven waar vee wordt gehouden, een van de belangrijkste wijzen is waarop besmettelijke dierziekten kunnen worden overgedragen. De ervaringen met de mond- en klauwzeer hebben dit nog eens bevestigd.&#13;
	In het verleden waren op dit terrein onder meer de volgende regelingen relevant: de Beschikking ontsmetting motorrijtuigen en aanhangwagens 1976 (Veewet), de Kortingsregeling preventieve maatregelen klassieke varkenspest 1997 en de Regeling inzake hygiënevoorschriften besmettelijke dierziekten.&#13;
	Thans geldt de Regeling inzake hygiënevoorschriften besmettelijke dierziekten 2000 zoals nadien meermalen gewijzigd. Deze regeling is gebaseerd op Hoofdstuk II, Afdeling 3, van de GWWD (De preventie en bestrijding van besmettelijke dierziekten). Europeesrechtelijk vindt de regeling zijn basis mede in Richtlijn 64/432/EEG inzake veterinairrechtelijke vraagstukken op het gebied van het intracommunautair handelsverkeer in runderen en varkens. De regeling schrijft op de terreinen van de veterinaire hygiëne en de reiniging en ontsmetting een groot aantal, vaak zeer gedetailleerde maatregelen voor. De regeling heeft betrekking op (alle) evenhoevigen en ziet op alle relevante schakels in de sectoren dus zowel op de vervoerders van dieren als op de bedrijven waar de dieren worden aangevoerd (primaire bedrijven, slachtplaatsen, verzamelcentra). Aldus gelden onder meer de volgende regels:&#13;
–	Verplichting voor de verschillende schakels om een eenvoudige wasplaats of een artikel 23-wasplaats (uitgebreide wasplaats) te hebben;&#13;
–	Verbod om een ongeladen vervoermiddel dat niet is gereinigd en ontsmet op de openbare weg te brengen;&#13;
–	Het verbod op het toelaten op een houderij van evenhoevigen van een vervoermiddel dat niet is gereinigd en ontsmet;&#13;
–	gedetailleerde eisen aan wasplaatsen.&#13;
&#13;
b.	De Regeling varkensleveringen&#13;
&#13;
Ten tijde van de varkenspest bleek dat de aanvoer van varkens op een bedrijf een van de belangrijkste verspreidingsbronnen van varkenspest was. In verband daarmee is in 1997 de Regeling vervoersbeperkingen varkens vastgesteld. Thans is op dit gebied de Regeling varkensleveringen van kracht. In deze regeling worden de toegestane contacten (varkensleveringen) afhankelijk gesteld van de veterinaire waarborgen die het desbetreffende bedrijf biedt. Daartoe kunnen de exploitanten van varkenshouderijbedrijven kiezen tussen vier verschillende regimes: de zogenoemde A-bedrijven, B-bedrijven, C-bedrijven en D-bedrijven. Bij elk type bedrijf hoort een specifiek eisenpakket dat bepalend is voor het toegestaan aantal contacten met andere varkenshouderijbedrijven.&#13;
	Ook deze regeling is zeer gedetailleerd van opzet. De regeling is eveneens gebaseerd op de voornoemde Afdeling 3 van de GWWD en mede gebaseerd op Richtlijn 64/432/EEG.&#13;
&#13;
c.	Regeling betreffende het bijeenbrengen van dieren 2000&#13;
&#13;
Ook in deze regeling zijn de ervaringen met de varkenspest en de mkz verwerkt. De regeling stelt een groot aantal stingente en gedetailleerde eisen en beperkingen aan het verzamelen van varkens, runderen en schapen en geiten (evenhoevigen). De toegestane verzamelcentra voor varkens en runderen dienen aan een groot aantal erkenningsvoorschriften te voldoen. In deze regeling, in samenhang bezien met de Regeling aanvullende voorschriften besmettelijke dierziekten, ligt ook de zogenoemde 30 dagen-quarantaine maatregel voor evenhoevigen niet zijnde varkens, besloten: op bedrijven (niet zijnde erkende verzamelcentra) waar deze evenhoevigen worden aangevoerd mogen gedurende 30 dagen geen evenhoevigen worden afgevoerd. De regeling stelt voorts regels aan het bijeenbrengen van pluimvee, loopvogels en postduiven.&#13;
	Ook deze regeling is zeer gedetailleerd en kent de voormelde juridische grondslagen.&#13;
&#13;
d.	Regeling bedrijfscontrole dierziekten 1993&#13;
 &#13;
Op grond van deze regeling wordt het fysiek verhandelen van varkens gekoppeld aan de eis dat op de betrokken varkensbedrijven, door inschakeling van dierenartsen, periodiek onderzoek wordt verricht op de aanwezigheid van bepaalde besmettelijke dierziekten.&#13;
	De regeling is gebaseerd op het nog van kracht zijnde 10a van de Veewet.&#13;
&#13;
e.	Besluit eisen dierlijk sperma en spermawincentra&#13;
&#13;
Ook dierlijk sperma kan drager zijn van een besmettelijke dierziekte zoals varkenspest en mkz.&#13;
	Ingevolge deze algemene maatregel van bestuur met de daarop gebaseerde Regeling rundersperma en Regeling varkensperma, mag rundersperma en varkenssperma slechts geproduceerd worden in op basis van deze regelgeving te erkennen spermawincentra. Alleen runder- en varkenssperma dat verkregen is in een erkend spermawincentrum, mag verhandeld worden. Dit besluit strekt onder meer tot uitvoering van Richtlijn 88/407/EEG betreffende rundersperma en Richtlijn 90/429/EEG betreffende varkenssperma.&#13;
	Voor paardensperma geldt op grond van de eveneens op het voornoemde besluit gebaseerde Regeling paardensperma een vergelijkbaar regime.&#13;
&#13;
f.	Tijdelijke regeling verbod dierlijke eiwitten in alle diervoeders landbouwhuisdieren&#13;
&#13;
Deze regeling strekt tot het voorkomen van overdraagbare spongiforme encephalopathieen (TSE’s; zie hoofdstuk 4, onder b). De regeling kent een verbod op het verhandelen, afleveren, transporteren en be- of verwerken van dierlijke eiwitten ten behoeve van de vervoedering aan landbouwhuisdieren. Dit verbod is op 15 december 2000 in werking getreden en is gebaseerd op onder meer Beschikking 2000/766 van de Raad van de EG betreffende beschermingsmaatregelen ten aanzien van TSE’s en de nadien vastgestelde TSE-verordening. De regeling is gebaseerd op artikel 19 van de Landbouwwet. De regeling kent enkele uitzonderingsbepalingen voor de vervoedering van vismeel, dicalciumfosfaat en gehydroliseerde eiwitten ten behoeve van de vervoedering aan niet-herkauwers. Deze Regeling geldt in afwijking van de Regeling verbod diermelen in diervoeders, die specifiek gericht is op de vervoedering aan herkauwers.&#13;
&#13;
g.	Regeling identificatie en registratie van dieren 2003&#13;
&#13;
De preventie en bestrijding van dierziekten kan niet zonder een goed functionerend systeem van identificatie en registratie van dieren. Wordt ergens een ziek dier aangetroffen, dan is het van groot belang dat de herkomst en andere relevante achtergronden van dat dier zo snel mogelijk bekend worden. Een onbetrouwbaar of traag werkend traceringssysteem zet de preventie en bestrijding van dierziekten op grote achterstand. Kijkend naar ziekten als BSE is ook de volksgezondheid gebaat met een goed werkend traceringssysteem.&#13;
	Tot aan 1 januari 2002 werd de regelgeving over dit onderwerp overgelaten aan het Productschap voor Vee en Vlees en het Bedrijfschap voor de Handel in Vee. Om het belang van een goed functionerend en samenhangend registratie- en identificatiesysteem (I&amp;R) te benadrukken geldt op dit terrein met ingang van 1 januari 2002 een integrale rijksregeling: de Regeling identificatie en registratie van dieren 2002, zoals nadien vervangen door de Regeling identificatie en registratie van dieren 2003.&#13;
	De regeling stelt regels over onder meer:&#13;
–	De registratie van houders van dieren;&#13;
–	Identificatie en registratie van runderen, waaronder runderpaspoorten;&#13;
–	Identificatie en registratie van varkens;&#13;
–	Identificatie en registratie van schapen en geiten;&#13;
–	Het merken van dieren;&#13;
–	Het melden van de aan- en afvoer van dieren.&#13;
De regeling is gebaseerd op onder meer Verordening (EG) nr. 1760/2000 betreffende de vaststelling van een identificatie- en registratieregeling voor runderen en Richtlijn nr. 92/102/EEG betreffende de identificatie en registratie van dieren. De nationale basis is het op de GWWD gestoelde Besluit identificatie en registratie van dieren.&#13;
&#13;
Hoofdstuk 8.	Tendenzen en conclusies&#13;
&#13;
De diergezondheid is niet alleen een op zichzelf staand belang. De diergezondheid is ook een van de belangrijkste fundamenten van het belang van de voedselveiligheid. Op het terrein van de voedselveiligheid in de ruimere zin is zowel op communautair als nationaal niveau sprake van een veelheid van regelgeving. Hoewel dit historisch verklaarbaar is en in de optelsom van deze regelgeving geen leemten hoeven te zitten, is het moeilijk om een duidelijk beeld van dit veld te krijgen. Juist in situaties van voedselveiligheid waar op de verschillende facetten heldere en vaak snelle conclusies moeten worden getrokken is dit een belangrijk aandachtspunt. Hier zijn nieuwe voorzieningen nodig. Op communautair niveau is op basis van het Witboek over de voedselveiligheid inmiddels een wetgevingstraject ingezet gericht op hercodificatie van de EU-regelgeving over voedselveiligheid. Het zou mijns inziens logisch zijn als ook op het niveau van de nationale regelgeving een dergelijk traject zou worden ingezet. Dus een wetgevingsproject dat op het terrein van de voedselveiligheid in ruimere zin, leidt tot een overzichtelijk en uniform wettelijk kader. Hier kan bijvoorbeeld worden gedacht aan een “aanbouwwet” overeenkomstig de opzet van de Wet milieubeheer. Van belang is dat op het niveau van de uitvoering van de nationale voedselveiligheidsregelgeving thans reeds een nieuwe weg is ingeslagen in de vorm van de nationale Voedsel en Waren Autoriteit.&#13;
	De situatie op het punt van uitbraken van besmettelijke dierziekten is dramatisch en helaas ook duidelijk: door de talloze contacten tussen dieren, mensen, transportmiddelen etc. blijft het risico van insleep en verspreiding van besmettelijke dierziekten zeker in het veedichte Nederland zeer groot. Na de varkenspest- en mond- en klauwzeerepidemie is Nederland dit jaar wederom getroffen door een ernstige epidemie en dit keer onder vogels. De bestrijding van deze vogelpest-epidemie (aviaire influenza) gaat in Nederland wederom gepaard met veel leed onder alle betrokkenen, buitengewone inspanningen en buitengewone financiële uitgaven. Ook in het kader van deze crisis worden noodzakelijkerwijs weer vele dieren “geruimd”. Denk daarbij aan de mogelijkheid dat Nederland vervolgens opnieuw kan worden getroffen door een dergelijke besmettelijke dierziekte en de conclusie is helder: ook op dit terrein lijkt een herijking onontkoombaar. Een dergelijke herijking lijkt op de volgende drie sporen noodzakelijk.&#13;
	Het reeds ingezette spoor van vaccinatie. Het belang van de mogelijkheid van toepassing van zogenoemde beschermende vaccinatie wordt steeds duidelijker. In het kader van de Brusselse onderhandelingen over nieuwe bestrijdingrichtlijnen heeft de Nederlandse overheid dit spoor reeds ingezet. Nederland – niet alleen de overheid maar ook het bedrijfsleven - heeft hier in de internationale overlegfora een zware missie, en zal onder meer moeten werken aan de acceptatie van consumptie van, voor</content><legacyfootnotes>* Mr. Walsweer is werkzaam bij de Directie Juridische Zaken van het ministerie van Landbouw, Natuurbeheer&#13;
en Visserij; hij schreef dit artikel op persoonlijke titel.&#13;
1. Zie o.a. de brief van de staatssecretaris van LNV en VWS d.d. 4 februari 2000 betreffende het rapport&#13;
van het bureau Berenschot over de interdepartementale samenwerking, coördinatie en communicatie op&#13;
het punt van voedselveiligheid, Kamerstukken II, 1999-2000, 26 991, nr. 1.&#13;
2. Witboek over voedselveiligheid, 12 januari 2000, COM (1999) 719 def.&#13;
3. Verordening (EG) nr. 178/2002 van het Europees Parlement en de Raad van 28 januari 2002, PbEG L 31;&#13;
zie ook het artikel van dr. M.J. Lugt en prof. mr. B.M.J. van der Meulen, ‘Contouren van een coherent&#13;
levensmiddelenrecht?’, Agrarisch recht 2002, p. 546.&#13;
4. Zie o.a. de volgende Regeringsnota’s: Beleidsbesluit diergezondheid (LNV), 21 december 1998, Kamerstukken&#13;
II, 1998/99, 26 361, nr. 1; Brief van 4 februari 2000 betreffende het rapport van het bureau&#13;
Berenschot (zie voetnoot 1); Beleidsnota voedselveiligheid 2001-2004, Veilig voedsel in een veranderende&#13;
omgeving (LNV/VWS) d.d. 18 juli 2001, Kamerstukken II, 2000-2001, 26 991, nrs. 47 en 48.&#13;
5. Rapport “Een goede keten een zorg minder”, bij brief d.d. 31 maart 2000 (LNV/EZ) aan de Tweede&#13;
Kamer aangeboden, Kamerstukken II, 1999-2000, 24 036, nr.155 (onderdeel van de operatie Marktwerking,&#13;
deregulering en wetgevingskwaliteit (MDW)).&#13;
6. Zie bijv. Richtlijn 64/432/EEG van de Raad van 26 juni 1964 inzake veterinairrechtelijke vraagstukken&#13;
op het gebied van het intracommunautaire handelsverkeer in runderen en varkens (PbEG L 121) zoals&#13;
nadien meermalen gewijzigd.&#13;
7. Richtlijn 89/662/EEG inzake intracommunautair handelsverkeer in producten van dierlijke oorsprong;&#13;
Richtlijn 90/425/EEG inzake intracommunautair handelsverkeer in bepaalde levende dieren; Richtlijn&#13;
91/496/EEG inzake handelsverkeer met derde landen in dieren; Richtlijn 97/78/EEG inzake handelsverkeer&#13;
met derde landen in dierlijke producten.&#13;
8. Richtlijn 93/43/EEG van de Raad van 14 juni 1993 inzake levensmiddelenhygiëne, PbEG L 175.&#13;
9. PbEG L 121, nadien meermalen gewijzigd.&#13;
10. PbEG L 55, nadien meermalen gewijzigd.&#13;
11. PbEG L 156, nadien meermalen gewijzigd.&#13;
12. Strategische Ondernemingsvisie van de VWA, Zichtbare Risicoreductie, september 2002.&#13;
13. Zie voetnoot 3.&#13;
14. COM (2000) 438 def.&#13;
15. Zie voetnoot 14.&#13;
16. Zie voetnoot 14.&#13;
17. PbEG L 18.&#13;
18. PbEG L 147.&#13;
19. PbEG L 177.&#13;
20. Zie voetnoot 7.&#13;
21. PbEG L 273.&#13;
22. Evaluatierapport varkenspest d.d. 31 maart 1998, Kamerstukken II, 1997-1998, 25 229, nr. 49.&#13;
23. Evaluatierapport mkz d.d. 15 maart 2002, Kamerstukken II, 2001-2002, 26 622, nr. 95.&#13;
24. Zie ook blz. 30 Evaluatierapport mkz; voetnoot 23.&#13;
25. PbEG L 316.&#13;
26. PbEG L 315, nadien gewijzigd bij Richtlijn 90/423/EEG (invoering non-vaccinatiebeginsel).&#13;
27. PbEG L 167.&#13;
28. Zie ook R. Barents, De communautaire maatregelen ter bestrijding van mond- en klauwzeer, Nederlands&#13;
Tijdschrift voor Europees Recht, juni 2001, nr. 6.&#13;
29. Zie o.a. de volgende aan de Tweede Kamer gerichte brieven van de minister van LNV: brief van&#13;
10 december 2002 inzake het Beleidsdraaiboek mkz; brief van 17 december 2002 inzake het Beleidsdraaiboek&#13;
varkenspest; brief van 26 februari 2002 inzake diverse mkz-onderwerpen; brief van 14 februari&#13;
2003 inzake de nieuwe (ontwerp-) mkz-richtlijn.&#13;
30. Zie bronnen van voetnoot 28.&#13;
31. Zie bronnen van voetnoot 29.&#13;
32. Beschikking 2001/246/EG.&#13;
33. Zie de aan de Tweede Kamer gerichte brief van de minister van LNV, d.d. 20 januari 2003.&#13;
34. Zie ook paragraaf 2.1.1. van memorie van toelichting bij wetsvoorstel (Kamerstukken II, 2001-2002,&#13;
27 685, nr. 3).&#13;
35. Zie ook paragraaf 2.3. van memorie van toelichting bij wetsvoorstel; zie voetnoot 34.&#13;
36. Zie ook paragraaf 2.4. van memorie van toelichting bij wetsvoorstel; zie voetnoot 34.&#13;
37. Zie evaluatierapport nr. 2002/177 (Evaluatie verplaatsingsregelingen mkz) van het Expertisecentrum&#13;
LNV; dit rapport is bij brief van de minister van LNV, d.d. 22 januari 2002, aan de Tweede Kamer aangeboden.</legacyfootnotes><footnotes><footnote/></footnotes><auteurs>mr. A.G. Walsweer</auteurs><published>2003-05-01 00:00:00</published><modified>2003-05-01 00:00:00</modified><editiondate>2003-05-01</editiondate><htmlpath>https://denhollander.info/artikel/4489</htmlpath></article>
</articles></edition>