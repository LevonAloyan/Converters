<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2010</searchword><id>8455</id><udhid>UDH:TvAR/8455</udhid><titel>Actualiteiten fiscaal recht</titel><searchwords><searchword>TvAR 4/2010</searchword><searchword>UDH:TvAR/8455</searchword></searchwords><attachments><attachment><name>TvAR2010_04_03_Actualiteiten.pdf</name><extention>pdf</extention><url>https://denhollander.info/download/7565/ci</url></attachment></attachments><inleiding>Deze bijdrage is een schriftelijke uitwerking van een le­zing gehouden tijdens de Actualiteitendag Agrarisch Recht 2010, gehouden in Arnhem op 15 januari 2010. In­gegaan wordt op een aantal agro-fiscale issues die in het afgelopen jaar de aandacht vroegen en die van invloed zijn op de fiscale praktijk in de komende periode.&#13;
</inleiding><content>Bedrijfsopvolging&#13;
2009 kan men gerust het jaar van de agrarische bedrijfsop­volging noemen. Het startsein daarvoor werd gegeven door de Hoge Raad in twee arresten van 20 maart 2009, nr. 43 393 en nr. 43 394.1 Voor de inhoud van deze arresten ver­wijs ik kortheidshalve naar een eerder (in 2009) door mij ge­schreven artikel in dit tijdschrift.2&#13;
Deze arresten zijn voor de staatssecretaris aanleiding ge­weest voor het opnemen van een nieuwe fictiebepaling in de Successiewet 1956. In een eerdere uitgave van dit tijdschrift is deze fictiebepaling al beschreven door mr. T.J. Mellema-Kranenburg.3 Ik volsta dan ook in hoofdzaak met een ver­wijzing daarnaar. Ook de aangepaste bedrijfsopvolgings­regeling wordt door Mellema-Kranenburg beschreven. Ik permitteer mij slechts enkele aanvullende opmerkingen.&#13;
Voor de bepaling van de - binnen de bedrijfsopvolgingsre­geling relevante - going concernwaarde is al in 2004 een re­kenmodel ontwikkeld samen met het landbouwbedrijfsle­ven. In het besluit van 10 oktober 2007, nr. CPP2007/383M, onderdeel 7.4, worden de uitgangspunten van het rekenmo­del beschreven en wordt het model goedgekeurd als aan­vaarde wijze van berekening van de going concernwaarde.&#13;
Helaas ontstaan er in de praktijk, ondanks het rekenmodel, toch verschillen van inzicht over de wijze van berekening van de voorwaardelijke vrijstelling van de bedrijfsopvol­gingsregeling. Op één van deze punten heeft de staatssecre­taris zich inmiddels gewonnen gegeven na enkele rechterlij­ke uitspraken: indien bij de verkrijging van de onderneming een ‘doorschuifregeling’ voor de inkomstenbelasting wordt toegepast, dient de hiermee verband houdende aftrek van een belastinglatentie evenredig te worden toegerekend aan de voorwaardelijk vrijgestelde gedeelten en het belaste ge­deelte van het ondernemingsvermogen.&#13;
Art. 35b, vierde lid, Successiewet 1956 bepaalt dat bij de berekening van de vrijstelling geen rekening wordt gehou­den met een eventueel door de verkrijger verschuldigde last of tegenprestatie. De vraag is gerezen of ook het overnemen van (met name langlopende) schulden in dit verband als vorm van tegenprestatie is aan te merken. Hierover lopen op dit moment verschillende procedures bij de belastingrechter.&#13;
Een ander voor de praktijk belangrijk aandachtspunt schuilt in de omstandigheid dat bij verkrijging krachtens erfrecht alleen de uiteindelijke erfgenaam of legataris die de onder­neming verkrijgt, een beroep kan doen op de bedrijfsopvol­gingsregeling. Anders gezegd: de bedrijfsopvolgingsrege­ling is geen ‘boedelfaciliteit’. Dit heeft tot gevolg dat als bijvoorbeeld de langstlevende echtgenoot krachtens (qua­si-)wettelijke verdeling alle bestanddelen van de nalaten­schap verkrijgt en daar tegenover een overbedelingsschuld aan de andere erfgenamen (meestal de kinderen), indirect, namelijk voor het aandeel van die andere erfgenamen, het ondernemingsvermogen toch aan heffing van erfbelasting onderhevig is. De gevolgen daarvan zijn bij agrarische on­dernemingen nog ernstiger, indien de hoogte van de onder­bedelingsvorderingen wordt gebaseerd op de hoge liquida­tiewaarde van de onderneming. De uitspraak van Rechtbank Haarlem van 22 september 2009, nr. 09/01113, LJN BJ8177, heeft dit gevaar nog eens duidelijk zichtbaar gemaakt. Een goed testament en/of goede huwelijkse voorwaarden zijn dan ook een absolute ‘must’ om onnodig hoge heffing, in ei­genlijk een ‘standaardsituatie’, te voorkomen. Oplossingen in het testament kunnen zijn: een specifiek legaat ten behoe­ve van de beoogde verkrijger, een waarderingsclausule die bepaalt op basis van welke waarde de onderbedelingsvorde­ringen worden berekend of een ‘langstlevende-al’-testament, waarbij de langstlevende echtgenoot als enig erfgenaam wordt aangewezen. Hierin ligt een schone taak voor de fis­caal adviseur en het notariaat.&#13;
Bedrijfsverplaatsing&#13;
Juist de agrarische sector heeft veel en voortdurend te ma­ken met gewenste verplaatsing van bedrijven in het alge­meen belang. De agrariër kan in een directe dwangpositie te­recht komen, omdat de agrarische bestemmingsmogelijkheid in het bestemmingsplan vervalt ten behoeve van de ontwik­keling van een nieuwe bestemming. Maar ook met zachte­re dwang worden agrariërs feitelijk bewogen plaats te ma­ken, bijvoorbeeld doordat in het bestemmingsplan nieuwe bestemmingen worden toegevoegd zoals natuur of recreatie en de onderneming op de bestaande locatie in verband daar­mee niet meer mag uitbreiden of zelfs met directe beperkin­gen te maken krijgt.&#13;
Juist bij de verwervingen in het kader van natuurontwik­keling (met name de ecologische hoofdstructuur) doet de dwang zich in verschillende gradaties voor. De relevantie daarvan voor de vraag of de verwervingen op basis van vol­ledige schadeloosstelling moeten en mogen plaatsvinden, is in 2009 in dit tijdschrift beschreven door Kaffka, De Koe en Hendriksen.4 Ook fiscaal is de mate van dwang van be­lang en wel voor de vraag of de verwerving het gevolg is van ‘overheidsingrijpen’ in fiscale zin. Als deze vraag be­vestigend kan worden beantwoord, kan het fiscale instru­ment van de herinvesteringsreserve ruimer worden toege­past. Die verruiming is in het bijzonder wenselijk, indien er (bestemmingswijzigings)winst op landbouwgrond wordt ge­maakt die niet onder de landbouwvrijstelling valt, en indien een agrariër een pachtontbindingsvergoeding heeft ontvan­gen en deze wil aanwenden voor de aankoop van vervan­gende grond in eigendom. Dit laatste doet zich ook geregeld voor bij verwervingen voor natuurdoeleinden.&#13;
Overheidsingrijpen: wet en beleid&#13;
Per 1 januari 2008 is het begrip overheidsingrijpen in de wet verduidelijkt en verruimd. Desalniettemin werd door de be­windsman toen al aangekondigd dat in een beleidsbesluit het begrip nog verder zou worden verduidelijkt en toegelicht. Dat is op de valreep van 2009 uiteindelijk gebeurd met het besluit van 23 december 2009, nr. CPP2009/83M. Het be­sluit bestaat voor een groot deel uit de toelichting die door de bewindsman al tijdens de parlementaire behandeling is gegeven en bevat wat dat betreft niet heel veel nieuws.&#13;
In het besluit wordt ingegaan op de drie wettelijke catego­rieën van overheidsingrijpen. Twee daarvan wil ik hierna kort behandelen.&#13;
Overheidsingrijpen I: onteigening (artikel 3.54, twaalfde lid, onderdeel a)&#13;
De eerste vorm van overheidsingrijpen is: ‘onteigening, daaronder begrepen minnelijke onteigening en verkoop ter voorkoming van onteigening’. In het besluit wordt nog weer eens herhaald dat hierbij beslissend is of de belastingplich­tige ‘weet of redelijkerwijs kan verwachten dat te zijner tijd tegen hem een onteigeningsprocedure zal worden aange­spannen indien hij niet tot medewerking bereid is’. Zodani­ge verwachting wordt in ieder geval aanwezig geacht bij:&#13;
1. Verkoop aan de desbetreffende gemeente op grond van de Wet voorkeursrecht gemeenten.&#13;
2. Verkoop die een gevolg is van een vastgesteld dan wel een verplicht nog vast te stellen inrichtings-, re­constructie-, of bestemmingsplan dat op grond (van bijv. art. 122) van de Onteigeningswet tot onteige­ning zou kunnen leiden. Op grond van art. 122 van de Onteigeningswet kan zowel een inrichtingsplan op grond van art. 17, eerste lid, van de Wet inrich­ting landelijke gebieden als een reconstructieplan op grond van hoofdstuk 2 van de Reconstructiewet concentratiegebieden tot onteigening leiden.&#13;
3. Verkoop in een vroegtijdig planstadium aan een publiekrechtelijke rechtspersoon die - nadat aan de overigens daarvoor gestelde vereisten is vol­daan - tot onteigening bevoegd zal zijn, tenzij de inspecteur aannemelijk maakt dat die ‘redelijke verwachting’ niet aanwezig kon zijn. Voorbeeld van zodanige verkoop is verkoop aan een gemeente of provincie naar aanleiding van een structuurvisie, een voorbereidings- en/of projectbesluit dan wel een ontwerp van een bestemmingsplan.&#13;
4. Verkoop aan een ander dan een publiekrechtelijke rechtspersoon, zoals een projectontwikkelaar, in een plangebied waarin inmiddels ook één of meer ver­kopen als bedoeld in het hiervoor genoemde punt 3 hebben plaatsgevonden. In het geval laatstbedoelde verkopen (nog) niet hebben plaatsgevonden, dient niettemin van geval tot geval beoordeeld te worden of sprake kan zijn van een redelijke verwachting.&#13;
Overheidsingrijpen II: bedrijfsuitoefening of -uitbreiding beperkt (artikel 3.54, twaalfde lid, onderdeel b)&#13;
De tweede vorm van overheidsingrijpen is aan de orde in geval van een ‘besluit op het gebied van ruimtelijke orde­ning, natuur of milieu van een publiekrechtelijke rechtsper­soon dat de mogelijkheden tot voortzetting of uitbreiding van de onderneming of een gedeelte daarvan op de huidige locatie in de huidige vorm in belangrijke mate beperkt’. On­der besluiten (of regelingen) op de drie genoemde gebieden vallen in ieder geval:&#13;
––Gemeentelijke bestemmingsplannen;&#13;
––Provinciale inrichtings- of reconstructieplannen die verband houden met de natuurontwikkeling in het kader van de ecologische hoofdstructuur;&#13;
––Provinciale aanwijzing van gebieden in de zin van de Wet ammoniak en veehouderij;&#13;
––Rijksaanwijzing van gebieden in de zin van de Natuurbeschermingswet 1998;&#13;
––Ruimte voor Ruimteregeling (in de provincie Zuid-Holland) en de Rood voor Roodregeling (een vergelijkbare regeling als de Ruimte voor Ruimte­regeling elders in het land).&#13;
Belangrijk is ook de volgende passage:&#13;
‘In gevallen waarin een besluit of regeling op het gebied van ruimtelijke ordening, natuur of milieu voorziet in een geldelijke of in geld te waarderen vergoeding, impliceert dit veelal een (gedeeltelijke) schadeloosstelling voor de door de overheid beoogde beperking. In die gevallen kan ervan worden uit­gegaan dat, tenzij de inspecteur het tegendeel aan­nemelijk maakt, sprake is van een beperking `van de mogelijkheden om de onderneming (of een gedeelte daarvan) op de huidige locatie in de huidige vorm voort te zetten of uit te breiden’. De belastingplichtige zal dan nog slechts aannemelijk moeten maken dat sprake is van een ‘in belangrijke mate beperkt’ zijn.’&#13;
De vraag of de mogelijkheden om de onderneming uit te oe­fenen of uit te breiden in belangrijke mate zijn ingeperkt door het besluit, is van sterk feitelijke aard, Van ‘in belang­rijke mate’ is sprake bij een beperking van ten minste 30%.&#13;
Belangrijk is ook de wettelijke voorwaarde dat in het geval van een kwalificerend besluit, de verplaatsing van het be­drijf moet plaatsvinden binnen drie jaar na de inwerkingtre­ding van het besluit. Enig uitstel is wel mogelijk voor zover sprake is van overmacht, maar in de praktijk wordt deze ter­mijn als zeer stringent ervaren.&#13;
Natuur&#13;
Bij verwerving ten behoeve van het realiseren van natuur­doelen is het raadzaam zo veel mogelijk te koersen op de goedkeuring dat van een ‘redelijke verwachting van ontei­gening’ sprake is bij verkoop die een gevolg is van een vast­gesteld dan wel een verplicht nog vast te stellen inrichtings-, reconstructie-, of bestemmingsplan dat op grond (van bijv. art. 122) van de Onteigeningswet tot onteigening zou kun­nen leiden. In veel gevallen ligt er immers een taakstelling van hogerhand om de ecologische hoofdstructuur vast te leggen in - structuurvisies en bestemmingsplannen. In zo­verre staat de fiscale bewijslast los van de discussie over de vraag onder welke voorwaarden verwervingen ten behoeve van natuur op basis van volledige schadeloosstelling kunnen plaatsvinden.&#13;
Kavelruil&#13;
Met ingang van 1 januari 2007 heeft de Wet inrichting lan­delijk gebied (Wilg) de Landinrichtingswet opgevolgd. In de Wilg is sindsdien ook de vernieuwde regeling voor ‘ruilver­kaveling bij overeenkomst’, oftewel kavelruil, opgenomen. Met deze nieuwe regeling is de fiscale betekenis van de ka­velruil toegenomen. Men kan zelfs stellen dat vaak de fisca­le voordelen de grootste drijfveer zijn voor het opzetten van een kavelruil. Die fiscale voordelen betreffen bovenal de al­gemene vrijstelling van (6%) overdrachtsbelasting voor ver­krijgingen krachtens de Wilg, opgenomen in art. 15, eer­ste lid, aanhef en onderdeel l, van de Wet belastingen van rechtsverkeer. Tot die verkrijging kunnen ook gronden met opstallen behoren. In de wet zelf is uitdrukkelijk opgenomen dat ook bedrijfsverplaatsing met een kavelruil kan worden gerealiseerd. Daarmee is dit één van de weinige mogelijkhe­den om gebouwen zonder heffing van overdrachtsbelasting te verwerven. Ook andere gebouwen in het landelijk gebied dan agrarische bedrijfsgebouwen kunnen in principe mee in een kavelruil.&#13;
Voor (onbebouwde) landbouwcultuurgrond is er ook de al­gemene cultuurgrondvrijstelling uit onderdeel q van art. 15, eerste lid. Ook ten opzichte van die vrijstelling is verkrijging krachtens een kavelruil aantrekkelijker, omdat er dan geen volgtermijn geldt van tien jaar waarin de grond bedrijfsma­tig ten behoeve van de landbouw geëxploiteerd moet blij­ven.&#13;
Het was nog steeds wachten op de algemene maatregel van bestuur op grond van de delegatiebepaling in art. 88 van de Wilg. Deze is verschenen op 20 augustus 2009 (Stb. 2009, 397). Het besluit bevat met name een inkadering van het be­grip ‘landelijk gebied’. Een grote beperking schuilt hier ech­ter niet in.&#13;
Verder is de toelichting bij het besluit erg uitgebreid en nut­tig voor de praktijk.&#13;
Aan het besluit zal in Agrarisch Recht binnenkort in een af­zonderlijke bijdrage meer aandacht worden besteed.&#13;
Ruimte voor ruimte&#13;
Veel provincies hebben al enkele jaren een vorm van ‘Ruim­te voor Ruimteregeling’. Daarmee wordt gestimuleerd dat voormalige agrarische bebouwing wordt opgeruimd waar te­genover één of meer nieuwe woonkavels worden gecreëerd. Elke provincie heeft zo zijn eigen variant en voorwaarden.&#13;
Toepassing van het Rood voor Rood-principe roept in de praktijk verschillende fiscale vragen op. Is bij een voormalig agrarisch ondernemer die eerder zijn onderneming heeft ge­staakt en later zijn gebouwen sloopt met ‘Rood voor Rood’, het daarbij gerealiseerde voordeel nog belastbaar als ‘nage­komen bedrijfsbate’?&#13;
En als geen sprake is van winst, is het Rood voor Rood-voordeel dan te belasten als ‘resultaat uit werkzaamheid’?&#13;
In nota bene een brief van de Minister van VROM aan de Tweede Kamer (30 juni 2009, 29 435, nr. 242) wordt inge­gaan op ‘Ruimte voor Ruimte’ in relatie tot de reconstructie van de glastuinbouw. Ook worden enkele woorden gewijd aan de fiscale aspecten ervan.&#13;
Voor de vraag of sprake is van een nagekomen bedrijfsba­te is van belang of de Ruimte voor Ruimteregeling reeds van kracht was ten tijde van de staking van de onderne­ming, aldus de minister. Hierbij kan aangetekend worden dat in een uitspraak van Hof Arnhem van 4 augustus 2008, nr. 06/00212, LJN BE9465, met name het nog aanwezig zijn van een milieuvergunning en het daardoor ‘zo weer kun­nen beginnen’ doorslaggevend lijkt te worden geacht voor de vraag of sprake is van een nagekomen bedrijfsbate. De staatssecretaris zelf acht het relevant of ten tijde van de sta­king reeds het voornemen bestaat de opstallen te gaan slo­pen.5 Buiten de winstsfeer is het resultaat van Ruimte voor Ruimte te belasten als resultaat uit werkzaamheid, aldus de minister, omdat gebruikmaking van Ruimte voor Ruimte normaal actief vermogensbeheer te boven gaat. Dit is anders als de persoon in kwestie de Rood voor Rood-woning reali­seert om er zelf in te gaan wonen.&#13;
Aldus geeft de brief enige richting binnen de discussie over de fiscale aspecten. Er mag echter verwacht worden dat er nog meer rechtspraak op dit vlak zal komen.&#13;
In de bewuste brief wordt ook in het vooruitzicht gesteld dat de Ruimte voor Ruimteregeling als vorm van ‘overheids­ingrijpen’ zal worden aangewezen. Zoals hierboven is aan­gegeven, is deze belofte ingelost met het besluit van 23 december 2009. Daarin worden de Ruimte voor Ruimte­regelingen aangewezen als ‘besluit’ in de zin van de twee­de vorm van overheidsingrijpen. Gevreesd moet worden dat deze aanwijzing weinig effect zal sorteren: binnen de b-categorie overheidsingrijpen is het immers een vereiste dat het besluit leidt tot een inperking in belangrijke mate van de mogelijkheden om de onderneming te exploiteren of uit te breiden. Dat lijkt van de Ruimte voor Ruimteregelingen doorgaans toch niet gezegd te kunnen worden.&#13;
Overige ontwikkelingen&#13;
VAMIL-gebouwen&#13;
Sinds 1 januari 2007 kent de Wet inkomstenbelasting 2001 een belangrijke beperking van de mogelijkheid tot afschrij­ving van gebouwen. Gebouwen die in de eigen onderne­ming worden geëxploiteerd, mogen nog maar worden afge­schreven tot de helft van de WOZ-waarde van het gebouw (inclusief ondergrond). In het wetsvoorstel is een uitzonde­ring opgenomen voor groene stallen en kassen die voldoen aan strengste eisen voor milieu en dierenwelzijn. Deze uit­zondering moest eerst nog worden voorgelegd aan de Eu­ropese Commissie om te toetsen of sprake is van ongeoor­loofde staatssteun. Het Ministerie van Landbouw Natuur en Visserij talmde met de indiening van het betreffende ver­zoek, waardoor pas eind 2008 de beoogde goedkeuring af kwam. De inwilliging van degelijke verzoeken heeft echter al sinds 2007 geen terugwerkende kracht meer. Dit is onvol­doende onderkend, laat staan gecommuniceerd, door de re­gering, waardoor ondernemers die in 2007 en 2008 hebben geïnvesteerd in een ‘VAMIL-gebouw’ in de veronderstelling dat zij ‘onbeperkt’ zouden kunnen afschrijven, bedrogen uit kwamen.&#13;
In haar brief van 30 juni 2009 aan de Tweede Kamer (ref. 13852) erkent de minister dit en stelt zij in het vooruitzicht dat de ondernemers voor de geleden schade zullen worden gecompenseerd. De uitvoering daarvan is op dit moment gaande en is in handen van Senter Novem.&#13;
Omzetbelasting en paardenpensions&#13;
Er wordt wel gesproken over de ‘verpaarding’ van het plat­teland. De paardenhouderij heeft al vrij lang te maken met een aantal lastige fiscale vraagstukken, waarover ook al me­nig oordeel door de rechter is geveld. Een van de vraag­stukken betreft de uitsplitsing van de door paardenhouders- en pensions berekende vergoeding voor de omzetbelasting. Vaak is sprake van een combinatie van vrijgestelde verhuur van de paardenbox, van het geven van gelegenheid tot sport­beoefening tegen het verlaagde 6%-tarief en van de ver­zorging van het paard, belast tegen het algemene tarief van 19%. In overleg met de sector is er nu een goedkeuring ge­komen voor de wijze van splitsing. Deze is gepubliceerd in Staatsblad 2010, nr. 24, onderdeel 4.4. Hiermee lijkt de sec­tor in een groot deel van de gevallen uit de voeten te kun­nen.&#13;
Herinvoering bijzonder tarief&#13;
Tenslotte heeft niet in het minst de agrarische sector belang bij herinvoering van een bijzonder tarief voor stakingswin­sten. In de sector is immers nog altijd sprake van een boven­gemiddeld aantal stakingen per jaar.&#13;
In 2009 heeft de staatssecretaris van Financiën gereageerd op een daartoe strekkende motie van het kamerlid Cramer uit 2008. Daarin wijst hij herinvoering van een bijzonder ta­rief van de hand. Mede daardoor blijft een goede fiscale be­geleiding van de stakende agrarisch ondernemer van groot belang.&#13;
En wat brengt 2010?&#13;
De vele specifieke fiscale regelingen voor de land- en tuin­bouw zullen ongetwijfeld ook in 2010 zorgen voor de no­dige discussies en jurisprudentie. Op het gebied van de regelgeving lijkt een aantal in deze bijdrage behandelde on­derwerpen voorlopig wel afgerond. Inmiddels wordt alweer gesproken over de volgende herziening van ons belasting­stelsel. Zeker is dat de fiscaal adviseur in de agrarische sec­tor zich weer niet zal hoeven te vervelen.&#13;
&#13;
</content><legacyfootnotes>* Mr. A. Verduijn FB is belastingadviseur bij Countus &#13;
Accountants + Adviseurs te Zwolle.&#13;
1. HR 20 maart 2009, Agr.r. 2009/5520 en 5521, LJN BF1029 en BF1043.&#13;
2. A. Verduijn, ‘Hoge Raad spreekt zich opnieuw uit over agrarische bedrijfsopvolging’, Agr.r. 2009, p. 204-212.&#13;
3. T.J. Mellema-Kranenburg,‘De gevolgen van de wijziging van de Successiewet voor de agrarische sector’, Agr. r. 2010, p.45-48.&#13;
4. C.W.R.M. Kaffka, M. de Koe, D. Hendriksen, ‘Grondver­werving EHS: ondanks of dankzij staatssteun’, Agr.r. 2009, p. 258-265.&#13;
5. Besluit van 22 juni 2004, nr. CPP2004/1010M, vraag C.1.&#13;
</legacyfootnotes><footnotes><footnote/></footnotes><auteurs>mr. A. Verduijn FB</auteurs><published>2010-04-01 00:00:00</published><modified>2010-04-01 00:00:00</modified><editiondate>2010-04-01</editiondate><htmlpath>https://denhollander.info/artikel/8455</htmlpath></article>
</articles></edition>