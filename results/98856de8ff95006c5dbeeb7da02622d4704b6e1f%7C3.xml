<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2006</searchword><id>4137</id><udhid>UDH:TvAR/4137</udhid><titel>Naar nieuwe pachtnormen</titel><searchwords><searchword>TvAR 7/8/2006</searchword><searchword>UDH:TvAR/4137</searchword></searchwords><attachments><attachment><name>2006_nr 78_Artikel_Bruil.pdf</name><extention>pdf</extention><url>https://denhollander.info/download/4096/ci</url></attachment></attachments><inleiding>1 Inleiding&#13;
Eind april is een advies van de Commissie Pachtnormen verschenen.1 Deze Commissie&#13;
was ingesteld in vervolg op de motie-Koomen,2 waarin de regering was verzocht&#13;
“bij de modernisering van de huidige Pachtwet een prijsbeheersingmechanisme te&#13;
ontwikkelen in samenspraak met maatschappelijke organisaties, met daarbij meer&#13;
aandacht voor onder meer het opbrengend vermogen van de grond”. Al eerder was&#13;
een motie ingediend over het voortbrengend vermogen door Schreijer-Pierik3 en ook&#13;
daar is een onderzoek op gevolgd.4 Dat speelde allemaal nog rond de discussie over&#13;
het vorige voorstel van de regering tot wijziging van de pachtregeling. De pachtprijsregeling&#13;
zou dan voor de bedrijfspacht gaan gelden. Het desbetreffende voorontwerp&#13;
is van tafel en er ligt nu een nieuw wetsvoorstel.5 Het advies van de Commissie is&#13;
intussen ook naar de Tweede kamer gestuurd.6 Of de Tweede Kamer de pachtnormen&#13;
tegelijk met de wijziging van de Pachtwet zal behandelen is nog niet duidelijk. Er zal&#13;
in elk geval eerst een kabinetsstandpunt over het Advies moeten zijn. Dat zal pas in&#13;
juni komen en de minister heeft er bij de Kamer op aangedrongen daar vooral niet op&#13;
te wachten met de vaststelling van het verslag. Volgens de minister kunnen pachtnormenbesluit&#13;
en wetsvoorstel gescheiden worden behandeld.7 De minister heeft de&#13;
zaken in het verleden zelf wel gecombineerd, men zie de serie Kamerstukken onder&#13;
de titel Pachtbeleid (27 924). Als relatieve buitenstaander kan men wel eens de indruk&#13;
hebben dat zo’n scheiding ook niet helemaal mogelijk is. Zo valt het achterwege blijven&#13;
van de pachtprijsverhoging in 2004 moeilijk te verklaren als er geen verband zou zijn&#13;
met de wijziging van de Pachtwet.8 Hoe dan ook, in dit artikel zal ik in het kort&#13;
ingaan op het advies van de Commissie Pachtnormen en pas aan het eind nog even&#13;
terugkomen op de Pachtwet zelf.&#13;
</inleiding><content>2 Uitgangspunten&#13;
De opdracht van de Commissie luidde: “ontwikkel een robuuste berekeningssystematiek&#13;
voor een differentiatie van pachtprijzen gelet op het agrarisch opbrengend vermogen&#13;
van landbouwgronden (wat kun je erop verdienen?) met als doel pacht als een&#13;
aantrekkelijk instrument voor de landbouw in stand te houden”. In de opdracht&#13;
wordt overwogen dat het agrarisch opbrengend vermogen onder andere afhankelijk is&#13;
van verschillen in gebruiksmogelijkheden in onderscheiden regio’s als gevolg van&#13;
bestaande en toekomstige beperkingen. De Commissie wordt nog meegegeven dat in&#13;
de te ontwikkelen systematiek rekening moet worden gehouden met a) voldoende&#13;
steun van de organisaties van pachters en verpachters en b) een redelijk rendement&#13;
voor de verpachter.&#13;
Wat betreft het draagvlak: in de Commissie hadden zitting vertegenwoordigers uit de&#13;
hoek van de verpachters (grondeigenaren, institutionele beleggers in agrarische&#13;
grond, Domeinen), maar ook organisaties die de pachters kunnen vertegenwoordigen&#13;
(NAJK, LTO, BLHB). Verder zaten er nog min of meer onafhankelijke personen bij&#13;
(centrale grondkamer, LEI), alles onder leiding van prof. Van Hall.9 Er zijn geen minderheidsstandpunten&#13;
geformuleerd, dus men mag aannemen dat pachters en verpachters&#13;
tevreden zijn met het advies. De samenvatting meldt dat ook uitdrukkelijk. Deze&#13;
eensgezindheid mag op zichzelf al uniek worden genoemd. Weliswaar kunnen er&#13;
altijd nog wel weer kikkers uit de kruiwagen springen – hetgeen men hier en daar in&#13;
de landbouwpers ook al wel kan waarnemen – maar met zo’n draagvlak maakt het&#13;
advies toch een bliksemstart.&#13;
In de systematiek van het advies is aangesloten bij de huidige wetstekst over de pachtnormen,&#13;
met name de elementen van art. 3, tweede lid, en daarnaast art. 19. In wetsvoorstel&#13;
30 448 vindt men overigens dezelfde elementen terug (art. 327).10 Dat brengt&#13;
de volgende opbouw in het advies mee:&#13;
– Eerst wordt nagegaan hoe de pachtprijzen in een redelijke verhouding tot de bedrijfsuitkomsten&#13;
kunnen worden gebracht. Vervolgens wordt een regionale differentiatie&#13;
voorgesteld en het element “bij een behoorlijke bedrijfsvoering”11 daarin verwerkt.&#13;
(stap 1)&#13;
– “De redelijke belangen van de verpachter mede in acht genomen” leidt tot de mogelijkheid&#13;
om in een gebied een correctie op de grondbeloning toe te passen (stap 2).&#13;
– Dat alles resulteert in een voorstel voor de toepassing van pachtnormen (stap 3).&#13;
3 Stap 1: Bedrijfsuitkomsten&#13;
Het is de bedoeling om de pachtnormen af te leiden van de “beloning” van de grond,&#13;
die op zichzelf weer te berekenen valt door van de totale bedrijfsopbrengsten alle&#13;
kosten af te trekken met uitzondering van de kosten van de grond. Wat dan overblijft&#13;
komt aan de grond toe. Deze grondbeloning kan worden berekend op basis van de&#13;
gegevens van het Bedrijven-Informatienet van het LEI. Er kan naar gebieden gedifferentieerd&#13;
worden. De berekening wordt opgezet vanuit het gezinsinkomen uit het&#13;
bedrijf. Het voert te ver om alle elementen uit die berekening12 hier te noemen. Een&#13;
enkel punt:&#13;
– Bij opbrengsten tellen de bedrijfstoeslagen ook mee;&#13;
– De beloning voor eigen arbeid van boer en gezinsleden wijkt af van de gebruikelijke&#13;
rekenregels: hiervoor wordt zonder al te veel omhaal van woorden uitgegaan van&#13;
een modaal gezinsinkomen per huishouden. Er zou anders geen geld overblijven&#13;
voor de beloning van de grond.13&#13;
– Er wordt ook geld afgetrokken voor noodzakelijke reserveringen door de pachter.&#13;
Het blijkt dat de bedrijfsopbrengsten per regio nogal verschillen. Ook in het huidige&#13;
Pachtnormenbesluit vinden we uiteraard regionale differentiaties. Op basis van een&#13;
indeling in landbouwgebieden komt de Commissie nu tot acht pachtnormgebieden.&#13;
Het uitgangspunt “bij een behoorlijke bedrijfsvoering” leidt er toe dat in de berekeningen&#13;
uit wordt gegaan van een minimale bedrijfsomvang van 70 nge. Alles bijeen&#13;
– de berekening te baseren op een voortschrijdend gemiddelde van vijf jaar – leidt dit&#13;
tot een “grondbeloning”, per pachtnormgebied, per hectare. Het LEI houdt tegenwoordig&#13;
ook de pachtprijzen bij – nadat het CBS daar in 2001 mee is gestopt – en dan&#13;
kunnen per pachtnormgebied direct de verschillen tussen de geldende reguliere&#13;
pachtprijzen en de ‘grondbeloning’ zichtbaar worden gemaakt.14 In alle gebieden,&#13;
behalve het westelijk weidegebied – komt de beloning voor grond flink uit (tot meer&#13;
dan 60%) boven de geldende pachtprijzen (zie de hierna opgenomen tabel).&#13;
4 Stap 2: De redelijke belangen van de verpachter mede in acht genomen&#13;
Bij deze stap vindt een aantal rendementsberekeningen plaats. Daarbij wordt onderscheiden&#13;
tussen direct rendement (pachtinkomsten) en indirect rendement (waardeontwikkeling,&#13;
pachtbeëindiging en bestemmingswijzigingen). Voor particuliere&#13;
verpachters is eigenlijk alleen het directe rendement van belang. Dat komt na de aanpassing&#13;
van de pachtnormen en – na belasting op 1,7%. De Commissie geeft daarom&#13;
in overweging om voor deze groep een fiscale vrijstelling te introduceren bij reguliere&#13;
pachtovereenkomsten. Daarmee wordt de pacht voor kleine particuliere verpachters&#13;
aantrekkelijker. Deze belastingvrijstelling is eerder voorgesteld. Ik tref echter geen&#13;
enkel argument aan waarom de belastingbetaler zou moeten bijdragen aan het rende-&#13;
ment van verpachters.15 Als men de vrijstelling zou willen baseren op de gedachte dat&#13;
het heffen op een fictief rendement niet correct is als dat rendement door dezelfde&#13;
overheid wordt beperkt door maximeren van de pachtprijs, dan moet de conclusie&#13;
zijn dat de pachter door de vrijstelling zou worden ‘gesubsidieerd’. Een soort pachtsubsidie,&#13;
vergelijkbaar met de huursubsidie. Een huursubsidie krijgt men echter niet&#13;
bij een modaal inkomen.&#13;
Alle verpachters wensen een direct rendement, volgens het advies af te leiden van het&#13;
driejarig voortschrijdend gemiddelde van de reële lange kapitaalmarktrente, te vermeerderen&#13;
met een opslag voor eigenaarslasten en beheerskosten. Voor de periode&#13;
2001-2004 komt dat op 3,2% van de verpachte waarde. En nu volgt de tweede stap:&#13;
het vereiste directe rendement vormt een correctie op de in stap 1 berekende grondbeloning.&#13;
Deze correctie leidt in zes van de acht gebieden tot een verhoging van de&#13;
norm, maximaal 10%. In twee gebieden leidt deze correctie tot een verlaging. De&#13;
logica van die verlaging ontgaat mij: waarom zou het inachtnemen van de redelijke&#13;
belangen van de verpachter juist tot een verlaging van de norm moeten leiden? Het&#13;
enige dat ik kan bedenken is dat het landelijk gemiddelde er zo wat beter uit ziet.16 De&#13;
bij stap 2 per gebied berekende, gecorrigeerde grondbeloning is in feite de nieuwe&#13;
regionorm die wordt voorgesteld.&#13;
In onderstaande tabel – overgenomen uit het advies – is dat de pachtnorm.&#13;
Tabel 5.1 Huidige pachtprijs, pachtnorm en nieuwe pachtprijs (euro per ha) en rendement&#13;
verpachter (%)&#13;
Pachtnormgebied Pachtprijs Pachtnorm a) Pachtprijs Rendement&#13;
2004 nieuw b) verpachter c)&#13;
Bouwhoek en Hogeland 329 481 442 3,4&#13;
Veenkoloniën en Oldambt 307 314 300 2,9&#13;
Noordelijk weidegebied 368 378 368 3,5&#13;
Oostelijk weidegebied 372 448 438 3,0&#13;
IJsselmeerpolders 474 657 655 3,2&#13;
Westelijk weidegebied 460 436 412 2,6&#13;
Zuidwestelijk akkerbouw 406 462 455 3,0&#13;
Zuidelijk weidegebied 393 566 544 3,0&#13;
Nederland 401 463 448 3,1&#13;
a) Grondbeloning rekening houdend met een gewenst rendement voor de verpachter van 3,2% (zie&#13;
tabel 4.10). b) Berekend door veranderpercentage (zie tabel 4.10) toe te passen op pachtprijs van 2004,&#13;
met een aftopping op 2% van de vrije verkeerswaarde van de grond. c) Nieuwe pachtprijs als percentage&#13;
van de grondprijs in verpachte staat (zie tabel 4.1). Bron: LEI.&#13;
5 Stap 3: toepassing van pachtnormen&#13;
De Commissie maakt onderscheid tussen nieuwe pachtovereenkomsten en bestaande&#13;
overeenkomsten. Bij nieuwe overeenkomsten gaan twee absolute plafonds gelden: a)&#13;
2% van de vrije verkeerswaarde bij voortgezet agrarisch gebruik en b) de nieuwe&#13;
regionale pachtnorm. De nieuwe normen komen – dat staat overigens niet in het rapport&#13;
– belangrijk lager uit dan de thans in het Pachtnormenbesluit opgenomen regionormen,&#13;
in enkele gebieden minder dan de helft daarvan. Dat zal de animo om tot&#13;
reguliere verpachtingen te komen bij verpachters – voor zover überhaupt al aanwezig –&#13;
niet doen toenemen. Wel liggen de regionormen in alle gebieden – op het westelijk&#13;
weidegebied na – hoger dan de geldende pachtprijzen in 2004. Voor nieuwe pachters&#13;
is dat niet van belang, maar wel voor bestaande pachtovereenkomsten.&#13;
De Commissie stelt voor om daarvoor ook een absoluut maximum te hanteren van&#13;
2% van de vrije verkeerswaarde. Thans geldt de 2%-norm formeel niet als absoluut&#13;
maximum. Als de vrije verkeerswaarde daalt zijn pachtprijzen boven de 2% bestaanbaar.&#13;
De 2% geldt ook in het huidige systeem wel als absolute bovengrens bij nieuwe&#13;
pachtovereenkomsten.&#13;
Daarnaast wordt voorgesteld om de tussen partijen geldende pachtprijzen te wijzigen&#13;
met een “regionaal veranderpercentage”, in plaats van de in de afgelopen jaren gebruikelijke&#13;
15 of 20%.17 Dat regionaal veranderpercentage wordt berekend door per&#13;
pachtnormgebied de gemiddelde (5-jaars voortschrijdend) grondbeloning, gecorrigeerd&#13;
door het vereiste directe rendement (3-jaars voortschrijdend gemiddelde) – dit&#13;
is de regionorm – te delen door de gemiddelde geldende pachtprijs. Het spreekt dat&#13;
naarmate de geldende prijzen verder onder de regionorm liggen het percentage in&#13;
deze formule hoger uitkomt.18 Dit aldus berekende veranderpercentage wordt gebruikt&#13;
voor aanpassing van bestaande contracten in de regio. De regionorm geldt dus niet als&#13;
absolute bovengrens. Dat betekent dat in concrete situaties pachters met pachtprijzen&#13;
boven het gemiddelde in de regio door de toepassing van het vaste veranderpercentage&#13;
(ver) boven de regionorm zullen uitkomen. Voor hen is de enige absolute grens de&#13;
2%-norm. Het zou natuurlijk een wonderlijke consequentie zijn, dat bestaande overeenkomsten&#13;
qua pachtprijs hoger kunnen uitkomen dan nieuwe. De Commissie&#13;
noemt dit ook niet, dus misschien is het ook niet de bedoeling van het advies. Maar ook&#13;
als de regionorm wel als absoluut maximum geldt, brengt het systeem mee, dat iedereen&#13;
met een pachtprijs boven het regiogemiddelde daar al in een ronde aan toe komt.&#13;
Alleen pachters met pachtprijzen onder het gemiddelde zullen achterblijven. Immers,&#13;
naarmate de gemiddelde pachtprijzen de regionorm naderen zal het veranderpercentage&#13;
steeds lager worden. De verhogingen voor de achterblijvers worden ook steeds&#13;
lager. Ik ben geen wiskundige, maar volgens mij zullen de minst betalende pachters in&#13;
het model per definitie niet aan de regionorm toekomen. Ook dat is een eigenaardige&#13;
uitkomst: diegenen die al veel te weinig betalen blijven dat tot in lengte van jaren&#13;
doen, terwijl degenen die weliswaar ook te weinig betalen (maar wel meer), direct op&#13;
(of over) de regionorm komen. Dit tempoverschil zou juist andersom moeten uitvallen.&#13;
De Commissie spreekt zich in het rapport niet uit over de frequentie van de aanpassingen:&#13;
“periodiek”.19 Dat zou eens per drie jaar kunnen zijn, maar het is een eenvoudige&#13;
operatie die ook jaarlijks toegepast zou kunnen worden. De samenvatting meldt&#13;
dat inderdaad een jaarlijkse aanpassing wordt bedoeld. Het hanteren van een regionaal&#13;
veranderpercentage betekent dat de nieuwe pachtprijs in drie pachtnormgebieden&#13;
in de eerste ronde flink omhoog zal gaan. Het rapport noemt een percentage&#13;
van 38%.20 In een enkel gebied zal de prijs ook omlaag gaan. Door de aftopping op&#13;
2% worden de allerscherpste kantjes van de verhoging eraf gehaald.21 “De Commissie&#13;
heeft er oog voor dat in voorkomende gevallen, met name akkerbouwers, moeite zullen&#13;
hebben met de voorgestelde verhoging”, zo meldt het advies.22 De resultaten van de&#13;
operatie zijn te vinden in bovenstaande tabel, kolom “pachtprijs nieuw”.&#13;
6 Slot&#13;
De Commissie heeft eensgezind de weg gewezen naar een nieuw systeem van pachtnormen.&#13;
Het 2%-plafond is overeind gebleven en ook voor lopende overeenkomsten&#13;
absoluut geworden. De belangrijkste wettelijke en politieke elementen (voortbrengend&#13;
vermogen, behoorlijke bedrijfsvoering, redelijk rendement) zijn verwerkt in de prijsnormering.&#13;
Dat is op zich al een knap stukje werk. Mijn veronderstelling was dat dit&#13;
soort elementen ook bij de vaststelling van de oude regionormen wel een rol zal hebben&#13;
gespeeld, maar gelet op de grote verschillen tussen oude en nieuwe normen, was&#13;
dat kennelijk onjuist. In de voorgestelde systematiek zitten, hoewel het advies een&#13;
rechte lijn volgt, wel een paar keuzes die voor discussie vatbaar zijn, zoals het inkomen&#13;
van de boer en de rendementseisen van de verpachters. Of het regionale veranderpercentage&#13;
in alle consequenties is doorgerekend (ik zou behoefte hebben aan&#13;
enkele concrete rekenvoorbeelden) staat niet als een paal boven water. Gemiddeld&#13;
klopt het waarschijnlijk wel. Als we naar de effecten van de voorgestelde systematiek&#13;
kijken dan moeten we constateren dat nieuwe pachters beter af zijn (dan nieuwe&#13;
pachters in het oude systeem), doordat de regionormen een stuk lager komen te liggen.&#13;
Bestaande pachters zullen, naar het zich laat aanzien, fors meer gaan betalen in drie&#13;
pachtnormgebieden. De landelijke stijging komt neer op 12%, hetgeen zeker niet&#13;
onredelijk is als men bedenkt dat er sinds 2001 geen wettelijke verhoging meer heeft&#13;
plaatsgevonden. In theorie kan de verhoging er ook af. Verpachters zullen moeten&#13;
slikken bij de gedachte dat de pachtprijzen afhankelijk worden van de bedrijfsuitkomsten.&#13;
Een paar slechte jaren en de regionorm gaat omlaag. Toch zijn er wel&#13;
enkele correctiemechanismen voorhanden, dus al te zwaar hoeft dit niet te wegen.&#13;
Zetten we dan tenslotte het nieuwe pachtnormensysteem naast de nieuwe pachtregeling&#13;
in het BW, dan kunnen we constateren dat de nieuwe pachters niet veel zullen&#13;
hebben aan de verlaging van de regionorm. Zij zullen namelijk meestal niet aan een&#13;
reguliere pachtovereenkomst kunnen komen, maar genoegen moeten nemen met een&#13;
geliberaliseerde pachtovereenkomst zonder prijstoetsing.23 Zittende pachters komen&#13;
er in de nieuwe wetsvoorstellen goed af – zo goed dat er zelfs geen overgangsrecht&#13;
nodig wordt geacht – maar of men daarover nog echt verheugd kan zijn als de geldende&#13;
pachtprijzen sterk omhoog gaan, is de vraag. Het voorstel tot afwenteling op de&#13;
belastingbetaler verdient geen navolging.</content><legacyfootnotes>* Prof. mr. D.W. Bruil is directeur van het Instituut voor Agrarisch Recht en bijzonder hoogleraar Agrarisch&#13;
recht aan de Rijksuniversiteit Groningen.&#13;
1. Het rapport is te vinden op de website van het ministerie van LNV.&#13;
2. Kamerstukken II 2003-2004, 27 924, nr. 14.&#13;
3. Kamerstukken II 2001-2002, 27 924, nr. 5.&#13;
4. L.H.G. Slangen, N.B.P. Polman, A.J. Oskam – Grondgebruik, pachtcontracten en pachtprijszettingsmechanismen,&#13;
WUR, juni 2003; zie: Kamerstukken II 2003-2004, 27 924, nr. 10.&#13;
5. Kamerstukken II 2005-2006, 30 448, nrs. 1-3. Zie daarover E.H.M. Harbers – Op herhaling: een nieuwe&#13;
regeling voor de pacht. Het aangepaste wetsvoorstel titel 7.5 Burgerlijk Wetboek, Agrarisch recht 2006,&#13;
blz. 224 e.v.&#13;
6. Kamerstukken II 2003-2004, 27 924, nr. 34.&#13;
7. Kamerstukken II 2005-2006, 30 448, nr. 6.&#13;
8. Zie Kamerstukken II 2003-2004, 27 924, nr. 22, waarin de minister expliciet stelt: “(…) heb ik besloten&#13;
de voorgestelde verhoging van de geldende pachtnormen op te schorten voor de duur van één jaar.&#13;
Afhankelijk van de voortgang van het wetsvoorstel nieuw pachtrecht zal bezien worden of verhoging&#13;
van de pachtnormen, conform mijn voorstel, alsnog zal plaatsvinden.”&#13;
9. Secretaris van de Commissie was drs. J. Luijt van het LEI. Trouwe lezers van dit tijdschrift herinneren&#13;
zich dat hij al in 2002 een preadvies deed plaatsen, waarin de systematiek die nu door de adviescommissie&#13;
is gekozen al te herkennen is: J. Luijt – Bedrijfspacht en pachtnormen. Preadvies Vereniging voor&#13;
Agrarisch Recht, Agrarisch recht 2002, blz. 393 e.v. Pikant is dat Van Woudenberg, secretaris van de&#13;
Federatie Particulier Grondbezit (nu lid van de Commissie) zich toen nog niet erg kon vinden in het&#13;
verhaal van Luijt, zie: L.P.J. Mertens – Op weg naar een nieuwe regeling van het pachtrecht (verslag),&#13;
Agrarisch recht 2002, blz. 409.&#13;
10. Harbers, a.w., blz. 227.&#13;
11. Dat gebeurt door alleen de bedrijfsuitkomsten van middelgrote en grote bedrijven te gebruiken bij de&#13;
berekeningen.&#13;
12. Op blz. 16 van het advies is een rekenschema opgenomen.&#13;
13. De Samenvatting (in het advies zelf staat er verder niets over) rekent “het modale inkomen per huishouding”&#13;
omdat andere uitgangspunten tot “overwegend negatieve uitkomsten voor de beloning van&#13;
grond zou leiden”.&#13;
14. Advies, blz. 29, tabel 3.5.&#13;
15. Indirect doen wij, belastingbetalers dat trouwens al. De bedrijfstoeslagen verhogen de bedrijfsuitkomsten&#13;
en dus ook de grondbeloning en vervolgens de pachtnorm. De bedragen van bedrijfstoeslagen en&#13;
grondbeloning komen zelfs aardig overeen, zie tabel 3.1, rechter kolom.&#13;
16. Advies, blz. 39.&#13;
17. Daar werd ook altijd een maximum in een nominaal bedrag aan gekoppeld. De Commissie stelt dat nu&#13;
niet voor.&#13;
18. Deze weergave in woorden van de Commissie klopt niet helemaal. Enig herrekenen leert dat de formule&#13;
moet zijn: (pachtnorm – pachtprijs):pachtprijs x 100. De veranderpercentages staan in tabel 4.10 (blz. 40).&#13;
19. Advies, blz. 43.&#13;
20. Vooral in de Bouwhoek en het Hogeland, de IJsselmeerpolders en het Zuidelijk Weidegebied gaan de&#13;
prijzen omhoog.&#13;
21. Als wij de in tabel 4.1 gegeven prijzen van onverpacht land als uitgangspunt nemen dan gaat daar geen&#13;
‘aftoppende’ werking van uit. Zie ook de grafische weergave in figuur 4.4., blz. 41. Waarschijnlijk vindt&#13;
aftopping op perceelsniveau wel plaats.&#13;
22. Blz. 8.&#13;
23. Zie hierover het Advies van de Raad van State. Kamerstukken II 2005-2006, 30 448, nr. 4, blz. 2. En, in&#13;
bevestigende zin: memorie van toelichting, blz. 34.</legacyfootnotes><footnotes><footnote/></footnotes><auteurs>prof. mr. D.W. Bruil</auteurs><published>2006-07-01 00:00:00</published><modified>2006-07-01 00:00:00</modified><editiondate>2006-07-01</editiondate><htmlpath>https://denhollander.info/artikel/4137</htmlpath></article>
</articles></edition>