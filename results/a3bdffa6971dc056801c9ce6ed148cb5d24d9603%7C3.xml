<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1985</searchword><id>6388</id><udhid>UDH:TvAR/6388</udhid><titel>De Interim wet beperking varkens- en pluimveehouderijen</titel><searchwords><searchword>TvAR 6/1985</searchword><searchword>UDH:TvAR/6388</searchword></searchwords><attachments><attachment><name>1985_nr 6_Artikel_Brussaard.pdf</name><extention>pdf</extention><url>https://denhollander.info/download/6170/ci</url></attachment></attachments><inleiding>INLEIDING&#13;
'Als een donderslag bij heldere hemel.' Met deze woorden is enige keren tijdens de&#13;
parlementaire behandeling van de Interimwet beperking varkens- en pluimveehouderijen&#13;
de indiening van dit wetsvoorstel gekarakteriseerd. Dat moest ook wel,&#13;
wilde deze regeling het beoogde effect hebben. In de weken voorafgaand aan de indiening&#13;
had minister Braks in toespraken trouwens niet onder stoelen of banken&#13;
gestoken, dat de situatie met de mestoverschotten acuut geworden was en dat aan&#13;
ingrijpende maatregelen niet viel te ontkomen. In de memorie van toelichting bij het&#13;
wetsontwerp wordt daarover gesteld, dat de omvang van de mestproblematiek reeds&#13;
onaanvaardbare vormen heeft aangenomen en dat zij, als de voorgestelde maatregelen&#13;
niet genomen worden, nog verder zal toenemen. 'Genoemd kunnen worden ophoping&#13;
van mineralen en zware metalen in de bodem en verontreiniging van het grondwater.&#13;
Als gevolg hiervan is in sommige gevallen de drinkwatervoorziening in gevaar en kan de&#13;
bodemvruchtbaarheid worden aangetast. Een verdere toename van het mestoverschot&#13;
zal, wanneer niet wordt ingegrepen, deze gevolgen doen toenemen. Aangezien een&#13;
zodanig proces als vrijwel onomkeerbaar kan worden beschouwd dient rekening&#13;
gehouden te worden met grote schade voor zowel de landbouw als het milieu.'&#13;
Deze ontwikkeling bracht de regering ertoe een stringente maatregel te treffen door&#13;
- vooruitlopend op de totstandkoming van de Meststoffenwet en de Wet bodembescherming&#13;
- de vestiging en uitbreiding van varkens- en pluimveehouderijbedrijven&#13;
tijdelijk aan banden te leggen. Daartoe werd op 2 november 1984 door de&#13;
ministers van Landbouw en Visserij en van Volkshuisvesting, Ruimtelijke Ordening en&#13;
Milieubeheer het ontwerp voor een Interimwet beperking varkens- en pluimveehouderijen&#13;
bij de Tweede Kamer ingediend.1&#13;
Dit wetsontwerp werd met opmerkelijke snelheid door het parlement behandeld,&#13;
waarbij de gebruikelijke stukkenwisseling (voorlopig verslag, memorie van antwoord)&#13;
achterwege bleef. Na de indiening van het wetsontwerp op 2 november 1984 overlegde&#13;
de vaste Commissie voor Landbouw uit de Tweede Kamer op 14 november in het&#13;
openbaar met vertegenwoordigers van het Landbouwschap en van de Produktschappen&#13;
voor Vee en Vlees, en voor Pluimvee en Eieren, en produceerde vervolgens op 20&#13;
november een lijst van 108 vragen. Op dezelfde dag begon de amendementenstroom op gang te komen (uiteindelijk werden het er 42). Twee dagen&#13;
later verscheen de lijst van antwoorden van de regering, op 23 november de eerste&#13;
nota van wijziging. Op 26 en 28 november werd het wetsvoorstel in twee uitgebreide&#13;
commissievergaderingen uitvoerig behandeld; daar tussenin paste de regering het&#13;
ontwerp nog aan bij de tweede nota van wijziging. Naar aanleiding van deze discussie&#13;
verscheen op 30 november de derde en laatste wijzigingsnota, waarna op 6 december&#13;
in de plenaire Kamer een korte behandeling, alsmede de stemmingen over&#13;
de amendementen plaatsvonden (3 amendementen werden aangenomen). Op 11 december&#13;
valt de eindstemming: het wetsvoorstel wordt, met alleen de VVD-fractie tegen,&#13;
door de Tweede Kamer aanvaard. Na indiening bij de Eerste Kamer volgt al&#13;
op 19 december het voorlopig verslag dat op 28 december in de memorie van antwoord&#13;
wordt beantwoord. Op 8 januari 1985 vindt mondelinge behandeling en&#13;
stemming in de Eerste Kamer plaats; het wetsontwerp wordt ook daar aangenomen&#13;
(4 VVD'ers stemmen tegen). De Koningin tekent op 10 januari, op 22 januari bereikt&#13;
de wet het Staatsblad en treedt de volgende dag in werking.&#13;
Deze totstandkomingstijd is voor een wetsvoorstel, dat niet eerder in een politieke&#13;
discussie is voorgekookt (bijv. via een nota), opmerkelijk kort. Zij is een uitdrukking&#13;
van het in betrekkelijk korte tijd gegroeide besef dat er snel iets moest gebeuren.&#13;
Wat er precies moest gebeuren, daarover liepen de meningen minder parallel.</inleiding><content>DE VERBODSBEPALINGEN EN HUN WERKINGSGEBIED&#13;
De structuur van de wet is op zich eenvoudig. In heel Nederland mogen geen&#13;
varkens- en pluimveehouderijbedrijven meer worden gevestigd. In een deel van Nederland&#13;
(het zogenaamde concentratiegebied) mogen bestaande varkens- en pluimveehouderijbedrijven&#13;
ook niet meer worden uitgebreid. Buiten dat concentratiegebied&#13;
mogen bestaande varkens- en pluimveehouderijbedrijven slechts beperkt&#13;
worden uitgebreid. Op deze hoofdregels bestaat een aantal uitzonderingen.&#13;
De Interimwet introduceert dus drie soorten verboden. Het eerste is het vestigingsverbod:&#13;
het is in heel Nederland verboden een varkens- of pluimveehouderijbedrijf&#13;
in werking te hebben, dat is gevestigd na de dag van indiening van het wetsontwerp&#13;
(art. 2, eerste lid). Als gevolg van vaak historisch gegroeide situaties, regionale&#13;
specialisaties en de eisen van toeleverende en verwerkende industrieën, zijn concentratiegebieden&#13;
van varkens- en pluimveehouderijbedrijven ontstaan waar verdergaande&#13;
maatregelen noodzakelijk zijn: daar geldt ook een uitbreidingsverbod. Die&#13;
concentratiegebieden worden bij de wet precies aangegeven en omvatten globaal het&#13;
zuid-oostelijk deel van Overijssel, Gelderland met uitzondering van het rivierengebied,&#13;
het oostelijk deel van Utrecht, midden- en oost-Brabant en het noordelijk&#13;
deel van Limburg. In die concentratiegebieden is het dus tevens verboden een&#13;
varkens- of pluimveehouderijbedrijf in werking te hebben dat is uitgebreid na de dag&#13;
van indiening van het wetsonwerp (art. 2, tweede lid). Op aandrang uit de Kamer&#13;
voegde de minister bij tweede nota van wijziging nog een derde verbod toe, dat&#13;
beoogt een limiet te stellen aan de uitbreidingsmogelijkheden in het niet-aangewezen gebied.2 Op grond daarvan is het buiten het concentratiegebied verboden een&#13;
varkens- of pluimveehouderij bedrijf in werking te hebben, dat is uitgebreid met&#13;
meer dan 75%, waarbij de uitbreiding in geen geval een bepaald maximum (200&#13;
varkens- of 5000 henne-eenheden, dan wel 7500 slachtkuikens) mag overschrijden&#13;
(art. 2, derde lid).&#13;
In het vestigings- en het uitbreidingsverbod speelt de 'dag van indiening van het&#13;
wetsontwerp' (zijnde 2 november 1984) dus een belangrijke rol. Bij het derde verbod&#13;
(de 75%-regeling) is dat niet het geval; de daar geformuleerde verbodsbepaling is&#13;
dus geheel gerelateerd aan het moment van inwerkingtreden van de wet.&#13;
Het ligt in de bedoeling van de regering de werking van de ingestelde verboden&#13;
te evalueren, waarbij ook de Tweede Kamer zal worden betrokken. Op grond van&#13;
de resultaten van deze evaluatie zal worden bezien in hoeverre de aanwijzing van de&#13;
gebieden waarover de verschillende verboden zich uitstrekken, wijziging behoeft.&#13;
Daartoe geeft de wet de minister vanaf 1 september 1985 de bevoegdheid om het&#13;
vestigingsverbod en de 75%-regeling te beperken tot een door hem aangewezen gebied,&#13;
alsmede om de aanwijzing van het concentratiegebied te wijzigen. Daarbij kan&#13;
hij voor de varkenshouderij en voor de pluimveehouderij verschillende gebieden&#13;
vaststellen. Alvorens zulke gebieden aan te wijzen moet de minister eerst het Landbouwschap&#13;
gelegenheid geven hem te adviseren.&#13;
Kan dus de beperking van het vestigingsverbod en van de 75%-regeling alleen&#13;
maar tot een verkleining leiden van het gebied waarover de verbodsbepalingen zich&#13;
uitstrekken, bij de wijziging van de aanwijzing van het concentratiegebied is dat anders:&#13;
daar kan de wijziging zowel een inkrimping als een uitbreiding van dat gebied&#13;
inhouden. Naar aanleiding van de discussie in de ucv omkleedde de minister bij&#13;
tweede nota van wijziging deze regeling met enige waarborgen.3 Voor zover namelijk&#13;
door de wijziging in een gebied verboden gaan gelden die voordien niet golden, moet&#13;
de minister tevens bepalen wanneer die verboden in werking treden en wat de&#13;
uitzonderingen zijn. In ieder geval treedt de regeling niet eerder in werking dan na&#13;
verloop van 21 dagen, nadat de minister de regeling aan beide Kamers der Staten-&#13;
Generaal heeft overgelegd. Gedurende die termijn kan door of namens één der Kamers&#13;
of door ten minste een vijfde van het grondwettelijk aantal leden van één der&#13;
Kamers de wens te kennen worden gegeven, dat de inwerkingtreding bij wet zal worden&#13;
geregeld. Als dat gebeurt, moet de regering zo spoedig mogelijk een wetsontwerp&#13;
van die strekking indienen (art. 2, vierde en vijfde lid).&#13;
Om te kunnen meten wanneer er sprake is van uitbreiden en of die uitbreiding al&#13;
dan niet blijft binnen de (hierna te bespreken) uitzonderingsregels, introduceert de&#13;
wet het begrip 'referentie-aantal' en enige meeteenheden. Bij het referentie-aantal&#13;
gaat het in feite om het vaststellen van het aantal dieren dat op het moment van indiening&#13;
van het wetsontwerp in het bedrijf aanwezig was. Dit referentie-aantal&#13;
wordt in beginsel bepaald door het aantal dieren dat bij de landbouwtelling van mei&#13;
1984 is opgegeven. Belanghebbenden hebben echter de mogelijkheid om aan te tonen&#13;
dat, in plaats van de aantallen van de meitelling, een ander aantal als maatstaf moet worden genomen. De twee oorzaken die de wet aangeeft als aanleiding voor&#13;
zo'n afwijkende berekening zijn: (1) het aantal bij de meitelling komt niet overeen&#13;
met het aantal dat gebruikelijk gehouden wordt bij de in het bedrijf aanwezige capaciteit&#13;
ten tijde van die telling, en (2) vestiging of uitbreiding van het bedrijf heeft&#13;
plaatsgevonden na de meitelling maar vóór 3 november 1984. In deze gevallen mogen&#13;
de betrokkenen een van de meitelling afwijkend aantal als referentie-aantal aanhouden.&#13;
De referentie-aantallen worden dus niet (zoals bijv. bij de melkquota het&#13;
geval is) van overheidswege vastgesteld of toegewezen; zij worden door de varkensen&#13;
pluimveehouders zelf bepaald, maar die moeten natuurlijk wel desgevraagd de&#13;
juistheid van de door hen aangenomen referentie-aantallen kunnen aantonen.&#13;
De eenheden waarin de referentie-aantallen gemeten worden zijn: varkenseenheden,&#13;
henne-eenheden en slachtkuikens. Een varkenseenheid (niet te verwarren&#13;
met het begrip 'mestvarkenseenheid' dat bij Hinderwetvergunningen wordt gehanteerd)&#13;
is gelijk aan 1 mestvarken of 1 opfokvarken of 0,5 fokvarken. Een henneeenheid&#13;
staat voor 1 leghen of 0,8 moederdier of 2,5 opfokhennen.&#13;
DE UITZONDERINGEN&#13;
De hiervoor beschreven verboden zijn in een aantal gevallen niet van toepassing. De&#13;
eerste uitzondering is, dat zowel het vestigings- als het uitbreidingsverbod niet gelden&#13;
voor bedrijven die weliswaar op de dag van indiening van het wetsontwerp nog&#13;
niet waren gevestigd of uitgebreid, maar waarvoor a. op die datum wel de benodigde&#13;
Hinderwet- en bouwvergunningen waren verleend óf waarvoor b. verzoeken voor&#13;
zulke vergunningen waren ingediend en tevens op dat moment investeringsverplichtingen&#13;
waren aangegaan (art. 3, eerste lid). Deze uitzondering, die aanvankelijk als&#13;
ontheffingsmogelijkheid was geformuleerd, kreeg bij de eerste nota van wijziging&#13;
zijn huidige constructie.4&#13;
Voor wat betreft het uitbreidingsverbod geldt bovendien als algemene bepaling,&#13;
dat onder uitbreiding niet wordt verstaan een aanpassing binnen de bestaande bedrijfsruimten&#13;
met het oog op een efficiëntere bedrijfsvoering, mits daarbij het aantal&#13;
dieren ten opzichte van het referentie-aantal met niet meer dan 10% wordt vergroot.&#13;
In geen geval mag deze vergroting echter meer bedragen dan 75 varkenseenheden,&#13;
2000 henne-eenheden of 3000 slachtkuikens (art. 1, tweede lid). Dit laatste geldt&#13;
evenwel weer niet, als ten behoeve van de aanpassing vóór 28 november 1984 (a) er&#13;
investeringsverplichtingen zijn aangegaan en tevens (b) vóór die dag de Hinderweten&#13;
bouwvergunningen zijn verleend of aangevraagd. In dat geval mag het hiervoor&#13;
genoemde maximum aantal varkens- en henne-eenheden of slachtkuikens worden&#13;
overschreden, maar het blijft wel gebonden aan de maximale vergroting van 10%&#13;
(art. 3, derde lid). Hoewel in deze uitzondering dezelfde elementen een rol spelen&#13;
als bij de eerste uitzondering, is de groepering hier anders: het vereiste van aangegane&#13;
investeringsverplichtingen geldt hier altijd en in cumulatie met het vereiste&#13;
van verleende of aangevraagde vergunningen. Ander verschil is dat de peildatum hier 28 november 1984 is (de dag namelijk waarop de wettekst op dit punt bij amendement&#13;
gewijzigd werd).&#13;
De derde uitzondering heeft betrekking op het uitbreidingsverbod buiten concentratiegebieden&#13;
(75%-regeling). Ook dit verbod is niet van toepassing indien (cumulatief)&#13;
er vóór 28 november 1984 investeringsverplichtingen zijn aangegaan en tevens&#13;
voordien de benodigde vergunningen zijn verleend of aangevraagd (art. 3, tweede&#13;
lid).&#13;
Ten aanzien van de uitbreiding van pluimveehouderijbedrijven geldt nog een bijzondere&#13;
uitzondering. Vergroting van het aantal henne-eenheden binnen de bestaande&#13;
bedrijfsruimten is toegestaan, indien dit het gevolg is van de omschakeling van een&#13;
systeem van natte mest naar een systeem van droge mest (art. 1, vierde lid). In dat&#13;
geval mag de vergroting van het aantal henne-eenheden ten opzichte van het&#13;
referentie-aantal voor bedrijven binnen het concentratiegebied dus het daar gegeven&#13;
maximum van 10% te boven gaan en voor bedrijven buiten het concentratiegebied&#13;
boven de daar gegeven limiet van 75% uitgaan.&#13;
Ten slotte is van belang dat verplaatsing van varkens- en pluimveehouderijbedrijven&#13;
is toegestaan. Het opnieuw in werking stellen van zo'n bedrijf na verplaatsing&#13;
wordt namelijk niet als het vestigen van een bedrijf beschouwd. Voorwaarde is&#13;
alleen, dat het verlaten bedrijf onttrokken wordt aan de uitoefening van de varkensen&#13;
pluimveehouderij. Voor het verplaatste bedrijf blijft hetzelfde referentieaantal&#13;
gelden (art. 1, derde lid).&#13;
Alle hiervoor beschreven uitzonderingen gelden van rechtswege. Daarnaast kent de&#13;
wet in art. 4 de minister nog een beperkte mogelijkheid toe om ontheffing te verlenen&#13;
van het uitbreidingsverbod in concentratiegebieden en van de 75%-regeling ten&#13;
behoeve van bepaalde onderzoeksinstellingen.&#13;
Van de overige bepalingen in de wet is nog van belang dat de minister, wanneer&#13;
naar zijn mening de in de wet geregelde onderwerpen in het belang van een goede&#13;
uitvoering nadere regeling behoeven, bevoegd is dat bij ministeriële regeling te doen (art.&#13;
11). De krachtens de wet vastgestelde regelen van algemene aard moeten, voor zover&#13;
zij niet zijn vervat in algemene maatregelen van bestuur, worden bekendgemaakt in&#13;
de Nederlandse Staatscourant (art. 9). Tegen besluiten die ter uitvoering van de wet&#13;
door of namens de minister zijn genomen en die geen besluiten van algemene&#13;
strekking zijn, kan door een ieder die rechtstreeks in zijn belang is getroffen beroep&#13;
worden ingesteld bij het College van Beroep voor het bedrijfsleven (art. 6). De door&#13;
de minister aangewezen ambtenaren, die belast zijn met het toezicht op de naleving&#13;
van de wet (de ambtenaren van de Algemene Inspectie Dienst), zijn onder meer&#13;
bevoegd inzage te verlangen en afschrift te maken van boeken en andere zake-lijke&#13;
bescheiden, en iedereen is verplicht hun desgevraagd alle medewerking te verlenen en&#13;
alle inlichtingen te verstrekken; één en ander voor zover dit redelijkerwijs voor de&#13;
vervulling van hun taak nodig is (art. 8). Overtredingen van de wet zijn economische&#13;
delicten (art. 10). De werkingsduur van de wet is beperkt; het is immers de bedoeling&#13;
dat het probleem van de mestoverschotten zijn definitieve regeling krijgt in het kader&#13;
van de toekomstige Meststoffenwet en de Wet bodembescherming. De Interimwet zal&#13;
daarom na twee jaar vervallen of op een eerder bij Koninklijk Besluit te bepalen&#13;
tijdstip (art. 12). TERUGWERKENDE KRACHT?&#13;
De gehele discussie tussen regering en parlement is bij de Interimwet beheerst geweest&#13;
door de vraag of de ontstane situatie een dergelijke ingreep rechtvaardigde en&#13;
in welke mate men de bedrijfstak beperkingen mocht opleggen.&#13;
Het belangrijkste juridische discussiepunt was ongetwijfeld of de tekst van het&#13;
vestigings- en het uitbreidingsverbod al dan niet terugwerkende kracht inhield tot&#13;
het moment van indiening van het wetsontwerp. Interessant is daarbij dat de oorspronkelijke&#13;
tekst, zoals die aan de Raad van State om advies werd voorgelegd, een&#13;
andere constructie bevatte. Die tekst bepaalde namelijk dat het, vanaf de dag na die&#13;
waarop het wetsontwerp bij de Tweede Kamer zou zijn ingediend, verboden zou zijn&#13;
een varkenshouderijbedrijf in werking te hebben dat was gevestigd, resp. uitgebreid&#13;
na die dag. Deze constructie, die het verbod derhalve liet ingaan op de dag na indiening,&#13;
ontmoette bij de Raad van State ernstige bezwaren. Zo geformuleerd zou&#13;
de wet na inwerkingtreding immers ook gedragingen strafbaar maken die voordien&#13;
waren gepleegd. Zodanige terugwerking achtte de Raad van State in strijd met het&#13;
beginsel van art. 16 van de Grondwet, dat geen enkele gedraging met terugwerkende&#13;
kracht strafbaar mag worden gesteld, alsmede met art. 7 van het Verdrag tot bescherming&#13;
van de rechten van de mens en de fundamentele vrijheden (Verdrag van&#13;
Rome). In zijn nader rapport aan de Koningin zette de minister uiteen voor deze inderdaad&#13;
terugwerkende strafbaarstelling gekozen te hebben om te voorkomen dat&#13;
aankondiging van het wetsvoorstel zou leiden tot extra uitbreiding en vestiging van&#13;
nieuwe bedrijven in de periode tussen de indiening van het voorstel bij de Tweede&#13;
Kamer en de feitelijke inwerkingtreding, zodat juist het tegenovergestelde zou worden&#13;
bereikt van hetgeen met het wetsvoorstel beoogd werd. Desalniettemin achtte&#13;
hij de overwegingen van de Raad van State zodanig principieel en zwaarwegend, dat&#13;
hij besloten had het wetsontwerp in gewijzigde vorm bij de Tweede Kamer in te dienen,&#13;
zodat geen gedragingen meer strafbaar worden gesteld die hebben plaatsgevonden&#13;
vóór het tijdstip van inwerkingtreding van de wet. Deze wijziging strekte&#13;
ertoe te verbieden na inwerkingtreding van de wet een bedrijf te blijven uitoefenen,&#13;
dat is gevestigd of uitgebreid na indiening van het wetsontwerp.5&#13;
Daarmee was de discussie overigens niet geëindigd. Tijdens de gehele schriftelijke&#13;
en mondelinge behandeling van het wetsontwerp bleef de vraag spelen, of ook de&#13;
gewijzigde constructie geen terugwerkende kracht inhield. Uiteindelijk lieten de beide&#13;
Kamers zich echter door de minister overtuigen dat dit niet het geval was en accepteerden&#13;
zij de verbodsbepalingen in de voorgestelde vorm. De door de minister&#13;
gevolgde redenering hield in de eerste plaats in, dat de voorgestelde constructie het&#13;
vestigen of uitbreiden van een bedrijf na 2 november 1984 op zich niet strafbaar&#13;
maakt, maar dat het wel strafbaar is dat bedrijf na inwerkingtreding van de wet in&#13;
werking te houden. De datum van 2 november is derhalve niet de datum tot welke&#13;
de verbodsbepaling na inwerkingtreding terugwerkt, maar maakt deel uit van de&#13;
omschrijving van de bedrijven waarop het verbod na inwerkingtreding van toepassing&#13;
zal zijn. Vervolgens verwees de minister naar de 'Aanwijzingen voor de wetgevingstechniek', waarin in aanwijzing 74 een onderscheid wordt gemaakt tussen&#13;
(onder meer) terugwerkende kracht en exclusieve werking. Volgens deze Aanwijzingen&#13;
heeft een regeling terugwerkende kracht 'voor zover zij van het tijdstip van haar&#13;
inwerkingtreding af van toepassing is met betrekking tot voordien voorgevallen feiten&#13;
als ware zij ten tijde van het voorvallen van die feiten reeds van kracht geweest'.&#13;
Van een dergelijke terugwerkende kracht is - aldus de minister - bij de Interimwet&#13;
geen sprake. De wet is dus niet in strijd met het 'nulla poena sine praevia lege'-&#13;
beginsel, zoals dat is neergelegd in art. 1 van het Wetboek van Strafrecht, art. 16&#13;
van de Grondwet en art. 7 van het Verdrag van Rome, inhoudende dat niet anders&#13;
dan krachtens een uitdrukkelijke en aan de begane handeling voorafgegane wetsbepaling&#13;
straf kan worden opgelegd. Wel is er bij de verbodsconstructie van de&#13;
Interimwet sprake van exclusieve werking. Daaronder verstaan de Aanwijzingen een&#13;
regeling die, van het tijdstip van haar inwerkingtreding af, van toepassing is met betrekking&#13;
tot voordien voorgevallen feiten. De wetgever is bevoegd een dergelijke exclusieve&#13;
werking in een wettelijke regeling op te nemen en komt daarmee niet in&#13;
strijd met de Grondwet of het Verdrag van Rome.6&#13;
Deze opvatting van de minister wordt niet door iedereen gedeeld. Al direct na indiening&#13;
van het wetsontwerp stelde prof. mr P. de Haan zich op het standpunt, dat&#13;
de in het wetsontwerp gekozen constructie niets verandert aan de bezwaren van de&#13;
Raad van State. Er is naar zijn smaak nog steeds sprake van terugwerkende kracht&#13;
en dus van strijd met de Grondwet en het Verdrag van Rome.7 M.R. M(ok) kwalificeert&#13;
de constructie als een 'slimmigheidje van juristen'. Naar zijn mening houdt&#13;
de verbodsbepaling in 'dat in de toekomst (na inwerkingtreding van de wet) iemand&#13;
die een handeling heeft verricht (oprichting of uitbreiding van een bedrijf) die op&#13;
dat moment, nl. tijdens de parlementaire behandeling van het wetsontwerp, volstrekt&#13;
legaal was, deswege strafbaar is. In wezen is dat een omschrijving van terugwerkende&#13;
kracht. De kernvraag die het wetsontwerp oproept, is of het doel de middelen&#13;
heiligt.8&#13;
In een reactie op dit artikel haakt het PvdA-Kamerlid Tazelaar (tijdens de behandeling&#13;
van de Interimwet woordvoerder voor zijn fractie) op die kernvraag in. Hij&#13;
bespreekt en verwerpt twee mogelijke alternatieven en beantwoordt vervolgens de&#13;
vraag, of het doel de middelen heiligt omdat er geen alternatieven zijn, ontkennend.&#13;
Maar - aldus Tazelaar - hoe zwaar is het vergrijp van deze middelen eigenlijk tegen&#13;
de grondrechten? Hij wijst op een soortgelijke regeling bij de Vestigingswet Bedrijven&#13;
1954 (een vergelijking die volgens Mok in een onderschrift niet opgaat) en&#13;
eindigt ten slotte met een opmerkelijke onthulling die ik hier in zijn geheel weergeef:&#13;
'Tenslotte wil ik erop wijzen dat door enkele woordvoerders in de Tweede&#13;
Kamer j serieus is overwogen om vlak voor de stemming een amendement in te&#13;
dienen waarbij de terugwerkende kracht zou vervallen en om de Eerste Kamer te&#13;
vragen om nog lop dezelfde dag over het wetsvoorstel te stemmen. Afgezien van&#13;
de vraag of de [Eerste Kamer zich voor zo'n procedure zou hebben geleend, is&#13;
van dit opzetje afgezien omdat de dan formeel in ieder geval juiste wetgeving materieel niets zou&#13;
hebben veranderd en de regeling dan ook terecht eveneens zou thuishoren in de categorie&#13;
'slim bedachte juristerij'. De materiële noodzaak en rechtvaardigheid van de&#13;
voorgestelde regeling waren voor de grote meerderheid in Tweede en Eerste Kamer&#13;
voldoende om het wetsvoorstel te steunen.'9&#13;
Ik kan in deze passage niets anders lezen dan dat Tazelaar (en naar hij suggereert&#13;
ook de woordvoerders van de andere fracties) van mening was (waren), dat de in&#13;
de wet neergelegde constructie wel degelijk terugwerkende kracht inhield, formeel&#13;
onjuist was en thuishoorde in de categorie 'slim bedachte juristerij', maar dat een&#13;
amendement dat die terugwerkende kracht zou wegnemen daaraan materieel niets&#13;
zou veranderen. Als deze weergave van Tazelaars mening juist is, moet ik constateren&#13;
dat hij op een essentieel punt zijn plicht als mede-wetgever niet gedaan heeft.&#13;
Het is immers de wetgever (regering en Staten-Generaal) die ervoor moet waken, dat&#13;
geen regelingen ontstaan in strijd met de Grondwet. Zodra een Kamerlid concludeert&#13;
dat een hem voorgelegde regeling ongrondwettige elementen bevat, kan hij&#13;
daar zijn medewerking niet aan geven zonder in conflict te komen met zijn eed of&#13;
belofte van trouw aan de Grondwet. Materiële noodzaak, noch rechtvaardigheid&#13;
van de voorgestelde regeling kunnen ooit een rechtvaardiging geven om strijdigheid&#13;
met de Grondwet maar te accepteren. Die elementen komen in de afweging pas aan&#13;
de orde als de vraag of er zodanige strijd aanwezig is, ontkennend is beantwoord.&#13;
De omstandigheid dat in het onderhavige geval ook strijd met het Verdrag van&#13;
Rome in het geding zou zijn en dus ook de rechter achteraf tot toetsing bevoegd is,&#13;
doet aan de primaire verantwoordelijkheid van de mede-wetgever niets af.10&#13;
Bij de Interimwet doet zich naar mijn mening zodanige strijd met de Grondwet&#13;
en het Verdrag van Rome overigens niet voor, omdat de tekst van het vestigingsen&#13;
uitbreidingsverbod geen terugwerkende kracht bevat. Degene die na 2 november&#13;
1984 een varkens- of pluimveehouderijbedrijf vestigt of uitbreidt pleegt geen overtreding&#13;
en is niet strafbaar; hij wordt ook niet (zoals Mok suggereert) strafbaar na&#13;
inwerkingtreding van de wet; hij wordt pas strafbaar door na inwerkingtreding het&#13;
bedrijf in werking te houden. De verbodsbepaling heeft in juridische zin dus geen&#13;
terugwerkende kracht. Zij heeft materieel natuurlijk wel een terugwerkend - of beter:&#13;
anticiperend - effect, doordat zij personen die voornemens tot vestiging of uitbreiding&#13;
hadden, ontmoedigt om die voornemens uit te voeren (een effect dat met&#13;
de gekozen constructie ook duidelijk beoogd wordt). Die constructie is zonder enige&#13;
twijfel slim, maar geen 'slimmigheidje'.&#13;
Er is in de discussie over de al dan niet aanvaardbaarheid van de verbodsconstructie,&#13;
naar mijn indruk nog een factor die onuitgesproken een rol speelt. Wij&#13;
zijn er zo langzamerhand aan gewend geraakt dat het proces van wetgeving over het&#13;
algemeen zo lang duurt, dat iedereen die door een komende regeling in een nadeliger&#13;
positie dreigt te komen, ruimschoots de tijd heeft om zijn schaapjes op het droge te helpen voor de bui losbarst. Die situatie wordt op het ogenblik door de burger&#13;
waarschijnlijk zozeer als een deel van ons rechtsbestel beschouwd, dat hij het als onrecht&#13;
ervaart wanneer die mogelijkheid geblokkeerd wordt. Ik vind dat een factor&#13;
die ook mag meewegen bij de vraag hoever de wetgever in een concrete situatie mag&#13;
gaan met beperkende regelgeving. In het onderhavige geval meen ik, dat de wetgever&#13;
aan de acuutheid van de situatie met de mestoverschotten en aan de tijdelijkheid van&#13;
de regeling argumenten kan ontlenen om zover te gaan, als zij in de Interimwet gegaan&#13;
is.</content><legacyfootnotes>1. Tweede Kamer, vergaderjaar 1984-1985, 18 695, nrs. 1-3. De wet wijst de minister van Landbouw en&#13;
Visserij als eerstverantwoordelijke aan. Waar in dit artikel in enkelvoud over 'de minister' gesproken wordt,&#13;
wordt daarmee die eerstverantwoordelijke minister bedoeld. &#13;
2. Nr. 38, onder II A.&#13;
3. Nr. 38, onder II B.&#13;
4. Nr. 26, onder V A.&#13;
5. 18 695, A, blz. 1 en B-C, blz. 1 en 3.&#13;
6. Zienr. 15, blz. 10-11; nr. 40, blz. 12-14; ucv25 (26-ll-'84), blz. 15; alsmede Eerste Kamer, nr. 109a,&#13;
blz. 3-4.&#13;
7. Interview in De Boerderij - 70 (1984), nr. 7 (14 nov.). .&#13;
8. TVVS 1984, nr. 84/12, blz. 307-308&#13;
9. TVVS 1985, nr. 85/3, blz. 80.&#13;
10. Inmiddels is mij tijdens de op 26 april 1985 gehouden jaarvergadering van de Vereniging voor Agrarisch&#13;
Recht tot mijn genoegen gebleken, dat de heer Tazelaar in ieder geval niet de bedoeling heeft&#13;
gehad te stellen dat de verbodsconstructie formeel terugwerkende kracht zou hebben; wel is er naar&#13;
zijn mening sprake van 'materieel terugwerkende kracht'.&#13;
</legacyfootnotes><footnotes><footnote/></footnotes><auteurs>Prof. mr W. Brussaard</auteurs><published>1985-06-01 00:00:00</published><modified>1985-06-01 00:00:00</modified><editiondate>1985-06-01</editiondate><htmlpath>https://denhollander.info/artikel/6388</htmlpath></article>
</articles></edition>