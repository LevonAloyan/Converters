<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2011</searchword><id>9394</id><udhid>UDH:TvAR/9394</udhid><titel>Wetgevingsterreur</titel><searchwords><searchword>TvAR 7/8/2011</searchword><searchword>UDH:TvAR/9394</searchword></searchwords><attachments><attachment><name>TvAR2011_07_08_01_Wetgevingsterreur.pdf</name><extention>pdf</extention><url>https://denhollander.info/download/8204/ci</url></attachment></attachments><inleiding>1. Ik ben niet boos of teleurgesteld maar woest. En daar heb ik alle reden voor nu de Minis­ter van Veiligheid en Justitie (Opstelten) de wetsvoorstellen betreffende titel 7.13 nieuw BW, gewijd aan de personenvennootschappen intrekt. Let wel, de voorstellen zijn door de Twee­de Kamer met algemene stemmen aangenomen: de vaststellingswet (nr.28 746) in 2005 en de invoeringswet (nr. 31 065) in 2009. Dat zal dus verder wel goed komen, zou je denken. De ‘chambre de réflection’, een Haags rusthuis voor veelal bejaarde dames en heren die voor trouwe partijdienst beloond moesten worden, dient zich immers op wetgevingsterrein ge­deisd te houden. Alleen als het wetsvoorstel een onvoorstelbare juridische rommelboel is en de rechtsorde in gevaar brengt, kan tot verwerping worden overgegaan. Dat komt dus zelden voor en zou in dit geval redelijkerwijs niet zijn geschied.&#13;
</inleiding><content>2. Ik ben niet alleen woest, ik ben ook zeer bezorgd. De minister die hier de zaak op stelten zet, heeft niet alleen lak aan de democratie maar ook aan de rechtsorde en aan de rechtsprak­tijk. Hij laat zich, niet gehinderd door de enige primaire kennis van privaatrechtelijke zaken, leiden door spookbeelden die leven binnen het MKB Nederland en VNO/NCW. Deze gezags­drager, belast met onder meer de bestrijding van terrorisme, dient zelf te vuur en te zwaard bestreden te worden wegens wetgevingsterreur.&#13;
3. De huidige regeling van de maatschap, de vennootschap onder firma en de commanditaire vennootschap dateert van 1838, is verspreid over het (oude) Burgerlijk Wetboek en het (ver­molmde) Wetboek van Koophandel. Wie kennis neemt van de tekst van de art. 7A:1655 e.v. BW barst in huilen uit. Dat het Wetboek van Koophandel nog bestaat, is bij velen zelfs niet meer bekend. Wat een ‘algehele maatschap van winst’ is, weet niemand, de vennootschap ‘bij wijze van geldschieting’ doet denken aan een samenwerkingsverband van bankrovers, het on­derscheid tussen bedrijf en vrij beroep is, mede dankzij het liberale marktdenken, compleet achterhaald.&#13;
4. In het kader van de afronding van het Nieuw BW-project, gestart in 1947, dienen de con­tractuele samenwerkingsvormen, die in de landbouw op grote schaal voorkomen, nog gere­geld te worden. Sinds het eerste voorstel daartoe zijn 40 jaar (!) verstreken. Het voorstel voor titel 7.13 BW dat thans voorligt, wordt in theorie en praktijk breed gesteund. De Eerste Ka­mer laat zich echter door het MKB en het VNO/NCW grotendeels achterhaalde en onzinnige vragen dicteren over ‘helderheid, bruikbaarheid, nut en noodzaak van de regelgeving’. Waar­na de van niets (niets dus) wetende oud-burgemeester besluit het wetsvoorstel in te trekken.&#13;
De argumentatie die de minister in zijn brief van 5 september 2011 aanvoert, is ridicuul. In­derdaad: belachelijk. ‘De primaire doelstelling van de wetgeving is het faciliteren van onder­nemers’, schrijft de man in alle naïviteit. - Dat ambtenaren dat durven opschrijven! - .Waar­na de minister ook nog constateert dat de nieuwe regeling ‘tot op heden weinig steun heeft gekregen van de beoogde gebruikers, met name ondernemers in het midden- en kleinbedrijf.’ Ja, zo lust ik er nog wel een paar. Mij is overigens niks gevraagd, hoewel ik de helft van mijn beroepsleven zelf in een maatschap samenwerkte en als notaris dagelijks de praktijk van de personenvennootschap proefde.&#13;
5. Invoering van de voorgestelde titel 7.13 jaagt ook niemand op kosten, zoals door de minis­ter gesuggereerd wordt. Geen enkele ondernemer in het middel- en kleinbedrijf wordt naar de notaris gedirigeerd. Aan de vennoten worden zelfs mooie faciliteiten geboden, onder meer in de vorm van de OVR, een parkeerplaats voor het bedrijfs- of kantoorgebouw, die vele toe- en uittredingsproblemen kan voorkomen. Het is een orgaanloze rechtspersoon van eigen dienst­bare aard die vooral niet mag worden bezien als een variant van de (flex-)BV, waarop de mi­nister zich nu, met oogkleppen op, gaat concentreren..&#13;
6. Ik ben niet alleen woest en bezorgd maar ook aandachtspersoon voor de Minister van Vei­ligheid sinds zijn collega, de Minister van Economische Zaken, Landbouw en Innovatie (Ver­hagen), na 11 jaar studie afgestudeerd in de contemporaire geschiedenis, in De Telegraaf trots meedeelde dat de notaris, als onderdeel van een ordinair handeltje met Opstelten, wordt uit­geschakeld bij de oprichting van de eenmans-BV. De agressie bereikt nu een hoogtepunt. Het één, de personenvennootschapmisère, kan immers niet los worden gezien van het ander.&#13;
7. Alsof een BV het kan stellen zonder een zorgvuldige oprichtingshandeling, een keurige or­ganisatie en openbaarheid. De orde in het rechtsverkeer is hier in het geding. Misbruik ligt, in het riool van de handel, op de loer. De kosten van de waakzame notaris zijn tegen die achter­grond te verwaarlozen. Trouwens, als de notaris wordt uitgerangeerd, steken accountants, be­lastingadviseurs en louche BV-handelaren waarschijnlijk een hoger honorarium in de zak.&#13;
8. ‘Tja, zo is nu eenmaal de politiek’, hoor je dan uitgeleefde slaven berustend zeggen. Nee! Het is walgelijk. Ik ga de wapens in het vuur leggen. U verneemt nog van me. &#13;
</content><legacyfootnotes>* Prof. mr. M.J.A. van Mourik is als hoogleraar verbonden aan het Centrum voor Notarieel Recht van de Radboud Universiteit Nijmegen, en oud-notaris te Nijmegen.&#13;
</legacyfootnotes><footnotes><footnote/></footnotes><auteurs>prof. mr. M.J.A. van Mourik&#13;
</auteurs><published>2011-08-01 00:00:00</published><modified>2011-08-01 00:00:00</modified><editiondate>2011-08-01</editiondate><htmlpath>https://denhollander.info/artikel/9394</htmlpath></article>
</articles></edition>