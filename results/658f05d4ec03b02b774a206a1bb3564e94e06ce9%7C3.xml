<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2014</searchword><id>11352</id><udhid>UDH:TvAR/11352</udhid><titel>De ruimtelijke gevolgen van gaswinning in Groningen - Aardbevingsgevoelig gebied als  dubbelbestemming?</titel><searchwords><searchword>TvAR 5/2014</searchword><searchword>UDH:TvAR/11352</searchword></searchwords><attachments><attachment><name>16748.pdf</name><extention>pdf</extention><url>https://denhollander.info/download/16748/ci</url></attachment></attachments><inleiding/><content>&lt;h3&gt;Inleiding&lt;/h3&gt;&lt;p&gt;De afgelopen jaren is duidelijk geworden dat de gaswinning in het Groningen gasveld en de aardbevingen die daardoor veroorzaakt worden, een groter knelpunt vormen dan tot dan toe gedacht.&lt;/p&gt;&lt;p&gt;De grootste onzekere factor gaat over welk deel van de in de ondergrond opgebouwde spanning zich uiteindelijk zal ontladen via aardbevingen, en hoe zwaar die bevingen dan zullen zijn. Het proces van gaswinning is nu eenmaal in gang gezet en kan niet zonder meer worden teruggedraaid.&lt;/p&gt;&lt;p&gt;Op 16 augustus 2012 heeft bij het dorp Huizinge in de Groningse gemeente Loppersum een aardbeving plaatsgevonden met een magnitude van 3,6 op de schaal van Richter. Het is al enkele decennia duidelijk dat de winning van aardgas uit het Groningen gasveld gepaard gaat met aardbevingen. Maar de recente beving duurde langer en had een grotere energie-intensiteit dan voorgaande bevingen. Naar aanleiding van deze beving is het Staatstoezicht op de Mijnen (hierna: SodM) het verschijnsel aardbeving als gevolg van de gaswinning in het Groningen gasveld nader gaan onderzoeken. Ook het KNMI en de Nederlandse Aardolie Maatschappij (hierna: NAM) hebben onderzoeken uitgevoerd.&lt;/p&gt;&lt;p&gt;Uit onderzoeken[1] is naar voren gekomen dat de jaarlijkse productie uit het Groningen gasveld sinds het jaar 2000 stapsgewijs is toegenomen van 20 tot 30 miljard m3 naar 45 tot 50 miljard m3. Oorzaak hiervoor is onder andere gelegen in het feit dat de productie in kleine velden van 50 miljard m3 naar 25 tot 30 miljard m3 is teruggelopen. Dit is opgevangen door een verhoogde productie uit het Groningen gasveld. Het aantal aardbevingen per jaar is evenredig met de toenemende winning in het Groningen gasveld toegenomen.[2] Dat er een relatie bestaat tussen de gaswinning en de aardbevingen is al langer bekend. Voorheen werd er echter altijd vanuit gegaan dat de maximale magnitude 3,9 op de schaal van Richter zou zijn. Het KNMI heeft nu, wat betreft het Groningen gasveld, aangegeven, dat de maximale magnitude niet te schatten is op basis van historische gegevens van de aardbevingen in dit veld. De verwachting is dat de maximale magnitude tussen de 4 en de 5 op de schaal van Richter zal liggen.&lt;/p&gt;&lt;p&gt;Volgens de NAM is de gaswinning in het Groningen gasveld haar piek gepasseerd en zal het vanaf nu minder worden; van ongeveer 50 miljard m3 per jaar in de laatste drie jaar tot ongeveer 45 miljard m3 in 2015 en vervolgens verder omlaag tot ongeveer 40 miljard m3 in 2020. Na 2020 zet als gevolg van afnemende capaciteit, een scherpere daling in tot ongeveer 20 miljard m3 in 2026.[3]&lt;/p&gt;&lt;p&gt;De gaswinning is van essentieel belang voor de energievoorziening in Nederland. Het grootste gedeelte van de Nederlandse huishoudens is afhankelijk van het Groningengas om te kunnen koken en het huis te verwarmen. Daarnaast vormt de gaswinning al decennia een belangrijke bron van inkomsten voor de Nederlandse Staat.[4] De gaswinning kan dus niet op korte termijn worden stop gezet. Nu er rekening gehouden moet worden met de effecten van aardbevingen met een magnitude hoger dan 3,9 op de schaal van Richter dienen er wel acties genomen te worden, onder andere ter voorkoming van schade aan gebouwen en voor de veiligheid voor personen. Ook dienen er maatregelen getroffen te worden voor nieuwbouw.&lt;/p&gt;&lt;p&gt;In dit artikel wordt allereerst ingegaan op het juridisch kader waarbinnen de NAM handelt met winning van gas.&lt;/p&gt;&lt;p&gt;Vervolgens wordt er een doorkijk gegeven naar de Europese richtlijn[5] (hierna: Eurocode 8) met betrekking tot de aanpassing van bouwnormen in verband met aardbevingen. De richtlijn dient geïmplementeerd te worden in de Nederlandse wetgeving, meer in het bijzonder in het Bouwbesluit op nationaal niveau. De verwachting is dat dit ten minste twee jaar in beslag gaat nemen. Tot die tijd zal er een Nationale Praktijk Richtlijn gaan gelden als tijdelijke regeling.&lt;/p&gt;&lt;p&gt;Er zijn veel partijen die een belang hebben bij de ondergrond en er spelen verschillende bevoegdheden en verantwoordelijkheden. De ondergrond is immers een complex systeem waarin interacties plaatsvinden tussen verschillende activiteiten en lagen. Bezien wordt dan ook welke mogelijke gevolgen dit kan hebben ten aanzien van de ruimtelijke ordening op verschillende niveaus. Dient het aardbevingsgevoelige gebied bijvoorbeeld als specifiek onderwerp opgenomen te worden in bestemmingsplannen? Dienen dorpen en boerderijen opgeofferd te worden voor het belang van de gaswinning? En welke gevolgen kunnen ruimtelijke aanpassingen met zich brengen voor de omgeving, meer in het bijzonder voor de agrarische bedrijven? Ook wordt kort aandacht besteed aan het schade-aspect. Vooruitlopend op de mogelijke toekomstige veranderingen wordt hier in dit artikel reeds bij stil gestaan.&lt;/p&gt;&lt;h3&gt;Juridisch kader&lt;/h3&gt;&lt;p&gt;De Nederlandse Aardolie Maatschappij B.V. wint sinds 1963 gas uit het Groningen gasveld op basis van een gelijknamige winningsvergunning.&lt;/p&gt;&lt;p&gt;De huidige Mijnbouwwet is geïntroduceerd in het jaar 2003. Op grond van de Mijnbouwwet is een vergunning noodzakelijk voor mijnbouwwerkzaamheden. De Mijnbouwwet heeft onder andere betrekking op de mijnbouwactiviteiten: het opsporen en winnen van delfstoffen (op een diepte van meer dan 100 m). Bevoegd gezag voor het verlenen van deze vergunning is de Minister van Economische Zaken. De wijze van winning is onderwerp van het ‘winningsplan’. De minister beoordeelt een vergunningsaanvraag op basis van het winningsplan. Er wordt toegezien op naleving van de voorschriften -hetgeen in het winningsplan is beschreven en door de minister is geaccordeerd- door het SodM. Veranderende omstandigheden kunnen leiden tot intrekking van de vergunning. Daarnaast kan de minister de beperkingen en voorschriften van de vergunning wijzigen, onder andere in verband met het risico van schade ten gevolge van beweging van de aardbodem.&lt;/p&gt;&lt;p&gt;Art. 33 van de Mbw bepaalt dat de vergunninghouder alle maatregelen moet nemen die van hem gevergd kunnen worden om te voorkomen dat als gevolg van de winningsactiviteiten onder andere schade door bodembeweging wordt veroorzaakt en de veiligheid wordt geschaad.&lt;/p&gt;&lt;p&gt;De Mbw strekt mede ter uitvoering van een Europese Richtlijn.[6] Deze Richtlijn heeft tot doel de Europese Unie (hierna: ‘EU’) voor haar energievoorziening minder afhankelijk te maken van landen buiten de EU. Daartoe moeten de energievoorraden in de EU zo goed mogelijk worden benut. De Richtlijn bevat dan ook een limitatieve opsomming van reguleringsmogelijkheden, teneinde de mijnbouw zo min mogelijk belemmeringen in de weg te leggen.&lt;/p&gt;&lt;p&gt;De Richtlijn heeft alleen betrekking op de opsporing en winning van koolwaterstoffen (aardolie, aardgas). De Richtlijn regelt daarvan alle aspecten. De Mbw richt zich echter voornamelijk op marktordeningsaspecten. De milieuaspecten en alle aspecten die samenhangen met het oprichten en in werking hebben van een mijnbouwwerk worden aan de specifieke (omgevings)wetten overgelaten, voor zover die van toepassing zijn.[7] Zo is bijvoorbeeld in art. 40 Mbw de werkingssfeer van de milieuvergunning beperkt tot gevallen waarin geen omgevingsvergunning op grond van de Wabo is vereist. In de Mbw wordt daarom maar beperkt gebruik gemaakt van de mogelijkheden die de Richtlijn biedt, om aan vergunningen voorwaarden en eisen te verbinden ter bescherming van het milieu, biologische hulpbronnen, archeologische waarden e.d.[8]&lt;/p&gt;&lt;p&gt;Behalve in Groningen wordt gas gewonnen in Friesland, Drenthe, Overijssel, Noord-Holland, Zuid-Holland, Noord-Brabant en in de Noordzee en Waddenzee.&lt;/p&gt;&lt;p&gt;Het Groningengas is een laagcalorisch gas, waarvoor nauwelijks andere natuurlijke bronnen bestaan. Hierdoor speelt het een belangrijke rol op de Noordwest-Europese gasmarkt. Zoals gezegd is de gasproductie een belangrijke bron van inkomsten voor de Nederlandse Staat. De opbrengsten van aardgas de afgelopen jaren voor de Nederlandse Staat bedroegen rond de 12 à 14 miljard per jaar, waarvan 10 à 12 miljard afkomstig was uit de opbrengst van Groningengas. Een eventuele productiebeperking heeft dus substantiële gevolgen voor de rijksbegroting.[9] Dit maakt dat er niet zonder meer kan worden besloten tot productiebeperking en dat er andere maatregelen getroffen zullen moeten worden.&lt;/p&gt;&lt;p&gt;Inmiddels hebben er verschillende onderzoeken plaats gevonden naar de gevolgen van de bevingen. De eerste resultaten geven het beeld dat bij de grondsnelheden, die zich voordoen bij een beving van 5 op de schaal van Richter, zich schade kan voordoen, zoals het bezwijken van huizen en andere gebouwen.&lt;/p&gt;&lt;p&gt;De minister heeft al aangegeven dat het voor toekomstige nieuwbouw, maar ook voor renovatie van gebouwen, van belang is dat er derhalve een bouwnorm komt waarin de aardbevingsbestendigheid mede het uitgangspunt is.[10] Een dergelijke bouwnorm is er in Nederland nog niet. In het Nederlandse Bouwbesluit (en in andere Nederlandse regelgeving) wordt geen rekening met een aardbevingsrisico gehouden.&lt;/p&gt;&lt;p&gt;Internationaal zijn in verschillende ‘gebouwcodes’ voorwaarden vastgelegd waar gebouwen in relatie tot seismiciteit aan moeten voldoen. De codes zijn in beginsel opgesteld voor natuurlijke bevingen, maar kunnen ook voor anders geïnduceerde bevingen worden toegepast. Zo kennen we de ‘Uniform building code’ uit de Verenigde Staten en de ‘Building standard law’ uit Japan.&lt;/p&gt;&lt;p&gt;Op Europees niveau bestaat er ook een bouwnorm, namelijk de ‘Eurocode 8; Design of structures for earthquake resistance’, ook wel EN 1998. Er zijn op dit moment 10 Eurocodes. De Eurocodes zijn de huidige technische standaarden voor het structureel ontwerpen van gebouwen in Europa. Ze zijn verplicht in de 28 landen van de Eurocode zone en vervangen nationale standaarden. Eurocode 8 is de Europese norm voor het bouwen van aardbevingsbestendige constructies. Direct aan Nederland grenzende landen maken voor het ontwerpen van constructies al gebruik van Eurocode 8, bijvoorbeeld in België (vanwege verzekeringstechnische redenen) en in Duitsland (vanwege wettelijke regels). De scope van Eurocode 8 beperkt zich tot het beschermen van mensenlevens, het beperken van schade en het operationeel houden van constructies die van belang zijn voor de bescherming van de burgers. Bijzondere constructies, zoals kerncentrales, vallen buiten de reikwijdte van Eurocode 8. De bepalingen in Eurocode 8 zijn complementair aan die in de andere Eurocodes.&lt;/p&gt;&lt;p&gt;Eurocode 8 kent zes delen:&lt;/p&gt;&lt;ul&gt;&lt;li class="Opsomming_Num"&gt;Algemene regels, seismische belastingen en regels voor gebouwen,&lt;/li&gt;&lt;li class="Opsomming_Num"&gt;Bruggen,&lt;/li&gt;&lt;li class="Opsomming_Num"&gt;Beoordeling en vernieuwing van gebouwen,&lt;/li&gt;&lt;li class="Opsomming_Num"&gt;Silo’s, opslagtanks en pijpleidingen,&lt;/li&gt;&lt;li class="Opsomming_Num"&gt;Funderingen, grondkerende constructies en geotechnische aspecten,&lt;/li&gt;&lt;li class="Opsomming_Num"&gt;Torens, masten en schoorstenen.&lt;/li&gt;&lt;/ul&gt;&lt;p&gt;Volgens Eurocode 8 moet bij het ontwerp van gebouwen rekening worden gehouden met de volgende elementen:&lt;/p&gt;&lt;ul&gt;&lt;li class="Opsomming_Dash"&gt;de seismische gevarenkans, de te verwachten piekgrondversnelling in een periode van 475 jaar;&lt;/li&gt;&lt;li class="Opsomming_Dash"&gt;de lokale grondcondities, er worden vijf grondtypes gedefinieerd die de aardbevingsgolven op een verschillende manier versterken;&lt;/li&gt;&lt;li class="Opsomming_Dash"&gt;de belangrijkheidscategorie van het gebouw, denk hierbij aan scholen en ziekenhuizen.&lt;/li&gt;&lt;/ul&gt;&lt;h3&gt;Op nationaal niveau&lt;/h3&gt;&lt;p&gt;Het ministerie van Economische Zaken heeft in overleg met het ministerie van Buitenlandse Zaken besloten om de procedure, om de Eurocode 8 te vertalen naar Nederlandse normen en vast te leggen in het Bouwbesluit, in gang te zetten. Specifiek wordt er daarbij gekeken naar geïnduceerde aardbevingen door gaswinning. Deze bevingen hebben duidelijk andere karakteristieken dan natuurlijke bevingen. Dit bemoeilijkt het vertalen van de Eurocode 8 naar een Nederlandse norm en gaat daarom ten minste twee jaar duren. Het ministerie van Economische Zaken heeft daarom besloten in de tussentijd een Nationale Praktijk Richtlijn te laten ontwikkelen als voorloper op het uiteindelijke Bouwbesluit. Deze richtlijn moet het mogelijk maken op gestandaardiseerde wijze ontwerpen voor het preventief versterken van individuele gebouwen te maken, waardoor de implementatie van deze versterkingsmaatregelen kan worden versneld.[11] De verwachting is dat de Nationale Praktijk Richtlijn in de zomer van 2014 gereed is. De belangrijkste maatregelen om de veiligheid te verhogen zijn het versterken en verstevigen van de kwetsbare huizen in de gebieden waar de grootste grondbewegingen worden verwacht. De NAM is reeds begonnen om hiervan een inventarisatie te maken. Daarnaast kan de richtlijn houvast bieden bij nieuwbouw.&lt;/p&gt;&lt;p&gt;Versterking van gebouwen in het gebied is nodig om de gevolgen van zwaardere aardbevingen te beperken en van het seismisch risico[12] te verkleinen. Het grootste risico wordt gevormd door het beschadigen en het instorten van gebouwen. Seismisch risico kan worden verlaagd door in minder actieve gebieden te gaan bouwen, of door aangepaste bouwnormen te hanteren.&lt;/p&gt;&lt;p&gt;Met de implementatie van Eurocode 8 gaan er in ieder geval nieuwe bouwnormen gelden voor nieuw te bouwen gebouwen. Maar mogelijk dat het seismisch risico -en daarmee dus de veiligheid voor mensen en van gebouwen- ook verlaagd wordt door het in de toekomst verplaatsen van nieuwbouw naar minder actieve gebieden.&lt;/p&gt;&lt;h3&gt;Op regionaal en lokaal niveau&lt;/h3&gt;&lt;p&gt;Om te bewerkstelligen dat de bouwnormen worden toegepast op nieuwbouw en/of dat er mogelijk minder gebouwd wordt in actieve gebieden, kan er gekozen worden voor het bestemmen van een aardbevingsgevoeliggebied in bestemmingsplannen.&lt;/p&gt;&lt;p&gt;Bij het ontwikkelen van bestemmingsplannen komen immers veelal specifieke onderwerpen aan de orde, met de vraag of en op welke wijze deze regeling een plaats moet krijgen in het bestemmingsplan. Een toereikend planologisch en juridisch instrumentarium in dit verband is het bestemmen van het gebruik van de ondergrond in het bestemmingsplan. Dit onderwerp is bij de behandeling van het wetsvoorstel Wro mede aan de orde gesteld. In de memorie van toelichting is de volgende passage opgenomen:&lt;/p&gt;&lt;blockquote&gt;‘De toenemende noodzaak tot een reductie van het direct en indirect ruimtebeslag in de verstedelijkte gebieden, de bescherming van milieu en landschap, en de voortschrijdende technologische mogelijkheden zorgen voor een steeds intensiever gebruik van de ondergrond. In veel gevallen zijn de mogelijkheden voor het gebruik van de ondergrond mede afhankelijk van de bovengrondse functies en van de functies die ondergronds in dezelfde grondlaag plaatsvinden of gepland zijn. Daarom gaat de aandacht op alle bestuurlijke niveaus steeds meer uit naar een goede planning en afstemming van alle ruimtelijke activiteiten in de boven- én ondergrond.’[13]&lt;/blockquote&gt;&lt;p&gt;Daarbij wordt tevens onderkend dat een toenemend gebruik van de ondergrond ertoe noopt rekening te houden met andere te beschermen belangen. Er is bij de behandeling van het wetsvoorstel Wro geen aanleiding gezien om specifieke bepalingen ter zake van ondergrondse bestemmingen in het wetsvoorstel op te nemen. Hieruit kan worden afgeleid dat het ruimtelijke-ordeningsrecht integraal van toepassing is op het ondergronds bouwen.[14]&lt;/p&gt;&lt;p&gt;De verschillende belangen in het bestemmingsplan moeten zorgvuldig tegen elkaar worden afgezet. De overheersende functie van een gebied bepaalt de bestemming van de bovengrond óf van de ondergrond. Het doel van het bestemmingsplan in het algemeen is ‘een goede ruimtelijke ordening’. Die, tot art. 3.1. lid 1 Wro te herleiden norm, is voor de boven- en de ondergrond gelijk.&lt;/p&gt;&lt;p&gt;Om dit te bewerkstelligen dienen de specifieke onderwerpen, waar dus mogelijk het aardbevingsgevoeliggebied onderdeel van kan gaan uitmaken, op elkaar te worden afgestemd.&lt;/p&gt;&lt;p&gt;Zo vindt er bijvoorbeeld een archeologische toets plaats op grond van de Wet archeologische monumentenzorg. De wet is van betekenis voor de gemeentelijke ruimtelijke ordening en voor bouwprojecten. In de Memorie van Toelichting bij de Wet archeologische monumentenzorg is gewezen op de noodzaak om in de fase van ruimtelijke planvorming bewust te zijn van de mogelijke aanwezigheid van archeologische monumenten. Op deze wijze kunnen archeologische waarden het meest efficiënt en op de minst ‘hinderlijke’ wijze worden ontzien. Indien de uitkomst van het archeologisch onderzoek leidt tot de noodzaak van beschermende maatregelen, verdient het aanbeveling om in de bestemmingsregeling de noodzaak van de bescherming tot uitdrukking te brengen.&lt;/p&gt;&lt;p&gt;Tevens is de Flora- en faunawet, die ter uitvoering van de Europese Vogel[15]- en Habitatrichtlijn[16] in werking is getreden, van belang bij het opstellen van bestemmingsplannen. De wet is gericht op soortenbescherming van planten en dieren en regelt ook de jacht op dieren. Indien geen afbreuk wordt gedaan aan een ‘gunstige staat van instandhouding’ kan de minster in bepaalde gevallen ontheffing, vrijstelling of vergunning verlenen voor activiteiten. Bij vaststelling van bestemmingsplannen dient een inschatting te worden gemaakt van de noodzaak tot en de haalbaarheid van een ontheffing, vrijstelling of vergunning.&lt;/p&gt;&lt;p&gt;Ook een akoestisch onderzoek moet deel uitmaken van de voorbereiding van bestemmingsplannen. Die verplichting vloeit voort uit het Besluit ruimtelijke ordening (hierna: Bro) in samenhang met de Wet geluidhinder. Met een akoestische toets moet inzichtelijk worden gemaakt in het plangebied welke geluidsbronnen aanwezig zijn en wat de geluidsbelasting is van woningen en andere geluidgevoelige functies, zoals onderwijsgebouwen, ziekenhuizen et cetera. Ook de geluidzonering is van belang, onder andere langs spoorwegen en rond industrieterreinen. De zones moeten in het bestemmingsplan worden weergegeven.&lt;/p&gt;&lt;p&gt;Tevens dient er in het bestemmingsplan rekening te worden gehouden met geurhinder. De Wet geurhinder en veehouderij is voor de praktijk van de ruimtelijke ordening van belang. De wet biedt een landsdekkend beoordelingskader met regels voor de maximale geurbelasting op een geurgevoelig object. Bij bestemmingsplannen kan een zonering in de vorm van zogenaamde geurcontouren worden vastgesteld, waarin kan worden afgeweken van de wettelijke norm.&lt;/p&gt;&lt;p&gt;In het Bro is een wettelijke verplichting opgenomen voor de toepassing van de watertoets. Met de watertoets wordt gegarandeerd dat bij de voorbereiding van bestemmingsplannen voldoende rekening wordt gehouden met concrete waterbelangen. Zo dient er in de plantoelichting een beschrijving opgenomen te worden waarin wordt aangegeven op welke wijze rekening is gehouden met de gevolgen voor de waterhuishouding. Daarbij is veiligheid en wateroverlast ook een belangrijk punt.&lt;/p&gt;&lt;p&gt;Specifieke onderwerpen zijn verder de luchtkwaliteit, externe veiligheid, milieueffectrapportage, milieuzonering, natuurbescherming.&lt;/p&gt;&lt;p&gt;Bestemmingsplannen kunnen mogelijk, na de aanpassing van het Bouwbesluit, ook niet meer opgesteld worden zonder seismologische toets. Het tot uitdrukking brengen van aardbevingsgevoelige gebieden in het bestemmingsplan kan bijvoorbeeld in de vorm van dubbel- of subbestemmingen. Bebouwing in aardbevingsgevoelige gebieden dient te voldoen aan de nieuwe bouwnormen.&lt;/p&gt;&lt;p&gt;Verschillende Ministers en Gedeputeerde Staten bezitten een aanwijzingsbevoegdheid op grond van art. 4.4 respectievelijk art. 4.2 Wro. Deze bevoegdheid, de zogenoemde ‘proactieve aanwijzing’, maakt het mogelijk om met betrekking tot een bestemmingsplan van één gemeente op een gericht onderdeel een bestemmingsplan-aanwijzing uit te vaardigen. Wel dient te worden voldaan aan de wettelijke voorwaarde dat provinciale, dan wel nationale belangen dat met het oog op een goede ruimtelijke ordening noodzakelijk maken. Door toepassing van de aanwijzingsbevoegdheid kan vanuit nationaal of regionaal niveau de ondergrond voor aardbevingsgevoelige gebieden worden bestemd. Het betreft echter incidentele besluitvorming.&lt;/p&gt;&lt;p&gt;Een hiermee samenhangend toekomstperspectief is het bestemmen van de ondergrond door het Rijk door middel van een structuurvisie. Het Ministerie van Infrastructuur en Milieu is in samenspraak met het Ministerie van Economische zaken aangevangen met het voorbereiden van de ‘Structuurvisie Ondergrond’.[17] Het belang van de ondergrond voor de samenleving is alleen maar toegenomen. Zo wordt de ondergrond niet enkel meer benut voor winning van aardgas, drinkwater en olie, maar is door de komst van nieuwe technieken meer mogelijk met de bodem; denk bijvoorbeeld aan energievoorziening zoals de opslag van gas. Het uitgangspunt van de structuurvisie is:&lt;/p&gt;&lt;blockquote&gt;‘een duurzaam en efficiënt gebruik van de ondergrond, waarbij benutten en beschermen in balans zijn’.[18]&lt;/blockquote&gt;&lt;p&gt;De ondergrondse activiteiten dienen uiteraard (ruimtelijk) afgestemd te worden met bovengrondse activiteiten. Daarvoor is het belangrijk duidelijkheid te verkrijgen over het gebruik van de ondergrond. Het ruimtelijk afwegingskader speelt dan ook een rol bij vergunningverlening in het algemeen. De verwachting is dat de ‘Structuurvisie Ondergrond’ in het eerste kwartaal van het jaar 2015 gereed is.&lt;/p&gt;&lt;h3&gt;Beschouwingen&lt;/h3&gt;&lt;p&gt;De huidige wetgeving biedt, gezien het voorgaande, voldoende aanknopingspunten om in de problematiek ontstaan door de gaswinning te voorzien.&lt;/p&gt;&lt;p&gt;Door de implementatie van de Eurocode in het Bouwbesluit kan de ontwikkeling van verdere aardbevingsschade beperkt, dan wel voorkomen worden. De nieuwe en bestaande bouw dient daarvoor te voldoen aan de voorschriften van de Eurocode.&lt;/p&gt;&lt;p&gt;De wettelijke basis voor het bestemmen van de ondergrond is ook reeds aanwezig. Zowel op nationaal, regionaal, alsook op lokaal niveau zijn er diverse mogelijkheden om dit te bereiken.&lt;/p&gt;&lt;p&gt;Met name op regionaal niveau zal er uitvoering moeten worden gegeven aan deze mogelijkheden. In de gebieden waar aanpassing aan de hand van de bouwnormen onvoldoende mogelijk of onvoldoende gewaarborgd is omdat de veiligheid niet gegarandeerd kan worden, dient daarvoor wellicht gedacht te worden aan verplaatsing. De provincie Groningen ondervindt door de gevolgen van de gaswinning reeds een leegloop en gebieden die bestemd zijn voor woningbouw, worden economisch te duur nu de vraag naar woningen in de provincie Groningen te laag is. Door specifieke ‘zorgelijke’ gebieden te bestemmen als aardbevingsgevoelig gebied en (bouw)maatregelen te treffen voor de meer verantwoorde gebieden, wordt mogelijk het leefklimaat in Groningen weer verbeterd. Voor dorpen waar de veiligheid en een goed leefklimaat, ook na uitvoering van de nieuwe bouwnormen, niet voldoende gegarandeerd kan worden, dient mogelijk dorpsverkaveling plaats te vinden. Zo zijn er in het jaar 2005, voor de realisatie van het landschappelijk project de ‘Blauwe Stad’ in Oost-Groningen, ook 50 agrariërs onteigend / verplaatst op last van de verscheidene bestuurlijke lagen, met als doel meer werkgelegenheid te creëren in het gebied. Ook kan in deze een parallel getrokken worden met Natura 2000-gebieden (oftewel door Europese natuurwetgeving beschermde terreinen). Diverse boeren hebben de afgelopen jaren hun knopen geteld en zijn met financiële steun van de overheid iets anders gaan doen, zoals onder andere een bed &amp;amp; breakfast, verkopen van boerenijs, verplaatsing of aanpassing van de bedrijfsvoering. Een meer recent voorbeeld is de discussie die thans speelt omtrent het opofferen van het dorp Moerdijk, zodat het plaats kan maken voor de groei van de haven. [19] De commissie van Advies Havenstrategie Moerdijk 2030 (ook wel bekend als adviescommissie-Nijpels) geeft in haar eindadvies bij de concept Havenstrategie Moerdijk 2030 aan dat de onmiskenbare spanning tussen economie en leefbaarheid tot het maken van keuzes noopt om te komen tot een balans. De aanwezigheid van het dorp Moerdijk brengt een aanzienlijke beperking voor huidige en toekomstige bedrijfsactiviteiten met zich mee. De benodigde maatregelen om het dorp leefbaar te houden en de economische potenties maximaal te benutten, vormen in de kern al een bedreiging van die leefbaarheid, aldus adviescommissie-Nijpels. [20]&lt;/p&gt;&lt;p&gt;Nijpels erkent dat het stellen van een economisch belang boven het belang van de leefbaarheid van een dorp, een maatschappelijk zeer gevoelige discussie betreft, maar een discussie die wel gevoerd dient te worden.&lt;/p&gt;&lt;p&gt;Gelet op het (financiële) belang van de overheid bij de voortzetting van de gaswinning in Groningen en de Europese invloed die daarin meespeelt om minder afhankelijk te zijn van energievoorziening van landen buiten de EU, valt ook in Groningen te verwachten dat er niet ontkomen kan worden aan verplaatsings-/ onteigeningsacties. Hier zal wellicht ook het economisch belang boven het belang van de leefbaarheid van een dorp in een ‘zorgelijk’ gebied worden gesteld.&lt;/p&gt;&lt;p&gt;De Mbw biedt geen basis als nutswet voor onteigening. Enkel is het onteigenen van de mijn van de vergunninghouder op basis van de Mbw mogelijk, in verband met gebiedsverkleining doordat er niet voldoende winningsactiviteiten hebben plaatsgevonden (art. 32b Mbw).[21] Een beperking van het gebied waarvoor een vergunning geldt, is ontneming van een gedeelte van de eigendom. De Mbw voorziet in dat geval in schadeloosstelling.&lt;/p&gt;&lt;p&gt;Indien het aardbevingsgevoelige gebied bestemd wordt, kan er een onteigeningstitel worden gecreëerd. Onteigening kan dan plaatsvinden ten behoeve van de uitvoering van of ter handhaving van de feitelijke toestand overeenkomstig een bestemmingsplan (art. 77 lid 1 onder 1 Ow). Uiteraard dient er wel eerst getracht te worden op vrijwillige basis te verwerven door aankoop of het aanbieden van vervangende grond.&lt;/p&gt;&lt;h3&gt;Schade en andere gevolgen&lt;/h3&gt;&lt;p&gt;Op grond van de Mbw is niet de eigenaar van de bovengrond, maar de exploitant van een mijnbouwwerk aansprakelijk voor de schade ten gevolge van bodembewegingen (art. 6:177 BW). De gebrekkigheid van het mijnbouwwerk behoeft niet te worden aangetoond; het betreft hier dus een vergaande risicoaansprakelijkheid. Daarnaast is het mogelijk om onder bepaalde voorwaarden een vergoeding te ontvangen van het Waarborgfonds Mijnbouwschade.&lt;/p&gt;&lt;p&gt;Door het ook daadwerkelijk gaan bestemmen als aardbevingsgevoelig gebied in het bestemmingsplan, vindt er een waardedaling plaats van de onroerende zaken, welke schade gecompenseerd kan worden aan de hand van planschade. Art. 6.1 Wro is hierbij van belang indien de gemeente een bestemmingsplan vaststelt waarin het aardbevingsgevoelig gebied als (sub)bestemming is opgenomen, of waarin de ondergrond is bestemd voor mijnbouw ten behoeve van de gaswinning. De gelaedeerde kan dan aanspraak maken op een tegemoetkoming in de schade net zoals bij het leggen van een bovengrondse bestemming het geval is. Wel speelt hier het punt van voorzienbaarheid een rol. Immers vindt de gaswinning al sinds 1963 in Groningen plaats en is daarom mogelijk voorzienbaar geweest, dat door de gaswinning de waarde van de onroerende zaken zou gaan dalen.&lt;/p&gt;&lt;p&gt;Tot slot kent de Awb ook een kapstokartikel voor schade die door rechtmatige overheidsbesluiten is veroorzaakt, de zogenaamde nadeelcompensatie (art. 3.4 Awb).&lt;/p&gt;&lt;p&gt;Verdere gevolgen van het bestemmen van een aardbevingsgevoelig gebied zijn voor agrariërs bijvoorbeeld dat agrarische bebouwing wordt beperkt. Zo kunnen voorheen toegestane activiteiten en mogelijke bouwblokken meer beperkt worden, omdat de betreffende ligging een rol zal spelen bij de toekenning / mogelijkheden ter plaatse. Uitbreidingsmogelijkheden worden hiermee uiteraard ook beperkt. Maar niet alleen bij bebouwing en toekomstige uitbreidingsplannen wordt hinder ondervonden van een aardbevingsgevoelig gebied als dubbelbestemming. Zo is er nu al sprake van hinder door een daling van het land. Beschadiging aan de drainage is een ander gevolg van de bevingen en wat te denken van de mestkelders.&lt;/p&gt;&lt;p&gt;Er zijn inmiddels al agrariërs die zelf maatregelen treffen tegen de bevingen. Zo worden er thans betonnen stallen gebouwd die bestand zijn tegen bevingsschade. De wanden bestaan volledig uit betonelementen, zodat zij kunnen meebewegen met een mogelijke aardschok.[22]&lt;/p&gt;&lt;p&gt;De minister heeft bij brief van 17 januari 2014 aangegeven dat, nu volgens onderzoek van Ortec Finance aantoonbaar sprake is van waardedaling van huizen als gevolg van gaswinning en aardbevingen, een waardedalingsregeling in werking treedt en wordt overgegaan tot compensatie.[23] De NAM heeft de details van de regeling uitgewerkt. Onderdeel hiervan is de opgestelde conceptregeling ter compensatie van waardedaling bij verkoop van huizen. De regeling is op 8 april 2014 voorgelegd aan de Dialoogtafel Groningen. De Dialoogtafel Groningen waardeert de regeling als een eerste stap. De Dialoogtafel Groningen is van mening dat de regeling op enkele punten moet worden aangepast. Zo geldt de regeling nu voor acht gemeenten in Noordoost-Groningen. De gemeentegrenzen worden van beperkte betekenis bevonden. Ook is de regeling alleen van toepassing op huizen die zijn verkocht, terwijl ook onverkoopbaarheid als een probleem wordt gevoeld. Tot slot vallen bedrijfspanden (en daarmee agrarische ondernemingen) niet onder de waardedalingsregeling die nu van kracht wordt. De Dialoogtafel Groningen vindt het noodzakelijk dat de NAM voor waardedaling van bedrijfspanden ook tot een regeling komt. De NAM streeft ernaar de regeling voor 1 oktober 2014 op voornoemde punten aan te passen.[24]&lt;/p&gt;&lt;h3&gt;Slot&lt;/h3&gt;&lt;p&gt;Door de vertraagde reactie van de ondergrond kan het reeds ingang gezette bevingsproces op korte termijn niet ongedaan gemaakt worden. Productievermindering heeft dus weinig effect (op de korte termijn) op het veiligheidsrisico.&lt;/p&gt;&lt;p&gt;Bij gelijkblijvende productie -voor de aankomende drie jaar- is inmiddels bekend dat het aardbevingsrisico hoogstens beperkt zal toenemen. Voor de periode daarna worden de uitkomsten van de onderzoeken echter gekenmerkt door aanzienlijke onzekerheid, met name voor de periode na de komende vijf jaar.[25]&lt;/p&gt;&lt;p&gt;Nu de gaswinning van wezenlijk belang is voor de Nederlandse Staat, kan de productie ook niet gemakkelijk tot een einde worden gebracht. In de ruimtelijke plannen zal in de toekomst dan ook een afweging gemaakt moeten worden tussen landbouwdoeleinden, woningbouw, landschap, natuur én (in het uiterste geval) gaswinning, met daarbij behorende aardbevingen. Een en ander afgezet tegen een goed woon- en leefklimaat. Mogelijk dat dit pas samen wordt gebracht in het nieuwe ‘omgevingsplan[26]’.&lt;/p&gt;&lt;p&gt;Indien het gebied wordt bestemd als aardbevingsgevoelig gebied, gaat er heel geleidelijk aan toegewerkt worden naar een situatie waarin vrijwillig risico’s gaan worden geaccepteerd door omwonenden. Vrijwillige risico’s worden immers veel meer geaccepteerd dan onvrijwillige. Nieuwe inwoners van de betreffende gebieden in Groningen zijn zich dan immers bewust van deze aardbevingsgevoelige gebieden en aanvaarden daarmee bewust het (aardbevings)risico.&lt;/p&gt;&lt;p&gt;Als vergelijking kan hiermee getrokken worden het wonen rondom Schiphol. Hier zijn zones met geluidshinder of externe veiligheidsrisico’s die boven de wettelijke normen uitkomen. Om de omwonenden van Schiphol te beschermen tegen het geluid van het vliegverkeer op Schiphol, zijn door de overheid normen vastgesteld voor de geluidbelasting die het vliegverkeer in een jaar mag veroorzaken. De geluidnormen zijn er op gericht om het aantal woningen met een hoge geluidbelasting niet te laten toenemen. De woningen die te maken hebben met een hoge geluidbelasting zijn voor een groot deel geïsoleerd of hebben recht op isolatie. Woningen met een geluidbelasting hoger dan 70 dB(A) worden gesloopt. Nieuwe geluidoverlast wordt hier voorkomen door een verbod op het bouwen van nieuwe woningen in het gebied met veel vliegverkeer.[27]&lt;/p&gt;&lt;p&gt;Voornamelijk op regionaal niveau dient er toepassing te worden gegeven aan de mogelijkheden die de wet reeds biedt. Door maatregelen te treffen kan de hinder worden beperkt. Vooralsnog zal dit gebeuren door een (geringe) vermindering van de gaswinning, een grootschalige versterking van bebouwing en een verbetering van het economische perspectief in de regio. Of dit afdoende is, moet de toekomst uitwijzen. De bevingen gaan de komende jaren in ieder geval niet minder worden.&lt;/p&gt;</content><legacyfootnotes/><footnotes><footnote>* Mw. mr. F.M.C. (Ferieke) Boesberg is advocaat bij Stein Advocaten Zwolle.</footnote><footnote>1 Van onder andere onderzoeksbureau Arup, KNMI, onderzoeksbureau Deltares.</footnote><footnote>2 &lt;span class="Cursief"&gt;Kamerstukken II&lt;/span&gt; 2012/13, 33 529, nr. 1.</footnote><footnote>3 Aanbieding Winningsplan Groningen-veld d.d. 29 november 2013, brief aan minister Kamp.</footnote><footnote>4 &lt;span class="Cursief"&gt;Kamerstukken II&lt;/span&gt; 2013/14, 33 529, nr. 28.</footnote><footnote>5 EN 1998 - Eurocode 8; Design of structures for earthquake resistance</footnote><footnote>6 Richtlijn 94/22/EG van het Europees Parlement en de Raad van 30 mei 1994 betreffende de voorwaarden voor het verlenen en het gebruikmaken van vergunningen voor de prospectie, de exploratie en de productie van koolwaterstoffen.</footnote><footnote>7 &lt;span class="Cursief"&gt;Kamerstukken II&lt;/span&gt; 2006/07, 30 844, nr. 3, p. 91.</footnote><footnote>8 &lt;span class="Cursief"&gt;BR&lt;/span&gt; 2012/91</footnote><footnote>9 &lt;span class="Cursief"&gt;Kamerstukken II&lt;/span&gt; 2013/14, 33 529, nr. 28.</footnote><footnote>10 &lt;span class="Cursief"&gt;Kamerstukken II&lt;/span&gt; 2012/13, 33 529, nr. 22.</footnote><footnote>11 &lt;span class="Cursief"&gt;Kamerstukken II&lt;/span&gt; 2012/13, 33 529, nr. 23, bijlage: Het ontwikkelen van een plan van aanpak voor de preventieve versterking van gebouwen, om veiligheidsrisico’s als gevolg van aardbevingen in het Groningen veld zoveel mogelijk te beperken, Nederlandse Aardolie Maatschappij B.V. Assen, augustus 2013.</footnote><footnote>12 Seismisch risico is de kans op schade of slachtoffers ten gevolge van aardbevingen. Het seismisch risico hangt niet alleen af van de seismische gevarenkans, maar ook van de blootstellingsgraad en de kwetsbaarheid.</footnote><footnote>13 &lt;span class="Cursief"&gt;Kamerstukken II&lt;/span&gt; 2002/03, 28 916, nr. 3.</footnote><footnote>14 Dit kan onder meer (subtiel) worden afgeleid uit de wijziging van art. 3.1 Wro t.o.v. art. 10 WRO (oud), die relevant is voor het ondergronds bouwen: gesproken wordt nu van gebruiksregels met betrekking tot ‘de zich daar bevindende bouwwerken’ in tegenstelling tot de oude tekst die sprak van ‘de zich daarop bevindende opstallen’. Zie hieromtrent het rapport: &lt;span class="Cursief"&gt;Ordening van de ondergrond – Bijlagenrapport&lt;/span&gt;, KWR, maart 2010.</footnote><footnote>15 Richtlijn 79/409/EEG.</footnote><footnote>16 Richtlijn 92/33/EEG.</footnote><footnote>17 &lt;span class="Cursief"&gt;Kamerstukken II&lt;/span&gt; 2013/14, 33 136.</footnote><footnote>18 &lt;span class="Cursief"&gt;Kamerstukken II&lt;/span&gt; 2013/14, 33 136, nr. 6.</footnote><footnote>19 &lt;span class="Cursief"&gt;Kamerstukken II&lt;/span&gt; 2013/14, Aanhangsel van de Handelingen, 251.</footnote><footnote>20 http://www.havenvanmoerdijk.nl/nl/havenstrategie-2030.htm, eindadvies 12 augustus 2013.</footnote><footnote>21 Onderscheid dient te worden gemaakt tussen vergunningen, voorheen concessies verleend krachtens art. 5 van de wet van 21 april 1810 (Bulletin des Lois no. 285), en vergunningen, verleend op grond van de Mbw. Voor de eerste categorie geldt namelijk op grond van art. 143, vierde lid, van de Mbw dat de houder van een dergelijke concessie eigenaar is van de mijn waarop zij betrekking heeft. Bij vergunningen die zijn verleend ná 1 januari 2003 is de Staat eigenaar van de delfstoffen in de ondergrond en gaat de eigendom pas na winning over op de vergunninghouder.</footnote><footnote>22 Nieuwe Oogst, Betonnen stal tegen bevingsschade, Tienke Wouda, 10 februari 2014.</footnote><footnote>23 &lt;span class="Cursief"&gt;Kamerstukken II&lt;/span&gt; 2013/14, 33 529, nr. 28.</footnote><footnote>24 &lt;span class="Cursief"&gt;Kamerstukken II&lt;/span&gt; 2013/14, 33 593, nr. 58, p. 3.</footnote><footnote>25 &lt;span class="Cursief"&gt;Kamerstukken II&lt;/span&gt; 2013/14, 33 593, nr. 28.</footnote><footnote>26 De nieuwe Omgevingswet zal naar verwachting in 2018 in werking treden. De nieuwe Omgevingswet stuurt aan op geïntegreerde afweging van meerdere (veiligheids)belangen. Het verschil met het bestemmingsplan moet zijn dat in het omgevingsplan meer regels opgenomen kunnen worden dan alleen over de bestemming van de grond, zoals afspraken over natuur, milieu en erfgoed.</footnote><footnote>27 Zie hieromtrent www.compendiumvoordeleefomgeving.nl.</footnote></footnotes><auteurs>mr. F.M.C. Boesberg</auteurs><published>2014-06-04 16:22:58</published><modified>2014-06-04 16:22:58</modified><editiondate>2014-06-04</editiondate><htmlpath>https://denhollander.info/artikel/11352</htmlpath></article>
</articles></edition>