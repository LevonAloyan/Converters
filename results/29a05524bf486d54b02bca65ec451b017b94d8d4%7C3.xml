<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1987</searchword><id>6310</id><udhid>UDH:TvAR/6310</udhid><titel>Het plan van tijdelijk gebruik</titel><searchwords><searchword>TvAR 2/1987</searchword><searchword>UDH:TvAR/6310</searchword></searchwords><attachments><attachment><name>1987_nr 2_Artikel_Tofield.pdf</name><extention>pdf</extention><url>https://denhollander.info/download/6094/ci</url></attachment></attachments><inleiding>INLEIDING&#13;
Met het van kracht worden van de Landinrichtingswet deed ook het plan van tijdelijk&#13;
gebruik (PvTG) zijn intrede.&#13;
Op zich is de tijdelijke ingebruikgeving in de landinrichting niet nieuw. Wel nieuw&#13;
is dat dit nu overeenkomstig een, volgens een bepaalde procedure, vastgesteld plan&#13;
dient te gebeuren.&#13;
In dit artikel zullen we nader op deze wijziging en mogelijke consequenties ingaan.&#13;
Globaal aangeduid zijn daarbij een drietal toepassingen te onderscheiden, te&#13;
weten:&#13;
- tijdelijke ingebruikgeving in verband met de uitvoering van infrastructurele&#13;
werken;&#13;
- tijdelijke ingebruikgeving met het oog op de toewijzing van gronden - in de Ruilverkavelingswet&#13;
1954 voorlopige ingebruikgeving genoemd -; en&#13;
- tijdelijke ingebruikgeving met het oog op de toedeling.&#13;
Alvorens hier nader op in te gaan zullen we eerst de wijzigingen in de procedure&#13;
bespreken. Het artikel zal worden afgesloten met enige opmerkingen over de huidige&#13;
praktijk.</inleiding><content>PROCEDURES&#13;
In de Ruilverkavelingswet 1954 werden de tijdelijke ingebruikgeving en de voorlopige&#13;
ingebruikgeving geregeld in art. 54 lid 4, respectievelijk art. 54a.&#13;
Ingevolge deze artikelen kon de Centrale Cultuurtechnische Commissie (CCC)&#13;
daartoe besluiten. De tijdelijke ingebruikgeving diende, naar het oordeel van de&#13;
CCC, in het belang van de ruilverkaveling te zijn. In dat geval waren de ter zake&#13;
van pacht geldende wettelijke bepalingen niet van toepassing.&#13;
Wanneer er overeenstemming bestond tussen de Plaatselijke Commissie (PC) en&#13;
de betreffende gebruikers(s) ging men ervan uit dat de goedkeuring van de CCC stilzwijgend&#13;
was verkregen.&#13;
In die gevallen waar dwang toegepast zou moeten worden om tijdelijke ingebruikgeving&#13;
te realiseren, stond de CCC de laatste jaren het beleid voor om ingeval de&#13;
tijdelijke ingebruikgeving vooruitliep op de definitieve toedeling, zeer terughoudend&#13;
te zijn met het verlenen van goedkeuring.&#13;
Met name de Werkgroep Balans Ruilverkavelingswet (WBR)1 had tegen de tijdelijke ingebruikgeving die vooruitliep op de definitieve toedeling ernstige juridische&#13;
en landbouwkundige bezwaren. Aan de ene kant wordt het beroep tegen het plan&#13;
van toedeling praktisch illusoir omdat de rechter na jaren een al lang bestaande feitelijke&#13;
gebruikstoestand niet gemakkelijk meer kan wijzigen, terwijl aan de andere&#13;
kant jarenlange onzekerheid bestaat of de ingebruikgegeven kavels aan de gebruikers&#13;
zullen worden toegedeeld.&#13;
In de Landinrichtingswet is nu voorzien in een rechterlijke toetsing van de tijdelijke&#13;
ingebruikgeving. De tijdelijke ingebruikgeving is daar geregeld in de art. 189 t/m&#13;
194. Deze artikelen vormen titel 5 getiteld 'plan van tijdelijk gebruik' van hoofdstuk&#13;
VII getiteld 'herverkaveling'.&#13;
Het ontwerp-PvTG wordt opgesteld door de Landinrichtingscommissie (LIC) en&#13;
behoeft, alvorens ter visie gelegd te worden, de goedkeuring van de Centrale Landinrichtingscommissie&#13;
(CLC). Worden er geen bezwaren ingediend dan staat het&#13;
plan vast. Is dit echter wel het geval dan tracht de LIC tot overeenstemming te komen.&#13;
Wanneer dit niet lukt is het aan de rechter-commissaris om het plan eventueel&#13;
te wijzigen en vast te stellen. Tegen zijn uitspraak staat geen verder rechtsmiddel&#13;
open. De tijdelijke ingebruikgeving dient in het belang van de landinrichting te zijn.&#13;
Ook hier zijn, met betrekking tot de tijdelijk in gebruik gegeven gronden, op&#13;
grond van het vastgesteld plan, de ter zake van pacht geldende wettelijke bepalingen&#13;
niet van toepassing.&#13;
Het PvTG kan alleen gronden omvatten die tot een herverkavelingsblok behoren.&#13;
In de inleiding is reeds naar voren gekomen dat de meest in het oog springende wijziging&#13;
de planbasis is, die nu aan de tijdelijke ingebruikgeving ten grondslag moet liggen.&#13;
Aangezien echter geen inhouds- en vormvereisten aan het plan gesteld worden&#13;
behoeft de planvorm op zich geen grote wijzigingen met zich mee te brengen. De&#13;
CLC is die mening blijkbaar ook toegedaan, aangezien zij bij het opstellen van formulieren&#13;
voor de tijdelijke ingebruikgeving teruggrijpt naar de oude formulieren.&#13;
Volgens een voorschrift van de CLC2 bestaat het plan van tijdelijk gebruik uit formulieren&#13;
'opgave grondgebruik' en een kaart waarop is aangegeven welke gronden&#13;
in het plan zijn opgenomen.&#13;
Veel meer van belang zijn de tervisielegging en bezwarenbehandeling door de LIC&#13;
en de rechter-commissaris.&#13;
Naast de verbeterde rechtsbescherming verwachten wij van deze wijzigingen ruimere&#13;
toepassingsmogelijkheden. We komen daarop later terug.&#13;
Daar tegenover staat dat de procedure ten koste gaat van enige flexibiliteit; ad hoc&#13;
beslissingen kunnen niet meer genomen worden. De procedure hoeft echter niet veel&#13;
meer tijd en administratie te vergen. Zo is de goedkeuringsbevoegdheid van de CLC&#13;
inmiddels gedelegeerd aan de Inspecteurs Landinrichting in de provincie.&#13;
Tot slot van deze paragraaf willen we nog het volgende opmerken. Onder vigeur&#13;
van de Ruilverkavelingswet was het door de stilzwijgend verkregen goedkeuring van&#13;
de CCC mogelijk om met gebruikers tijdelijke gebruiksregelingen te treffen zonder&#13;
het risico te lopen dat hieruit een pachtverhouding kon ontstaan. Nu is het zo dat alleen, indien er sprake is van een vastgesteld PvTG, dit risico niet&#13;
aanwezig is. Het is dan ook aan te bevelen en inmiddels ingevolge de voorschriften&#13;
van de CLC verplicht, ten behoeve van tijdelijke gebruiksregelingen altijd met een&#13;
PvTG te werken.&#13;
UITVOERING VAN INFRASTRUCTURELE WERKEN&#13;
Ter verbetering van de inrichtingssituatie wordt over het algemeen een breed scala&#13;
aan werken uitgevoerd.&#13;
Van dit brede scala zijn de infrastructurele werken opgenomen in het landinrichtingsplan&#13;
- voorheen het plan van voorzieningen - en vormen als zodanig een randvoorwaarde&#13;
voor de toedeling. Hoewel een duidelijke scheiding niet te trekken is,&#13;
zullen we op de andere groep van werken, die meer samenhangt met de toedeling,&#13;
verderop terugkomen en ons hier beperken tot de in de genoemde plannen opgenomen&#13;
infrastructurele werken.&#13;
De uitvoering van de infrastructurele werken kan op tweeërlei wijze gevolgen voor&#13;
het bestaande gebruik - en dus de agrarische bedrijfsvoering - hebben. Enerzijds kan&#13;
de grond waarop het werk wordt uitgevoerd tijdelijk of voor langere tijd niet meer&#13;
zoals voorheen gebruikt worden en anderzijds kan het werk gevolgen hebben voor&#13;
het gebruik van de omliggende grond. Zo neemt de aanleg van een watergang of weg&#13;
dwars door percelen niet alleen grond in beslag, maar kan deze ook tot gevolg hebben&#13;
dat daardoor afgescheiden gedeelten niet meer apart bewerkbaar zijn.&#13;
Door de uitvoering van infrastructurele werken is het dan ook noodzakelijk grond&#13;
tijdelijk aan anderen in gebruik te geven, tenzij de grond ten behoeve van de werken&#13;
ter plaatse is verworven of wanneer kan worden volstaan met vergoedingen in geld.&#13;
De tijdelijke gebruiksregeling bestaat uit directe compensatie met grond van het Bureau&#13;
Beheer Landbouwgronden (BBL) en/of ruiling met andere gebruikers. Naarmate&#13;
de uit te voeren werken sterker in de gebruikssituatie ingrijpen, is ruiling in&#13;
een groter gebied noodzakelijk. Het spreekt vanzelf dat hierbij vooruit gekeken&#13;
wordt naar de definitieve toedeling.&#13;
Ten tijde van de werking van de Ruilverkavelingswet was deze relatie met de definitieve&#13;
toedeling - zoals reeds uit de doeken is gedaan - een moeilijk punt. Was deze&#13;
relatie niet zo nadrukkelijk aanwezig dan werd op grond van art. 54 lid 4, al dan&#13;
niet onder dwang, grond tijdelijk bij andere eigenaren en gebruikers in gebruik gegeven&#13;
en vond jaarlijks een afrekening plaats.&#13;
Met het van kracht worden van de Landinrichtingswet is de behoefte aan dergelijke&#13;
gebruiksregelingen gebleven.&#13;
In de memorie van antwoord3 geeft de regering ook aan dat in het bijzonder&#13;
door de uitvoering van werken die in het landinrichtingsplan zijn opgenomen, de&#13;
noodzaak ontstaan om gronden tijdelijk in gebruik te geven.&#13;
Ten aanzien van deze toepassing bestaat dan ook geen onduidelijkheid. Het PvTG&#13;
is onder meer een uitwerking van art. 54 lid 4 van de Ruilverkavelingswet, gericht op toepassing ten behoeve van de uitvoering van infrastructurele werken. Te verwachten&#13;
valt dat ten gevolge van de opneming van een rechterlijke toetsing in de&#13;
procedure, de mogelijkheden hierbij verruimd zijn. De CLC zal haar goedkeuring&#13;
niet meer onthouden alleen om het feit dat vooruit wordt gekeken naar de definitieve&#13;
toedeling.&#13;
TOEWIJZING VAN GRONDEN&#13;
In het voorgaande is al genoemd het verschil dat gemaakt wordt in de Ruilverkavelingswet&#13;
tussen de tijdelijke ingebruikgeving en de voorlopige ingebruikgeving.&#13;
Artikel 54a werd aan de Ruilverkavelingswet toegevoegd om het mogelijk te maken&#13;
'art. 13 kavels' vooruitlopend op de eigendomsoverdracht in gebruik te geven&#13;
bij de betreffende openbare lichamen. Voor de voorlopige ingebruikgeving diende&#13;
echter wel vast te staan dat de toewijzing zou kunnen geschieden. Eventuele beroepsprocedures&#13;
bij de Kroon tegen de toewijzing dienden dus afgerond te zijn.&#13;
In de Landinrichtingswet wordt niet meer gesproken van voorlopige ingebruikgeving.&#13;
Wel wordt in lid 3 van art. 189 expliciet aangegeven dat het PvTG mede kan&#13;
omvatten gronden die, door de algemene korting verworven, worden toegewezen.&#13;
Ook hier moet de toewijzing vaststaan en dienen de Kroonberoepen tegen de in het&#13;
landinrichtingsplan opgenomen toewijzing dus afgehandeld te zijn.&#13;
Afgezien van de naamgeving is in feite de voorlopige ingebruikgeving van de Ruilverkavelingswet&#13;
overgenomen in de Landinrichtingswet. Weliswaar hoefde de voorlopige&#13;
ingebruikgeving - anders dan de tijdelijke - niet in het belang van de ruilverkaveling&#13;
te zijn en de tijdelijke ingebruikgeving nu wel in het belang van de landinrichting,&#13;
maar dit belang kan nu als gevolg van de verbreding van de wettelijke doelstelling&#13;
ook veel verder strekken.&#13;
Hoewel de regeling omtrent de toewijzing in de Landinrichtingswet veel complexer&#13;
is dan die in de Ruilverkavelingswet, zal er ten aanzien van de tijdelijke ingebruikgeving&#13;
inhoudelijk toch niet veel veranderen.&#13;
Met het oog op de niet-agrarische belangen blijft het gewenst, vooruitlopend op&#13;
de realisering van het landinrichtingsplan, gronden die worden toegewezen voorlopig&#13;
in gebruik te geven. Op grond van deze belangen kan het hierbij gaan om het&#13;
uitvoeren van bepaalde werken, maar ook om het uit agrarisch gebruik nemen van&#13;
gronden, bijvoorbeeld ter veiligstelling van natuur- en landschapswaarden.&#13;
Zoals gezegd, is in de Landinrichtingswet expliciet aangegeven dat het bij deze&#13;
toepassing van het PvTG gaat om gronden die verworven worden via de algemene&#13;
korting. In het kader van herinrichting kunnen echter in een herverkavelingsblok&#13;
ook gronden worden toegewezen die verworven worden via onteigening.&#13;
Voor beide geldt dat de eigendoms verkrijging geschiedt via de overschrijving van&#13;
de akte van toedeling en dus pas tegen het einde van de rit plaatsvindt.&#13;
Het kan gewenst zijn om ook de gronden die verworven worden via onteigening,&#13;
eerder dan tegen het einde van de herverkaveling in beheer en gebruik te geven bij&#13;
een andere instantie dan het rijk; bijvoorbeeld bij uitbreiding van een reservaat dat&#13;
reeds in handen is van een provinciaal landschap. Naar onze mening had de wetgever om redenen van duidelijkheid lid 3 van art.&#13;
189 dan ook ruimer moeten formuleren, temeer daar de wet deze laatste toepassing&#13;
niet verbiedt.&#13;
DE TOEDELING&#13;
In de paragraaf betreffende de infrastructurele werken is al aangegeven dat een deel&#13;
van de werken samenhangt met de toedeling.&#13;
Voor deze werken - de kavelinrichtingswerken en andere detailvoorzieningen -&#13;
is inzicht in de definitieve toedeling vereist. Dit inzicht is echter pas volledig wanneer&#13;
het plan van toedeling is vastgesteld.&#13;
Zoals reeds eerder gezegd bestond dan ook kritiek op de uitvoering van deze werken&#13;
en de ingebruikgeving van de nieuwe kavels vóór de vaststelling van het plan&#13;
van toedeling. Doordat de CCC, wellicht als reactie op deze kritiek, een meer terughoudend&#13;
beleid is gaan voeren, werd voor deze toepassing van de tijdelijke gebruiksregeling&#13;
veelal overeenstemming met betrokkenen geëist; hetgeen overigens al gauw&#13;
veel inspanning vergde.&#13;
Met het oog op de rechtsbescherming was het dus beter de uitvoering van deze&#13;
werken en de ingebruikgeving van de nieuwe kavels na vaststelling van het plan van&#13;
toedeling te laten geschieden. Dit bracht echter de volgende bezwaren met zich mee:&#13;
- Doordat de infrastructurele- en de kavelinrichtingswerken, met name in de kleien&#13;
veengebieden, vaak in elkaar grijpen is gezamenlijke uitvoering om economische&#13;
redenen veelvuldig gewenst en een enkele keer zelfs noodzakelijk. In die situatie&#13;
kunnen de infrastructurele werken pas nadat het plan van toedeling vaststaat worden&#13;
uitgevoerd.&#13;
Afgezien van het feit dat dit op zichzelf ongewenst is, is het ook in verband met&#13;
de maatvoering noodzakelijk dat alvorens het plan van toedeling wordt opgemaakt,&#13;
zoveel mogelijk infrastructurele werken zijn uitgevoerd. De infrastructurele werken,&#13;
die een randvoorwaarde vormen voor de toedeling kunnen dan namelijk opgemeten&#13;
en gekarteerd worden op het basisplan voor het plan van toedeling, zodat vervolgens&#13;
een voldoende nauwkeurig plan van toedeling kan worden opgemaakt.&#13;
- Wanneer de kavelinrichtingswerken uitgevoerd worden na vaststelling van het&#13;
plan van toedeling, is opmeting in het terrein en kartering van deze feitelijke situatie&#13;
op de kaart van het plan van toedeling niet mogelijk. De praktijk leert dat hieruit&#13;
voortkomende discrepanties tussen de feitelijke en de rechtstoestand geen uitzonde&#13;
ringen zijn; hetgeen vanuit het oogpunt van rechtszekerheid zeer ongewenst is.&#13;
In de Interimnota4 werd door de introductie van het gebruiksindelingsplan een&#13;
oplossing aangedragen voor deze problematiek.&#13;
Dit plan zou voorafgaan aan het plan van toedeling en de globale indeling en toedeling&#13;
van het gebruik geven, zodat de uitvoering van kavelinrichtingswerken en andere voorzieningen kon plaatsvinden voorafgaande aan de vaststelling van het plan&#13;
van toedeling. Het gebruiksindelingsplan zou veel sneller opgesteld kunnen worden&#13;
omdat het in tegenstelling tot het plan van toedeling niet alle rechten administratief&#13;
diende te regelen. Aan het probleem van de rechtsbescherming zou men tegemoet&#13;
komen door een bezwarenbehandeling met als laatste instantie de rechtercommissaris.&#13;
De wetgever heeft zowel de idee van het gebruiksindelingsplan als het voorstel van&#13;
de WBR om het plan van toedeling vast te stellen voor de uitvoering van de werken&#13;
niet over willen nemen.&#13;
Inmiddels weten we dat de wetgever in de regeling van het PvTG wel de planbasis&#13;
en de bezwarenbehandeling heeft opgenomen. Door nu het PvTG af te stemmen op&#13;
de definitieve toedeling kan naar onze mening op soortgelijke wijze als met het gebruiksindelingsplan&#13;
de geschetste problematiek aangepakt worden. Middels de bezwarenbehandeling&#13;
kan dan - zij het gedeeltelijk - tegemoet gekomen worden aan&#13;
de kritiek van de WBR.&#13;
Uit de memorie van antwoord5 blijkt dat ook de regering een dergelijke toepassing&#13;
voor mogelijk houdt, aangezien daarin gezegd wordt dat het PvTG belangrijk&#13;
is voor de realisering van agrarische voorzieningen, zoals boerderijverplaatsing en&#13;
vroegtijdige ingebruikneming van reeds ingerichte kavels.&#13;
Naar onze mening kan dan ook juist ten behoeve van deze toepassing het plan&#13;
van tijdelijk gebruik een waardevolle functie vervullen.&#13;
PRAKTIJK&#13;
Als gevolg van de behoefte aan tijdelijke gebruiksregelingen is men, na het van&#13;
kracht worden van de Landinrichtingswet, snel begonnen met het opstellen en tervisieleggen&#13;
van plannen van tijdelijk gebruik. Inmiddels zijn diverse PvTG van&#13;
kracht en wordt volop gewerkt aan andere.&#13;
We zien daarbij dat de landinrichtingscommissies over het algemeen aansluiten bij&#13;
de oude gang van zaken. Voordat namelijk een PvTG ter visie gelegd wordt, tracht&#13;
men eerst door vooroverleg overeenstemming met betrokkenen te verkrijgen. In enkele&#13;
gevallen lukt dit niet en wordt later op basis van het vastgesteld plan, al dan&#13;
niet onder dwang, het tijdelijk gebruik gerealiseerd.&#13;
Zoals te verwachten viel zijn de huidige PvTG hoofdzakelijk opgesteld in verband&#13;
met de uitvoering van infrastructurele werken en in mindere mate met boerderijverplaatsing.&#13;
Aangezien bij deze laatste toepassing het gebruik een definitief karakter&#13;
heeft wordt dit vastgesteld voor een periode tot aan de vaststelling van het plan van&#13;
toedeling. Heeft het gebruik een tijdelijk karakter dan wordt het PvTG vastgesteld&#13;
voor de periode van één jaar.&#13;
Voor zover ons bekend is het PvTG nog niet toegepast met het oog op de toewijzing&#13;
van gronden.</content><legacyfootnotes>1. Zie het rapport van de WBR in Tijdschrift voor Kadaster en Landmeetkunde, oktober 1968, blz. 358.&#13;
2. CLC: voorschriften betreffende het plan van tijdelijk gebruik, november 1985.&#13;
3. Zie de reactie op het commentaar van de CDA-fractie op blz. 102.&#13;
4. Zie de Interimnota Landinrichtingswet 1976, blz. 43 van de Interdepartementale commissie Landinrichtingswet.&#13;
5. Zie de reactie op het commentaar van de CDA-fractie op blz. 103.</legacyfootnotes><footnotes><footnote/></footnotes><auteurs>Ir E. Tofield &#13;
Ir P.C. de Wolf</auteurs><published>1987-02-01 00:00:00</published><modified>1987-02-01 00:00:00</modified><editiondate>1987-02-01</editiondate><htmlpath>https://denhollander.info/artikel/6310</htmlpath></article>
</articles></edition>