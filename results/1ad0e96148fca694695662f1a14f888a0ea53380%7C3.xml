<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2006</searchword><id>4114</id><udhid>UDH:TvAR/4114</udhid><titel>Stand van zaken aanpassing pachtwetgeving</titel><searchwords><searchword>TvAR 12/2006</searchword><searchword>UDH:TvAR/4114</searchword></searchwords><attachments><attachment><name>2006_nr 12_Artikel_Harbers.pdf</name><extention>pdf</extention><url>https://denhollander.info/download/4073/ci</url></attachment></attachments><inleiding>Het wetsvoorstel tot wijziging van de pachtregelgeving, het wetsvoorstel titel 7.5&#13;
Burgerlijk Wetboek, is in het meinummer van dit tijdschrift besproken.1 De behandeling&#13;
in de Tweede Kamer heeft inmiddels plaatsgevonden; het wetsvoorstel is door de&#13;
Tweede Kamer aangenomen. In deze bijdrage zal ik ingaan op de Tweede Kamerbehandeling&#13;
van dit wetsvoorstel. Tevens zal ik de laatste stand van zaken2 bespreken&#13;
met betrekking tot de aanpassing van het Pachtnormenbesluit en het wetsvoorstel&#13;
Uitvoeringswet Grondkamers.</inleiding><content>1 Behandeling wetsvoorstel Tweede Kamer&#13;
1.1 Inleiding&#13;
Jarenlang leek het schier onmogelijk om een nieuwe Pachtwet vast te stellen. Het&#13;
maatschappelijk veld was verdeeld, er bleken immer klassiek tegengestelde opvattingen&#13;
te bestaan tussen pachters- en verpachtersorganisaties. De politiek was daarmee eveneens&#13;
verdeeld. Verschillende pogingen om te komen tot een algehele herziening van de&#13;
Pachtwet mislukten. Dat werd anders toen een aantal pachters- en verpachtersorganisaties&#13;
een compromis bereikte omtrent aanpassing van de pachtwetgeving. Het&#13;
akkoord kan zeker geen voorstel tot een fundamentele herziening van de Pachtwet&#13;
worden genoemd; het behelst slechts aanpassing van regelgeving voor enkele knelpunten&#13;
in de praktijk. Dit compromis heeft geleid tot het wetsvoorstel van februari 2006 en is&#13;
in september 2006 aangenomen door de Tweede Kamer.&#13;
Bij de Kamerbehandeling is veelvuldig de door “marktpartijen” bereikte overeenstemming&#13;
genoemd. De betrokken ministers maakten zich er soms gemakkelijk van&#13;
af door bij kritische vragen van Kamerleden over mogelijke andere wijzigingen te&#13;
verwijzen naar deze overeenstemming en dit als een totaalpakket te beschouwen.3 De&#13;
wetgever heeft mijns inziens een eigen verantwoordelijkheid om te bezien of en op&#13;
welke wijze regelgeving dient te worden aangepast en kan zich niet verschuilen achter&#13;
overeenstemming van betrokkenen. Daarbij is overigens van belang dat niet alle&#13;
betrokken organisaties zich achter dit wetsvoorstel hebben geschaard. Op één punt&#13;
heeft de Tweede Kamer de eigen verantwoordelijkheid als wetgever genomen en dat&#13;
is het aangenomen amendement tot het schrappen van de 65-jarige leeftijd. Of we&#13;
daar nu gelukkig mee moeten zijn, waag ik te betwijfelen.&#13;
In de volgende paragrafen zal ik ingaan op dit amendement en het (ontbreken van)&#13;
overgangsrecht. Daarnaast besteed ik aandacht aan de in de Kamer gevoerde discussie&#13;
over de aanspraken van de verpachter op de toeslagrechten. Eerst zal ik kort de procedure&#13;
en de hoofdlijnen van titel 7.5 Burgerlijk Wetboek bespreken. Voor een volledige&#13;
bespreking van de inhoud van het wetsvoorstel verwijs ik naar mijn eerdere bijdrage in&#13;
dit tijdschrift.4&#13;
1.2 Procedure en hoofdlijnen nieuwe wet&#13;
De behandeling van het wetsvoorstel is in sneltreinvaart gegaan. Na publicatie in&#13;
februari 2006 verscheen op 4 mei 2006 het verslag van de Vaste Commissie voor LNV.5&#13;
Nauwelijks een maand later verscheen op 16 juni 2006 de Nota van de minister naar&#13;
aanleiding van het verslag.6 De behandeling in de Tweede Kamer vond plaats op 7 september&#13;
2006.7 Op 12 september 2006 is over dit wetsvoorstel gestemd inclusief een&#13;
aantal amendementen. Het wetsvoorstel is aangenomen. Er is een aantal amendementen&#13;
ingediend. Alleen het amendement van Slob c.s. over het schrappen van de 65-jarige&#13;
leeftijd is aangenomen. Dit betekent derhalve op hoofdlijnen de handhaving van de&#13;
huidige regelgeving, met als belangrijke toevoegingen de geliberaliseerde pacht, de&#13;
mogelijkheid tot het passeren van het voorkeursrecht bij verkoop aan een zogenaamde&#13;
veilige verpachter en het schrappen van de 65-jarige leeftijd als opzeggingsgrond.&#13;
1.3 Schrappen 65-jarige leeftijd&#13;
De aanleiding tot de discussie over de 65-jarige leeftijd is gelegen in de eerste bijdrage&#13;
van de PvdA en de ChristenUnie als reactie op het wetsvoorstel. Blijkens het verslag&#13;
van de Vaste commissie voor LNV hebben deze beide partijen de regering een toelichting&#13;
gevraagd op artikel 7:375 BW. 8 Dat artikel kwam in grote lijnen overeen met&#13;
het huidige artikel 38a Pachtwet, de opzegging wegens het bereiken van de 65-jarige&#13;
leeftijd. De PvdA vroeg zich af of dit geen leeftijdsdiscriminatie was. Ook de ChristenUnie&#13;
sprak over leeftijdsdiscriminatie en vroeg zich af of het opnemen van deze&#13;
opzeggingsgrond wel verstandig was gezien de behoorlijke vergrijzing in de agrarische&#13;
sector. Het leek alsof de Kamerleden er niet van op de hoogte waren dat dit artikel&#13;
al in 1984 in de wet is opgenomen.&#13;
In de Nota naar aanleiding van het verslag wees de minister op het feit dat deze regeling&#13;
al sinds 1984 in de Pachtwet staat. Voorts ging hij in op de achtergrond van de&#13;
invoering van artikel 38a Pachtwet in 1984.9 Het onderscheid naar leeftijd werd destijds&#13;
gerechtvaardigd geacht op grond van de wenselijkheid dat jonge boeren,&#13;
ondanks het teruglopen van het pachtareaal, in voldoende mate blijven beschikken&#13;
over de mogelijkheid grond en gebouwen te pachten. Daarbij is mede van belang&#13;
geacht dat de pachter vanaf zijn 65e aanspraak kan maken op een AOW-uitkering.&#13;
Van belang werd voorts geacht dat van een verpachter niet gevergd kan worden dat&#13;
hij zonder meer dient te vertrouwen dat de pachter ook na het bereiken van een&#13;
bepaalde leeftijdsgrens in staat zal blijven het gebruik van de grond persoonlijk als&#13;
een goed pachter voort te zetten. Voorts wees de minister op de uitspraak van het&#13;
Pachthof waarbij geoordeeld is dat er geen sprake is van ongeoorloofde leeftijdsdiscriminatie.&#13;
10 De regering zag derhalve geen reden om op de in 1984 door de wetgever&#13;
gemaakte keuze tot invoering van deze opzeggingsgrond terug te komen.&#13;
De Tweede Kamer bleek echter niet overtuigd te zijn door dit antwoord. Tijdens de&#13;
behandeling van het wetsvoorstel op 7 september jl. zijn meerdere amendementen&#13;
ingediend in verband met deze bepaling. Het amendement van Slob c.s. stelde voor het&#13;
schrappen van de 65-jarige leeftijd in een aantal bepalingen, te weten als opzeggingsgrond&#13;
(artikel 7: 375), bij de indeplaatsstelling (artikel 7: 363 lid 6 ) en bij het voorkeursrecht&#13;
(artikel 7: 380, eerste lid onder d) met als motivering leeftijdsdiscriminatie&#13;
en vergrijzing in de agrarische sector.11 Van den Brink (LPF) diende een voorstel in om&#13;
de 65-jarige leeftijd te schrappen en te bepalen dat de pachtovereenkomst kan worden&#13;
opgezegd bij de AOW-gerechtigde leeftijd.12 Zou die in de toekomst omhoog gaan,&#13;
dan zou ook als reden voor opzegging een hogere leeftijd gelden. Daarnaast bepleitte&#13;
hij een overgangstermijn van drie jaar na opzegging wegens de AOW-gerechtigde leeftijd,&#13;
om op deze wijze de pachter in staat te stellen zonodig alsnog de bedrijfsopvolging&#13;
te regelen.&#13;
De regering raadde het aannemen van het voorgestelde amendement tot algehele&#13;
schrapping van de 65-jarige leeftijd als opzeggingsgrond af, onder meer omdat ongelimiteerde&#13;
voortzetting van de pacht zonder een leeftijdsgrens niet gewenst werd&#13;
geacht.13 De regering achtte wel aanvaardbaar het koppelen aan de AOW-leeftijd met&#13;
een verlengingstermijn van maximaal drie jaar in die gevallen waarin de bedrijfsopvolging&#13;
nog niet geregeld was. De partijen lieten zich echter niet overtuigen en uiteindelijk&#13;
werd op 12 september 2006 het amendement tot schrapping van de 65-jarige&#13;
leeftijd als opzeggingsgrond bijna kamerbreed gesteund.14&#13;
Het aannemen van het amendement betekent dat de 65-jarige leeftijd van de pachter&#13;
niet langer een zelfstandige grond is om de pachtovereenkomst op te zeggen. Het zal&#13;
nu aan de pachtrechter worden overgelaten om te beoordelen of in het kader van de&#13;
belangenafweging het belang van de verpachter tot beëindiging van de pacht voor het&#13;
belang van een 65-plusser pachter gaat (artikel 7: 370 BW). Tevens is de 65-jarige leeftijd&#13;
in twee andere artikelen geschrapt en wel bij het voorkeursrecht en de indeplaatsstelling.&#13;
Anders dan nu houdt een 65-jarige pachter het voorkeursrecht. De 65-jarige&#13;
leeftijd is voorts geen zelfstandige reden om een vordering tot indeplaatsstelling van&#13;
een voorgestelde pachter die 65 jaar is, af te wijzen.&#13;
Het is wonderlijk hoe deze wetswijziging gelopen is. Tijdens de kamerbehandeling&#13;
werd meermaals het belang van het gezamenlijke standpunt van de pachters- en verpachtersorganisaties&#13;
onderstreept. Over dit voorstel tot het schrappen van de 65-jarige&#13;
leeftijd is echter, voor zover ik uit de stukken kan afleiden, geen overleg gevoerd. Uit&#13;
de beantwoording door minister Veerman blijkt niet dat hij het “onderhandelingsresultaat”&#13;
van de betrokken pachters- en verpachtersorganisaties in de strijd heeft&#13;
gegooid. Door de Kamerleden is voorts geen aandacht besteed aan de argumenten die&#13;
destijds reden waren om de 65-jarige leeftijd als opzeggingsgrond in te voeren. De&#13;
genoemde uitspraak van het Pachthof dat er geen sprake is van leeftijdsdiscriminatie&#13;
is kennelijk evenmin aanleiding geweest om tegen het amendement te stemmen.&#13;
Inmiddels heeft LTO Nederland laten weten niet blij te zijn met deze wijziging. LTO&#13;
verwacht dat door het schrappen van de leeftijd de landbouwstructuurverbetering en&#13;
bedrijfsontwikkeling zullen stagneren.15&#13;
1.4 Overgangsrecht&#13;
Bij deze wetswijziging is niet voorzien in specifiek overgangsrecht. In de nota naar&#13;
aanleiding van het verslag is gewezen op de artikelen 68a en 69 Overgangswet nieuw&#13;
Burgerlijk Wetboek.16 Uit artikel 68a Overgangswet volgt dat de nieuwe regeling&#13;
onmiddellijke werking heeft, vanaf het moment van inwerkingtreding. Tegen deze&#13;
hoofdregel bestaat volgens de regering geen bezwaar omdat het nieuwe pachtrecht een&#13;
voortzetting van het oude recht vormt. Dat schreef men echter op het moment dat het&#13;
schrappen van 65-jarige leeftijd nog niet aan de orde was. Voorts is verwezen naar artikel&#13;
69 Overgangswet. Dat artikel bepaalt dat vermogensrechten die onder het oude&#13;
recht verkregen zijn, niet verloren gaan. Een mogelijkheid tot opzegging van een&#13;
pachtovereenkomst is echter niet een vermogensrecht als bedoeld in artikel 69 Overgangswet.&#13;
Bij de indiening en het aannemen van dit amendement is geen aandacht&#13;
geschonken aan de invloed die dit kan hebben op lopende overeenkomsten. Evenmin&#13;
is de vraag gesteld of op maat gemaakt overgangsrecht dient te worden opgesteld.&#13;
De vraag is hoe het zit met procedures die aanhangig zijn op het moment van inwerkingtreding&#13;
van de wet. De regering heeft gesteld dat procedures die onder het oude&#13;
recht zijn aangespannen, op basis van de verlengingsregeling van artikel 36-48 Pachtwet&#13;
moeten worden voortgezet. Dat zou voortvloeien uit artikel 74 Overgangswet&#13;
nieuw Burgerlijk Wetboek. Dat artikel bepaalt dat het nieuwe recht geen invloed&#13;
heeft op de aard van het geding. Ik vraag me echter af of een juist beroep op dit artikel&#13;
wordt gedaan. Met de inwerkingtreding van de nieuwe wet zal de aard van het&#13;
geding niet wijzigen. Artikel 74 stelt slechts zeker dat een aanhangig gemaakte verzoekschriftenprocedure&#13;
een verzoekschriftenprocedure blijft en niet een dagvaardingsprocedure&#13;
wordt, ook niet als het nieuwe recht dat bepaalt. Artikel 74, tweede&#13;
lid, Overgangswet nieuw Burgerlijk Wetboek bepaalt zelfs expliciet dat de rechter op&#13;
verzoek van een der partijen of ambtshalve aan partijen de gelegenheid moet geven&#13;
om hun stellingen of conclusies aan te passen aan de nieuwe wet. Stel een verpachter&#13;
zegt nu op wegens de 65-jarige leeftijd van de pachter. De pachter vraagt verlenging,&#13;
de pachtkamer van de sector kanton van de rechtbank wijst af vanwege artikel 38a&#13;
Pachtwet. Pachter gaat in hoger beroep, en op dat moment treedt titel 7.5 in werking.&#13;
Pachter zou dan kunnen stellen dat op basis van de nieuwe wet de 65-jarige leeftijd&#13;
geen opzeggingsgrond meer is. Zoals gezegd betekent artikel 74 niet dat het nieuwe&#13;
recht niet moet worden toegepast. Voor deze opvatting vind ik voorts steun in artikel&#13;
74, derde lid, Overgangswet nieuw Burgerlijk Wetboek. Dat artikel bepaalt dat het&#13;
tevoren geldende recht alleen van toepassing blijft als ten tijde van inwerkingtreding&#13;
van de nieuwe wet, een procedure in hoogste feitelijke instantie in staat van wijzen&#13;
verkeert. Met andere woorden, in andere gevallen geldt het nieuwe recht. Het verlengingsverzoek&#13;
kan dan dus niet worden afgewezen vanwege de 65-jarige leeftijd van de&#13;
pachter, ook al is de pachtovereenkomst opgezegd voor de invoering van titel 7.5 in&#13;
het Burgerlijk Wetboek.&#13;
Ook is bij het ontbreken van overgangsrecht de status van artikel 70f lid 5 pachtcontracten&#13;
niet duidelijk. Deze pachtvorm komt in titel 7.5 BW niet terug. Men kan&#13;
niet stellen dat deze contracten dan gezien worden als artikel 397 pachtcontracten. De&#13;
conclusie dat deze contracten dan als reguliere contracten moeten worden beschouwd,&#13;
gaat mij ook te ver. Artikel 75 Overgangswet nieuw Burgerlijk Wetboek biedt daarvoor&#13;
een handvat (en mogelijk ook voor het hiervoor geschetste probleem). Dat artikel&#13;
bepaalt dat nieuwe regelgeving in zaken van overgangsrecht buiten toepassing&#13;
blijft als de toepassing onder de gegeven omstandigheden naar maatstaven van redelijkheid&#13;
en billijkheid onaanvaardbaar zou zijn.&#13;
Om onduidelijkheid hierover te voorkomen, acht ik het raadzaam dat bij de invoeringswet&#13;
wordt voorzien in specifiek overgangsrecht. Bij de invoering van titel 7.4, de&#13;
titel over huur, in het Burgerlijk Wetboek, is destijds in de invoeringswet voorzien in&#13;
een toevoeging van enkele artikelen aan de Overgangswet nieuw Burgerlijk Wetboek.&#13;
Titel 8 van deze wet is gereserveerd voor overgangsbepalingen die verband houden&#13;
met invoering van wetgeving in boek 7 BW. Zo bepaalt bijvoorbeeld artikel 205 van&#13;
deze overgangswet dat procedures in huurzaken waarvan de inleidende dagvaarding&#13;
is betekend dan wel het inleidende verzoekschrift is ingediend, beheerst wordt door&#13;
het oude recht. Het is mij niet duidelijk waarom de regering dat nu niet nodig acht&#13;
voor deze wet. Als de stelling van de regering juist is dat artikel 74, eerste lid, Overgangswet&#13;
nieuw Burgerlijk Wetboek daarin voorziet, dan was voor de invoering van&#13;
de huurwetgeving artikel 205 toch ook niet nodig geweest?&#13;
De hierna te bespreken uitvoeringswet Grondkamers zou kunnen worden aangevuld,&#13;
door in deze wet specifieke overgangsbepalingen in titel 8 van de Overgangswet&#13;
nieuw Burgerlijk Wetboek op te nemen. Aan deze Overgangswet zouden de volgende&#13;
bepalingen kunnen worden toegevoegd:&#13;
Artikel 209&#13;
Procedures inzake pachtovereenkomsten, waarin de inleidende dagvaarding is betekend dan&#13;
wel het inleidende verzoekschrift is ingediend voor het tijdstip van in werking treden van&#13;
titel 5 van boek 7 worden, met inbegrip van een eis die in het geding bij wijze van reconventie&#13;
is of wordt gedaan, beheerst door het recht dat voor dat tijdstip gold.&#13;
Artikel 209a&#13;
De overeenkomsten van artikel 70f, vijfde lid Pachtwet worden beheerst door het recht dat&#13;
voor het tijdstip van in werking treden van titel 5 van boek 7 gold.&#13;
Als de gezamenlijke pachters- en verpachtersorganisaties een lobby willen gaan voeren&#13;
om de gevolgen van het schrappen van de 65-jarige leeftijd te beperken, kan een nog&#13;
verdergaande overgangsregeling worden opgenomen. In het overgangsrecht zou dan&#13;
bepaald kunnen worden dat voor lopende pachtovereenkomsten artikel 38a Pachtwet&#13;
blijft gelden.&#13;
1.5 Toeslagrechten&#13;
Bij de behandeling van het wetsvoorstel is naar aanleiding van de inbreng van Waalkens&#13;
(PvdA) stilgestaan bij aanspraak van de verpachter op de toeslagrechten. Voordat&#13;
dit wetsvoorstel in werking zou treden, zou volgens de PvdA duidelijk moeten zijn of&#13;
de toeslagrechten aan pachter of verpachter toekomen. Zoals de minister al eerder&#13;
heeft laten weten is hij van oordeel dat uit de Europese verordeningen voortvloeit dat&#13;
een verpachter geen aanspraak kan maken op of zeggenschap heeft over de toeslagrechten&#13;
die aan een pachter toekomen.17&#13;
Vanuit de Kamer is aangedrongen op een wettelijke regeling. De regering heeft zich bij&#13;
de behandeling van dit wetsvoorstel op het standpunt gesteld dat het de nationale wetgever&#13;
niet vrijstaat om de inhoud van een Europese verordening op nationaal niveau&#13;
verder te regelen.18 Het gaat om een verordening die rechtstreeks in de Nederlandse&#13;
rechtsorde moet worden toegepast. Daarbij is echter geen antwoord gegeven op de&#13;
vraag of de verpachter in de pachtrechtelijke verhouding jegens de pachter aanspraak&#13;
op de toeslagrechten kan maken.19&#13;
Bij de behandeling op 7 september 2006 werd door de minister nogmaals benadrukt&#13;
dat het karakter van de toeslagrechten een inkomenstoeslag is die los staat van de productie&#13;
en daarmee van de grond. Vergelijking met aanspraken van de verpachter op&#13;
het melkquotum gaat volgens de minister daarom niet op, omdat toeslagrechten&#13;
zowel het grondgebonden karakter als de kenmerken van het productierecht ontberen.&#13;
Minister Veerman merkte in de Kamer op dat het verpachters vrij stond om&#13;
daarover een andere opvatting te hebben en om die te laten toetsen bij de rechter. Tegelijkertijd&#13;
voegde de minister er aan toe dat zijn advies aan de verpachters was om niet&#13;
aan een procedure te beginnen! De verordening van Brussel zou op dat punt immers&#13;
duidelijk zijn. Of het gratis advies van de minister aan de verpachters juist is, zal afgewacht&#13;
moeten worden. De pachtrechter zal daarover het laatste oordeel hebben.&#13;
1.6 Slotopmerkingen&#13;
Minister Veerman liet niet op alle momenten zien de pachtregelgeving geheel te beheersen.&#13;
Zo antwoordde de minister op vragen van het kamerlid Van der Vlies van de SGP&#13;
waarom de landbouwkundige toetsing (het huidige artikel 5 lid 1 onder c, d en e) is&#13;
gehandhaafd, dat dit niet een dode letter was. Daarbij wees hij er op dat het aan de&#13;
pachtrechter was om uit te maken in hoeverre een pachter bij een indeplaatsstelling als&#13;
een goed huisvader en goed landbouwer zijn taken kan verrichten.20 Daarmee verwarde&#13;
hij de toetsing van de pachtrechter of een voorgestelde pachter voldoende waarborgen&#13;
biedt voor een behoorlijke bedrijfsvoering met de landbouwkundige toetsing die de&#13;
grondkamer heeft te verrichten bij de goedkeuring van een pachtovereenkomst.&#13;
Voorts is de vraag gesteld of geen behoefte was aan de mogelijkheid tot ontbinding&#13;
van de pachtovereenkomst bij overlijden van de pachter wanneer er geen geschikte&#13;
opvolgers zijn. De minister antwoordde dat dat in de wet geregeld was, omdat de verpachter&#13;
niet hoeft meewerken aan toedeling van rechten als er redelijke bezwaren&#13;
bestaan tegen een of meer van de aangewezenen. Het probleem ontstaat echter als de&#13;
erfgenamen niets ondernemen. Dan zijn de erfgenamen gezamenlijk pachter en heeft&#13;
de verpachter geen mogelijkheid om ontbinding te vorderen. Daarop gaf hij geen antwoord.&#13;
De Kamerleden namen echter genoegen met deze antwoorden.&#13;
De door de Tweede Kamer aangenomen wet is inmiddels naar de Eerste Kamer gezonden.&#13;
21 Het streven blijft er op gericht om de nieuwe regeling uiterlijk 1 november 2007&#13;
in werking te laten treden.&#13;
2 Stand van zaken Pachtnormenbesluit&#13;
Op 24 april 2006 is door de Commissie Pachtnormen aan de minister van LNV aangeboden&#13;
het rapport “Evenwicht in pachtnormen”.22 Het kabinetsstandpunt naar aanleiding&#13;
van dit rapport is bij brief van 28 augustus 2006 bekend gemaakt.23 Het kabinet&#13;
stelt voor om de in het rapport gevolgde rekenmethodiek die door het kabinet als&#13;
“robuust en toch voldoende gedifferentieerd” wordt omschreven, in een nieuw Pachtnormenbesluit&#13;
op te nemen. Er zal een veranderpercentage worden vastgesteld, waar-&#13;
mee de pachtprijzen worden aangepast. Bij de invoering van een vaste berekeningsmethodiek&#13;
in een Pachtnormenbesluit is het volgens het kabinet niet nodig om het veranderpercentage&#13;
telkens bij wijziging van het Pachtnormenbesluit te laten geschieden.&#13;
Het veranderpercentage zal jaarlijks bij ministeriële regeling worden vastgesteld. Om&#13;
te voorkomen dat de pachtprijzen door de invoering van dit nieuwe systeem lokaal al&#13;
te veel zullen stijgen, is een maximum van 25% pachtprijsstijging per jaar voorgesteld.&#13;
Op 7 september 2006 is het rapport en het kabinetsstandpunt door de Tweede Kamer&#13;
besproken. De Kamer heeft met het kabinetsstandpunt ingestemd, met uitzondering&#13;
van de mogelijkheid tot jaarlijkse pachtverhoging. Een compromis werd bereikt in&#13;
een tweejaarlijkse aanpassing van de pachtnormen.&#13;
Blijkens de brief van de minister van LNV van 9 oktober 200624 wordt op dit moment&#13;
gewerkt aan een nieuw Pachtnormenbesluit langs de lijnen van het kabinetsstandpunt.&#13;
De verwachting van de minister is dat een nieuw Pachtnormenbesluit in het voorjaar&#13;
van 2007, in ieder geval voor 1 november 2007 kan worden vastgesteld. Het ontwerp&#13;
van het besluit wordt voorgelegd aan de ministerraad en daarna volgt een adviesaanvraag&#13;
aan de Raad van State. Na het advies van de Raad van State wordt een nader rapport&#13;
uitgebracht. Daarna volgt vaststelling en publicatie. De minister heeft aangegeven&#13;
dat geen maatschappelijke consultatieronde wordt gehouden en het ontwerp wordt&#13;
evenmin aan de Tweede Kamer gezonden. Dat vond de minister niet nodig, gelet op&#13;
het feit dat het kabinetsstandpunt al met de Tweede Kamer is besproken.&#13;
3 Wetsvoorstel Uitvoeringswet grondkamers&#13;
Met de overbrenging van het materiële pachtrecht naar het Burgerlijk Wetboek en het&#13;
formele pachtrecht naar het Wetboek van Burgerlijke Rechtsvordering en de Wet op de&#13;
rechterlijke organisatie werd het noodzakelijk een aparte wettelijke regeling te maken&#13;
voor de grondkamers. Recent is gepubliceerd het wetsvoorstel Uitvoeringswet grondkamers&#13;
ofwel voluit: Uitvoering van titel 7.5 (Pacht) van het Burgerlijk Wetboek inzake&#13;
de samenstelling en werkwijze van de grondkamers en de Centrale Grondkamer.25&#13;
In deze wet is de inhoud van de artikelen 72 tot en met 114a Pachtwet opgenomen, de&#13;
regeling over de samenstelling en werkwijze van de grondkamers en de Centrale&#13;
Grondkamers. Voorts zijn de processuele regels van artikel 56 f leden 2 tot en met 7&#13;
Pachtwet opgenomen.26&#13;
Daarnaast voorziet deze wet voorts in aanpassingen in bijzondere wetten, waarin verwezen&#13;
is naar bepalingen in de Pachtwet, zoals bijvoorbeeld de Landinrichtingswet,&#13;
de Onteigeningswet en de Wet voorkeursrecht gemeenten.&#13;
Tot slot wordt in deze wet de intrekking van een aantal wetten geregeld. Met de&#13;
invoering van titel 7.5 Burgerlijk Wetboek en het van kracht worden van deze wet&#13;
kan de huidige Pachtwet worden ingetrokken, aldus de Memorie van Toelichting.&#13;
Artikel 55 van deze uitvoeringswet regelt de intrekking van de Pachtwet. Zoals hiervoor&#13;
bepleit, verdient het aanbeveling dat dit wetsvoorstel wordt aangevuld met het&#13;
opnemen van de hiervoor genoemde overgangsbepalingen in de Overgangswet nieuw&#13;
Burgerlijk Wetboek.</content><legacyfootnotes>* Mr. Els H.M. Harbers is advocaat bij CMS Derks Star Busmann te Arnhem.&#13;
1. E.H.M. Harbers, ‘Op herhaling, een nieuwe regeling voor de pacht, Het aangepaste wetsvoorstel titel&#13;
7.5 Burgerlijk Wetboek’, Agr.r. 2006, p. 224 e.v.&#13;
2. De tekst van dit artikel is afgesloten op 1 november 2006.&#13;
3. Zie bijvoorbeeld Handelingen Tweede Kamer, 7 september 2006, TK 104-6407.&#13;
4. Zie noot 1.&#13;
5. TK 2005-2006 30 448, nr. 7.&#13;
6. TK 2005-2006 30 448, nr. 8.&#13;
7. Nog juist voordat het rapport over de Schipholbrand verscheen en aanleiding was voor o.m. minister&#13;
J.P.H. Donner om af te treden. Als het rapport eerder was verschenen, was naar alle waarschijnlijkheid&#13;
de behandeling van dit wetsvoorstel aangehouden, omdat de minister van Justitie medeverantwoordelijke&#13;
voor deze wet is.&#13;
8. TK 2005-2006 30 448, nr. 7, p. 7.&#13;
9. TK 2005-2006 30 448, nr. 8, p. 9 en 10.&#13;
10. Pachtkamer Hof Arnhem, 9 mei 2000, Agr.r. 2002/5110.&#13;
11. TK 2005-2006, 30 448, nr. 13, motie van Slob (ChristenUnie), Waalkens (PvdA) en Willemse-van der&#13;
Ploeg (VVD).&#13;
12. TK 2005-2006, 30 448, nr. 14.&#13;
13. Handelingen Tweede Kamer 2005-2006, nr. 104, p. 6404.&#13;
14. Het amendement werd gesteund door CDA, PvdA, VVD, D66, SP, GroenLinks, ChristenUnie, Groep&#13;
Wilders en Groep Van Oudenallen.&#13;
15. Zie persbericht LTO Werkgroep pacht 26 september 2006, www.ltonoord.nl.&#13;
16. TK 2005 -2006, 30 448, nr. 8, p. 16.&#13;
17. TK 2004-2005, 27 924, nr. 24.&#13;
18. Handelingen Tweede Kamer 2005-2006, nr. 104, p. 6410.&#13;
19. Zie hiervoor het artikel van G.M.F. Snijders, ‘Toeslagrechten en pacht’, Agr.r. 2005, p. 66 e.v. Voorts:&#13;
D.W. Bruil, ‘Pacht en toeslagrechten; een voorstel’, Agr.r. 2005, p. 330 e.v.&#13;
20. Handelingen Tweede Kamer 2005-2006, nr. 104, p. 6414.&#13;
21. Tekst wet Eerste Kamer: EK 2005-2006, 30 448, A.&#13;
22. Zie voor een bespreking van dit rapport D.W. Bruil, ‘Naar nieuwe pachtnormen’, Agr.r. 2006, p. 352 e.v.&#13;
23. TK 2005-2006, 27 924 nr. 35.&#13;
24. TK 2005-2006, 30 448, nr. 17.&#13;
25. TK 2006-2007, 30 833, nrs. 1-4.&#13;
26. Dat is de procedure tot het passeren van het voorkeursrecht bij verkoop in verband met een voorgenomen&#13;
niet-agrarische bestemming. Aan deze regeling zal weinig behoefte meer bestaan, nu de aspirant-koper&#13;
veelal een “veilige” verpachter zal zijn als bedoeld in artikel 7: 380 lid e BW.&#13;
</legacyfootnotes><footnotes><footnote/></footnotes><auteurs>mr. E.H.M. Harbers</auteurs><published>2006-12-01 00:00:00</published><modified>2006-12-01 00:00:00</modified><editiondate>2006-12-01</editiondate><htmlpath>https://denhollander.info/artikel/4114</htmlpath></article>
</articles></edition>