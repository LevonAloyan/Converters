<edition><articles><article><jaar>1997</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1997</searchword><id>5785</id><udhid>UDH:TvAR/5785</udhid><titel>De factorkostenmethode: de visie van het Pachthof</titel><searchwords><searchword>TvAR 2/1997</searchword><searchword>UDH:TvAR/5785</searchword></searchwords><attachments><attachment><name>1997_nr 2_Artikel_Hoog.pdf</name><extention>pdf</extention><url>https://denhollander.info/download/5716/ci</url></attachment></attachments><inleiding>1. Inleiding&#13;
De discussie over de verhouding pachter-verpachter waar het gaat om de gerechtigd-heid tot het in 1984 aan de pachter toegekende melkquotum kent een aantal stadia.&#13;
In 1988 werd het arrest Pasman/Lippinkhof1 gewezen, dat een tweetal principiële standpunten bevatte. Ten eerste oordeelde het Pachthof dat vorderingen met betrek-king tot het melkquotum in pachtverhoudingen tot de competentie van de pachtrechter behoorden. In eerste aanleg had de pachtkamer van het kantongerecht zich onbevoegd verklaard van de vordering kennis te nemen. Daartegen appelleerden beide partijen; het Hof conformeerde zich daarop aan de visie van partijen voor wat betreft de com-petentie van de pachtrechter.&#13;
Daarnaast bepaalde het Hof dat bij het einde van de pachtovereenkomst wegens ontbinding of niet-verlenging daarvan het melkquotum in zijn geheel aan de verpach-ter diende te worden overgedragen onder de verplichting van de verpachter de helft van de waarde van het quotum aan de pachter te vergoeden.2 De grondslag van deze rechtspraak was dat verpachter en pachter beide hadden bijgedragen tot de totstand-koming van de melkproductie: de verpachter door het ter beschikking stellen van grond en eventueel gebouwen, de pachter door zijn kennis, arbeid en investeringen.&#13;
In 1993 is een discussie ontstaan over de vraag of de wijze waarop de verdeling van (de waarde van) het melkquotum tot op dat moment plaatsvond, voldeed aan de normen van redelijkheid en billijkheid. In dat jaar publiceerde Tolner een studie over de omvang van de wederzijdse inspanningen van verpachter en pachter terzake van de totstandkoming van de melkproductie.3 De conclusie van Tolner was dat gemiddeld gesproken de inspanningen van pachter en verpachter in geval van los land in een ver-houding van 80%-20% tot elkaar staan en in geval van verpachting van een hoeve 72,5%-27,5%. De verhouding in individuele gevallen dient door middel van een taxatie te worden bepaald.&#13;
Over deze methode, die bekend werd onder de naam 'factorkostenmethode', ont-stond een discussie4 die niet geleid heeft tot een eenduidige visie. Waar de regelgeving geen concrete aanknopingspunten bood, was het wachten op de rechtspraak. Inmid-dels zijn twee arresten gewezen: het arrest Kwak/Wouters van den Oudenweyer, dat door sommigen - naar mijn mening ten onrechte - werd gezien als een oordeel over de factorkostenmethode, en het arrest Francis/Hooge Huys, waarin wél expliciet een oordeel werd gegeven over de factorkostenmethode.</inleiding><content>2. Het arrest Kwak/Wouters van den Oudenweyer&#13;
Zoals ik al aangaf bevatte het arrest Kwak/Wouters van den Oudenweyer5 naar de mening van sommigen een afwijzing van de factorkostenmethode.6 De stelling van de pachter in deze procedure was dat een 50%-50% verdeling van de waarde van het melkquotum niet redelijk is, omdat de marktwaarde van het melkquotum voorname-lijk door inspanning van de pachter tot stand was gekomen. Die stelling heeft het Hof verworpen met de overweging dat de marktprijs het resultaat van vraag en aanbod is en geen resultante van de inspanningen van partijen. Die overweging lijkt mij terecht: de inspanningen van partijen hebben in 1984 geleid tot de toekenning van een melk-quotum. De marktprijs heeft zich vervolgens op autonome wijze ontwikkeld, althans onafhankelijk van de wederzijdse inspanningen van pachter en verpachter. De hoogte van de marktprijs kan derhalve op zich geen grondslag voor een andere verdeling van (de waarde van) het melkquotum vormen.&#13;
De vraag of deze overweging een afwijzing van de factorkostenmethode betekent, dient naar mijn mening dan ook ontkennend te worden beantwoord. De factorkos-tenmethode zegt immers niets over de hoogte van de quotumprijs, doch handelt slechts over de wederzijdse bijdragen en inspanningen van pachter en verpachter tot de (totstandkoming van de) melkproductie. Wat die totale productie vervolgens op de markt doet - de marktwaarde derhalve, weergegeven in de quotumprijs - is inderdaad een kwestie van vraag en aanbod.7&#13;
De conclusie dat het onderhavige arrest als een afwijzing van de factorkostenmethode moet worden beschouwd, gaat mijns inziens derhalve te ver.&#13;
3. Het arrest Francis/Hooge Huys&#13;
Een eerste expliciet oordeel over de factorkostenmethode heeft het Pachthof gegeven in de zaak Francis/Hooge Huys.8 In deze zaak werd door de pachter naar voren gebracht dat de grondslag en het uitgangspunt voor de verrekening van de waarde van het melkquotum volgens vaste jurisprudentie het feit is dat pachter en verpachter beide hebben bijgedragen aan de totstandkoming van de melkproductie, waarbij het de vraag is op welke wijze de verrekening feitelijk dient plaats te vinden, en op welke wijze de wederzijdse inspanningen van pachter en verpachter dienen te worden gewaar-deerd. Naar de mening van de pachter was de wijze van berekening die de werkelijke verhouding tussen partijen het meest recht doet en derhalve het meest billijk is, de factorkostenmethode.&#13;
Door de verpachtster werden tegen de factorkostenmethode drie - min of meer -algemene argumenten aangevoerd. Ten eerste zou de hoogte van de quotumprijs niet in relatie staan tot de kosten van de melkproductie, doch worden bepaald door vraag en aanbod. Het is duidelijk dat dit argument ontleend is aan het hiervoor behandelde arrest Kwak/Wouters van den Oudenweyer. Door de pachter werd dit argument weersproken. Ik verwijs naar het hiervoor weergegeven commentaar op het arrest.&#13;
Ten tweede zou de factorkostenmethode uitgaan van verouderde gegevens en geen rekening houden met de aanpassing van de bedrijfsvoering van melkveehouders aan de ingevoerde quoteringsregeling. Dit argument ziet kennelijk op wijzigingen in de bedrijfsvoering van de pachter als gevolg van de invoering van de superheffing. Deze wijzigingen zijn echter sedert het arrest Van Thiel/Van den Nieuwegiessen-Buys9niet meer relevant. In dit arrest werd bepaald dat uitsluitend het in 1984 toegekende en met het gepachte samenhangende melkquotum voor verrekening in aanmerking komt.&#13;
Ten slotte voerde de verpachtster het - overigens vaker naar voren gebrachte -argument aan dat de factorkostenmethode te ingewikkeld zou zijn. Op zich is dat een merkwaardig argument: de factorkostenmethode is geënt op de wijze van berekening van schade zoals die in het onteigeningsrecht plaatsvindt. Deze berekeningswijze wordt ook gehanteerd bij ontbinding of niet-verlenging van pachtovereenkomsten wegens bestemming van het gepachte tot niet tot de landbouw betrekkelijke doelein-den. De methodiek van berekening houdt in dat wordt uitgegaan van een aantal vaste normen die worden toegepast om een op de individuele situatie gerichte berekening te maken. In feite benadert de factorkostenmethode de problematiek van de waarde-verdeling van het quotum op dezelfde wijze als het onteigeningsrecht de schadeloos-stelling bij pachtbeëindiging bepaalt.&#13;
Juist om die reden is het argument dat de factorkostenmethode te ingewikkeld zou zijn zo merkwaardig. Een voorbeeld moge een en ander verduidelijken. Stel dat de pachtovereenkomst met betrekking tot een melkveebedrijf eindigt wegens bestemming van het gepachte tot niet tot de landbouw betrekkelijke doeleinden, waarbij liquidatie van de onderneming plaatsvindt. In dat geval is het vaste jurisprudentie dat de schade-loosstelling voor de pachter wordt bepaald met toepassing van het onteigeningsrecht, hetgeen betekent aan de hand van een concrete berekening. Niemand heeft daarmee moeite: voorzover ik weet is daartegen nimmer aangevoerd dat het allemaal te ingewikkeld is. Terwijl ten aanzien van de schadeloosstelling in dat geval een concrete berekening is gemaakt, zou, waar het gaat om de verdeling van de waarde van het melkquotum, het maken van eenzelfde soort berekening plotseling te ingewikkeld zijn. Een dergelijke stelling is weinig geloofwaardig.&#13;
Een argument dat in de discussie over de factorkostenmethode nogal eens naar voren werd gebracht, is dat de factorkostenmethode tot rechtsonzekerheid zou kunnen leiden. Op zich zou de meest gedetailleerde benadering zijn de vaststelling van de onderlinge verhouding van de wederzijdse inspanningen, rekening houdend met alle individuele omstandigheden. Deze benadering is destijds door Heisterkamp bepleit.10 Het nadeel daarvan is evenwel een grote mate van rechtsonzekerheid: het is niet van tevoren te bepalen hoe de wederzijdse rechten en plichten liggen. Deze situatie doet zich bij de factorkostenmethode niet voor, nu deze slechts objectieve uitgangspunten en berekeningswijzen hanteert. Toepassing van de factorkostenmethode leidt dan ook niet tot rechtsonzekerheid; in de onderhavige procedure is dit argument dan ook - terecht - niet aangevoerd.&#13;
Uit het voorgaande blijkt dat door partijen op principiële wijze is geargumenteerd. Zoals hierna zal blijken laat het Pachthof deze discussie echter in zijn geheel buiten beschouwing.&#13;
Op de stelling van de pachter dat in het onderhavige geval toepassing van de fac-torkostenmethode leidt tot een aanspraak van de verpachter op 13,15% van de waarde van het melkquotum, overweegt het Hof als volgt:&#13;
Het Hof handhaaft echter zijn algemene uitgangspunt, in geval van pachtbeëindiging anders dan door vermenging, dat omdat enerzijds de verpachter de grond die (mede) heeft bijge-dragen - of geacht moet worden (mede) te hebben bijgedragen - aan de melkproduktie in de onderneming van de pachter, ter beschikking heeft gesteld, en anderzijds de pachter de melk-produktie voor 1984 tot stand heeft gebracht en nadien heeft voortgezet, behoudens bijzon-dere omstandigheden een redelijke vergoeding voor de schade is: de helft van de waarde van het melkquotum voorzover die heffingvrije hoeveelheid melk met het pachtobject samen-hangt. Het Hof heeft hierbij overwogen dat deze beide factoren - de ter beschikking stelling van het gepachte en de totstandkoming van de melkproduktie - onlosmakelijk met elkaar verbonden zijn en onmisbaar waren voor de toekenning van het melkquotum 1984 op basis van de melkproduktie in 1983. Daarbij dient te worden bedacht dat de aanspraak op een quotum een vermogensrecht is, dat is ontstaan door een overheidsmaatregel zonder dat de inspanningen van verpachter en pachter waren gericht op de verkrijging van dat recht en zonder dat ze bij het nemen van hun beslissingen rekening hebben gehouden met de door de invoering van de superheffing ontstane situatie. Onder die omstandigheden dient weging achteraf van factoren zoals mate van inzet en vakbekwaamheid en de investeringen in de melkveehouderij voor 1984 aan de zijde van de pachter en de kwaliteit van de terbeschikking-gestelde grond en van de ingebruikgegeven gebouwen aan de zijde van de verpachter alsmede de mate waarin een en ander aan de melkproduktie heeft bijgedragen, behoudens zeer bijzondere omstandigheden, die zich in het onderhavige geval niet voordoen, achterwege te blijven.&#13;
Daarnaast geeft het Hof een tweede overweging:&#13;
Ook op andere wijze kan het vermelde uitgangspunt van het Hof ondersteuning vinden. Als gevolg van de invoering van de quotumregeling in 1984 heeft zowel de pachter als de ver-pachter een vermogensrecht met betrekking tot het toegekende melkquotum verkregen (ver-gelijk Hoge Raad 13 oktober 1993, nr. 29039, FED 1994/3). De aandelen van verpachter en pachter in een dergelijk gemeenschappelijk goed zijn blijkens art. 3:166, lid 2 BW in beginsel gelijk." 4. De weging van de factoren&#13;
Het Hof geeft aan de conclusie met betrekking tot de factorkostenmethode een histo-rische grondslag. Beide partijen hebben tot de melkproductie bijgedragen: de pachter door middel van investeringen en arbeid en de verpachter door het ter beschikking stellen van grond en eventueel gebouwen. In 1984 is de superheffing ingevoerd, waar-bij de in 1983 bestaande melkproductie bepalend is geweest voor de omvang van het toegekende melkquotum. De wederzijdse bijdragen van beide partijen aan de tot-standkoming van de melkproductie zijn, aldus het Hof, onlosmakelijk met elkaar ver-bonden en onmisbaar voor de toekenning van het melkquotum 1984 op basis van de melkproductie in 1983, waarbij dient te worden bedacht dat de aanspraak op een quotum een vermogensrecht is dat is ontstaan door een overheidsmaatregel, zonder dat de inspanningen van verpachter en pachter waren gericht op de verkrijging van dat recht en zonder dat ze bij het nemen van hun beslissingen rekening hebben gehouden met de door de invoering van de superheffing ontstane situatie.&#13;
Het Hof stelt op grond van het voorgaande dat - onder die omstandigheden -weging achteraf van factoren zoals mate van inzet en vakbekwaamheid en de investe-ringen in de melkveehouderij voor 1984 aan de zijde van de pachter en de kwaliteit van de ter beschikking gestelde grond en van de in gebruik gegeven gebouwen aan de zijde van de verpachter alsmede de mate waarin een en ander aan de melkproductie heeft bijgedragen, behoudens zeer bijzondere omstandigheden, die zich in het onder-havige geval niet voordoen, achterwege dient te blijven.&#13;
De conclusie van het Hof is duidelijk: de toepassing van de factorkostenmethode wordt verworpen. Alleen blijft één vraag, en wel de cruciale vraag, onbeantwoord: waarom dient weging van de hiervoor genoemde factoren onder deze omstandig-heden achterwege te blijven? Uit de uitspraak wordt in het geheel niet duidelijk waar-om de - overigens niet bestreden - historie van de totstandkoming van de super-heffing moet leiden tot de conclusie dat de waarde van het melkquotum gelijkelijk tussen pachter en verpachter verdeeld moet worden, terwijl vaststaat dat de bijdragen van pachter en verpachter aan de totstandkoming van de melkproductie - althans gemiddeld - zo sterk uiteenlopen.&#13;
Het is de vraag of de visie van het Hof in casu wel deugdelijk is gemotiveerd. Ik kom daar hierna op terug.&#13;
5.&#13;
Art. 3:166, lid 2 BW&#13;
Het Hof leidt uit onder meer het arrest van de Hoge Raad van 13 oktober 199312 af dat pachter en verpachter door de invoering van de superheffing beide een vermo-gensrecht hebben verkregen in de vorm van het melkquotum. Het gaat daarbij om een gemeenschappelijk vermogensrecht, een gemeenschap in de zin van boek 3 BW.13 Het Hof stelt vervolgens dat de aandelen in een dergelijk gemeenschappelijk goed blijkens art. 3:166, lid 2 BW in beginsel gelijk zijn. De rechtsfiguur 'gemeenschap' is geregeld in titel 7 van boek 3 BW.14 Art. 3:166, lid 1 BW geeft de definitie van het begrip 'gemeenschap': "Gemeenschap is aanwezig, wanneer een of meerdere goederen toebehoren aan twee of meer deelgenoten geza-menlijk." In lid 2 - door het Hof aangehaald - wordt bepaald dat de aandelen van de deelgenoten gelijk zijn, "tenzij uit hun rechtsverhouding anders voortvloeit" (cursive-ring van de auteur).&#13;
De uitzonderingsbepaling in lid 2 ontkracht het argument van het Hof volkomen: in de procedure is door de pachter immers uitdrukkelijk gesteld dat de tussen partijen bestaande rechtsverhouding met zich brengt dat de aandelen in de gemeenschap - het melkquotum - gezien de verschillende bijdragen van pachter en verpachter tot de tot-standkoming van de melkproductie juist niet gelijk moeten worden gewaardeerd. Het is denkbaar dat het Hof op grond van andere omstandigheden dan de wederzijdse bijdragen van pachter en verpachter tot het oordeel zou komen dat ondanks de ver-schillen tussen pachter en verpachter voor wat betreft de bijdrage tot de totstand-koming van de melkproductie toch een 50%-50% verdeling van de waarde van het melkquotum dient plaats te vinden, en dat de uitzonderingsbepaling van lid 2 zich in casu niet voordoet.&#13;
Een dergelijke overweging is evenwel in het arrest niet terug te vinden: het Hof beroept zich uitsluitend op het gelijkheidsbeginsel en laat de uitzonderingsbepaling en de stellingen van de pachter terzake gewoon buiten beschouwing. Ook hier kunnen vraagtekens worden gesteld bij de wijze van motiveren van de beslissing door het Hof.&#13;
6.&#13;
Motiveringsplicht&#13;
Hiervoor is de motiveringsplicht van het Hof reeds aan de orde geweest. De vraag is of deze in het onderhavige geval voldoende is geweest.&#13;
Een principiële uitspraak ten aanzien van het motiveringsvereiste is het arrest Vredo Dodewaard/Veenhuis Machines15. In dit arrest besliste de Hoge Raad dat een van de beginselen van een goede procesorde is dat elke rechterlijke beslissing ten minste zodanig moet worden gemotiveerd dat zij voldoende inzicht geeft in de daaraan ten grondslag liggende gedachtegang om de beslissing zowel voor partijen als voor derden controleerbaar en aanvaardbaar te maken. Deze motiveringsplicht heeft uitdrukking gevonden in art. 121 Grondwet, art. 20 Wet op de Rechterlijke Organisatie en art. 429k Wetboek van Burgerlijke Rechtsvordering. Hoever de motiveringsplicht gaat, hangt van de omstandigheden van het geval af, aldus de Hoge Raad.&#13;
De motiveringsplicht is volgens vaste jurisprudentie afhankelijk van het gewicht van de stellingen van partijen: de rechter hoeft niet op alle stellingen en argumenten van partijen in te gaan.16 Essentiële stellingen van partijen mogen door de rechter evenwel niet onbehandeld gelaten worden of ongemotiveerd worden aanvaard of verworpen.17 Het is duidelijk dat in de onderhavige procedure sprake was van essentiële stellingen: deze waren juist de reden voor het voeren van de procedure.&#13;
Toepassing van deze criteria op de onderhavige zaak leidt tot de conclusie dat het Hof de beslissing over de factorkostenmethode onvoldoende gemotiveerd heeft. In feite bevat de huidige motivering een lacune: zoals hiervoor al gesteld is uit de over-wegingen van het Hof niet op te maken waarom de geschetste historische omstandig-heden moeten leiden tot de conclusie dat een 50%-50% verdeling van de waarde van het melkquotum dient plaats te vinden. Het is niet ondenkbaar dat - ware cassatie mogelijk - de uitspraak niet in stand zou blijven.&#13;
7.&#13;
Conclusie&#13;
In de onderhavige procedure is het Hof gevraagd zich principieel en uitdrukkelijk uit te laten over de factorkostenmethode. Aan het verzoek tot uitdrukkelijkheid is wel voldaan: het Hof verwerpt nadrukkelijk de factorkostenmethode.&#13;
Van een gemotiveerde principiële uitspraak is inhoudelijk echter geen sprake. Het Hof laat de argumenten van partijen met betrekking tot de factorkostenmethode onbesproken en overweegt slechts dat, gezien de geschiedenis van de totstandkoming van de superheffing, een 50%-50% verdeling van de waarde van het melkquotum dient plaats te vinden, gebruikmaking van het voorkeursrecht hier buiten beschou-wing gelaten.&#13;
Zoals hiervoor aangegeven kan een dergelijke motivering de toets der kritiek niet doorstaan. Dat geldt niet alleen in juridisch opzicht - ik verwijs naar het hiervoor gestelde met betrekking tot de motiveringsplicht van de rechter -, maar ook maat-schappelijk gezien. Het ontbreken van regelgeving op een aantal punten18 legt op de rechter de verantwoordelijkheid deze lacunes op te vullen. Het oordeel van de rechter in dit soort situaties is derhalve van groot gewicht; juist om die reden mogen aan de motivering van uitspraken van de rechter hoge eisen worden gesteld.&#13;
De uiteindelijke conclusie moet zijn dat het arrest Francis/Hooge Huys teleurstel-lend is te noemen. Niet omdat de factorkostenmethode daarin verworpen wordt, doch omdat het arrest niet heeft bijgedragen aan een inhoudelijke discussie over de verhou-ding pachter-verpachter met betrekking tot productierechten, terwijl de bedoeling van partijen wel is geweest een inhoudelijke en principiële uitspraak te verkrijgen. Het is te hopen dat deze wijze van rechtspreken door het Hof geen structureel karakter zal blijken te hebben.&#13;
Naschrift redactie&#13;
Hiermee is de discussie over de factorkostenmethode gesloten.</content><legacyfootnotes>1. Pk. Hof Arnhem 9 mei 1988, Agr.r. 1988, 4174.&#13;
2. Zie voor een overzicht van de jurisprudentie op dat moment A.H.T. Heisterkamp, 'De overgang van melkquota anno 1992', Agr.r. 1992/6, blz. 348 e.v.&#13;
3. J. Tolner, 'Pacht en (schade)vergoeding bij overdracht van melkquotum. Een juridische en bedrijfseco-nomische benadering van verhouding pachter-verpachter', Agr.r. 1993/2, blz. 73 e.v. Zie ook het aanvul-lende artikel van D.W. de Hoop en C.H.G. Daatselaar, 'De hoogte van de verschillende factorkosten op melkveebedrijven', Agr.r. 1993/2, blz. 89 e.v.&#13;
4. P.S.A. Overwater, 'De redelijkheid en billijkheid en het melkquotum', Agr.r. 1993/5, blz. 243 e.v.; J. Tolner, 'Verdeling van de waarde van het melkquotum', Agr.r. 1993/7, blz. 342 e.v.; P.A. de Hoog, 'Naar een vernieuwd systeem van melkquotering en quotumverdeling', Agr.r. 1993/8, blz. 373 e.v.; G.M.PI Snijders, 'Naar een nieuw systeem van quotumverdeling? Een reactie', Agr.r. 1993/11, blz. 529 e.v.;&#13;
P.A. de Hoog, '(Verdeling van) melkquotum bij pachtbeëindiging: grondslagen en uitgangspunten', Agr.r. 1993/11, blz. 532 e.v.&#13;
5. Pk. Hof Arnhem 21 februari 1994, Agr.r. 1994/6, 4703.&#13;
6. A.H.T. Heisterkamp, 'Een billijke vergoeding voor het melkquotum: factoren of factorkosten', Land en Tuinbouw bulletin 1994 nr. 3.&#13;
7. Zie over het arrest ook mijn artikel 'Het Pachthof en de factorkostenmethode. Enkele aantekeningen bij Pk. Hof Arnhem 21 februari 1994 (Kwak/Wouters van den Oudenweyer), Agr.r. 1994, 4703 en 27 sep tember 1994 (Van Vonderen/Stichting Maaszicht), Pr november 1994, 5 nr. 4', Agr.r. 1995/1, blz. 21 e.v.&#13;
8. Pk. Hof Arnhem 24 september 1996, Pr februari 1997, 5.&#13;
9. Pk. Hof Arnhem 27 december 1994, Agr.r. 1995/8 en 9, 4771.&#13;
10. Zie noot 6.&#13;
11. Zie noot 8.&#13;
12. FED 1994/3 (nr. 29039).&#13;
13. Op deze gedachtegang is het nodige af te dingen; ik laat eventuele van de huidige rechtspraak afwijkende visies hier buiten beschouwing.&#13;
14. De wettelijke regeling van titel 7 is op grond van art. 3:189 BW niet van toepassing op huwelijksgemeen schappen, maatschappen, vennootschappen of rederijen, zolang deze niet ontbonden zijn, en apparte mentsrechten, zolang de splitsing niet is opgeheven.&#13;
15. HR 4 juni 1993, NJ 1993, 659, m. nt. van D.W.F. Verkade.&#13;
16. Zie HR 29 maart 1974, NJ 1975, 117, m. nt. van WL. Haardt; HR 25 november 1977, NJ 1978, 331; en HR 22 oktober 1982, NJ 1983, 34.&#13;
17. Zie t.a.v. dit punt HR 8 juli 1981, NJ 1981, 533; HR 18 maart 1983, NJ 1983, 632; HR 10 februari 1984, NJ 1984, 437; HR 13 december 1985, NJ 1987, 171, met noot van A.H.J. Swart; en HR 18 september 1987, NJ 1988, 112.&#13;
18. Onder meer de discussie over de recente wijziging van de Pachtwet heeft laten zien dat het ontbreken van regelgeving in bepaalde gevallen een bewuste politiek van de wetgever is om de tussen partijen bestaande rechten en verplichtingen aan het oordeel van de rechter over te laten.&#13;
</legacyfootnotes><footnotes><footnote/></footnotes><auteurs>Mr. drs. P.A. de Hoog</auteurs><published>1997-02-01 00:00:00</published><modified>1993-02-22 00:00:00</modified><editiondate>1997-02-01</editiondate><htmlpath>https://denhollander.info/artikel/5785</htmlpath></article>
</articles></edition>