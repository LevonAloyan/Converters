<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1998</searchword><id>5777</id><udhid>UDH:TvAR/5777</udhid><titel>Herstructureringswet en varkenswelzijn: een stap vooruit? Interventie jaarvergadering Vereniging voor Agrarisch Recht</titel><searchwords><searchword>TvAR 7/8/1998</searchword><searchword>UDH:TvAR/5777</searchword></searchwords><attachments><attachment><name>1998_nr 78_Artikel_Hoed.pdf</name><extention>pdf</extention><url>https://denhollander.info/download/5708/ci</url></attachment></attachments><inleiding>1. Venhorst&#13;
Elke gedachte, maar ook elke wet heeft een geboorteplaats. Het is niet erg speculatief te stellen dat Venhorst de geboorteplaats was van de Herstructureringswet. Venhorst was het epicentrum van de varkensepidemie van 1997. In die plaats vond ook het grootschalige doden van biggen plaats. Dit in verband met de ruiming van zieke en verdachte dieren. In die beginperiode vond daar ook het doden van biggen uit de zogenaamde opkoopregeling plaats. Ik ben daar geweest. Daar heb ik een vernieti-gingswereld gezien die het beste vergelijkbaar is met de taferelen van Jeroen Bosch.&#13;
Tientallen mannen in witte pakken, een file van wachtende vrachtauto's vol met gillende biggen, donkere sloten met ontsmettingsvloeistof en in de omringende nabij-heid hopen met afval die in brand stonden. Dit allemaal in de avondschemering. In het centrum van dit alles stonden de electrocutiewagens. Op aanraakafstand stond ik erbij. De dodingsprocedures zal ik u besparen. Bekend is dat verschillende veterinaire studenten flauwvielen en moesten worden heengezonden. Wat ik er zelf van merkte: verwarring, emotie en verbazing. Nu, één jaar na dato en nadat bijna 10 miljoen var-kens zijn gedood, kijken we terug. Wat is er gebeurd? Waarom blijken steeds meer mensen die meegewerkt hebben aan de massale dodingsactie te lijden aan posttrauma-tische stoornissen? Zo veel is zeker: de varkenspest en de massale doding hebben een sterke emotionele schok teweeggebracht in de maatschappij als geheel, maar ook bij betrokken individuen. Meer dan een jaar later kunnen we afstand nemen en de nuch-tere vraag stellen of alle emoties op het terrein van met name het dierenwelzijn heb-ben geleid tot vooruitgang op dit terrein.</inleiding><content>2.&#13;
Waarheden&#13;
Het welzijn van dieren is een complex onderwerp dat veel reacties oproept. We leven in een postmoderne tijd; waarheden - ook over dierenwelzijn - zijn gebaseerd op deelperspectieven of lokale meningen. Laten we dit eens loslaten op hoe men zo aan-kijkt tegen het welzijn in de intensieve veehouderij. In willekeurige volgorde - zij vertonen immers geen hiërarchie - zal ik een aantal zienswijzen schetsen. Ik doe dat wat minder genuanceerd om de verschillen helder te kunnen weergeven. Antropocentristen&#13;
Het dier dient een dierwaardig bestaan te hebben, waarmee de antropocentristen&#13;
'menswaardig bestaan' bedoelen. Deze groep laat een paard spreken (Mr. Ed) en een aandoenlijke big als Babe een Australische farm runnen. Zij hebben invloed op het beleid: zij eisen bijvoorbeeld meer ruimte voor de dieren bij vervoer (wij willen toch ook meer beenruimte!), maar deze extra ruimte veroorzaakt dat de dieren door elkaar worden geschud en letsel oplopen.&#13;
Romantici&#13;
Het betreft een lokale waarheid: vanuit de Amsterdamse grachtengordel om precies te zijn. Voskuil, Van Zomeren, Kousbroek en De Winter grijpen terug op het verleden, toen het varken nog gelukkig was. Hieraan is het begrip 'Ot en Sien-model' verbon-den. Sommigen van hen nemen het woord 'misdadig' in de mond richting varkens-houders. Zij hebben veel publicitaire invloed. Tot nu toe hebben ze nog weinig invloed op het beleid.&#13;
Essentialisten&#13;
Deze groep weet precies wat de aard van het dier is. Soms baseren de essentialisten zich op ethologische onderzoeken en soms niet. Zo gaan ze ervan uit dat het instellen van stabiele groepen varkens bijdraagt aan het welzijn van het dier. Dit is evenwel nauwelijks onderzocht. Hoe weten zij dat dan? Overigens voor de goede orde: etho-logisch onderzoek heeft ons tot nu toe een redelijk inzicht verschaft in het gedrag van het varken in gedomesticeerde omstandigheden.&#13;
Extremisten&#13;
Een heterogene groep die voorkomt bij de extreme vleugels van de drie eerste groe-pen. Geweld wordt hier niet echt geschuwd, manipulatie met gegevens evenmin. Het doel heiligt de middelen nietwaar? Voorbeeld: Recentelijk voerde de Dierenbescher-ming actie tegen de omstandigheden waaronder bepaalde kleinere diersoorten moeten leven in de intensieve veehouderij. Een van de klemmende gegevens bij struisvogels: in Nederland sterft in de veehouderij circa 40% van de kuikens! Wat men niet vertel-de, is dat in Afrika in het wild slechts 5 a 8% van de kuikens het haalt, en op de Zuid-afrikaanse farms 12 a 20%. Een score van 60% overleving voor Nederlandse omstan-digheden is bijzonder hoog - al met al vreemd voor zo'n keurige organisatie.&#13;
Liberale marktgelovigen&#13;
Deze groep gelooft dat de markt alles zal goedmaken. Als de consument het anders wil, wordt er anders geproduceerd. Een lichtgelovig standpunt, maar soms werkzaam als het grootwinkelbedrijf veranderingen afdwingt. Het is geen totaaloplossing voor het probleem. In Nederland wil de consument veel dierenwelzijn, maar een product dat veel welzijnsvriendelijker is voortgebracht, wordt ternauwernood verkocht. Nederlanders kopen met de ogen, maar houden de hand op de knip.&#13;
Reactionairen&#13;
Volgens deze groep, in de varkenssector nog te veel aanwezig, is het 'probleem met dieren' een uitvinding van stedelingen die niet weten hoe het toegaat op het platteland. Karakteristieke reactie van de reactionairen: "Deze veranderingen zijn in strijd met de praktijk." Deze groep zal door de maatschappij ruw wakker geschud worden.&#13;
Vegetariërs&#13;
Vegetariërs hebben een rechtlijnige - en daarmee heldere - opvatting: geen dieren eten en dus ook geen dieren houden voor consumptie. Zonder veehouderij ook geen pro-blemen voor welzijn, gezondheid en milieu. Nog verder gaan de veganisten, die alle producten afwijzen waarin ook maar de geringste dierlijke grondstof zit.&#13;
Dit is maar een greep uit de mogelijke opvattingen. Hiermee wil ik een en ander niet bagatelliseren, maar wel onderstrepen dat er op het terrein van het dierenwelzijn geen eenduidige waarheden bestaan. Indien het allemaal gelijkberechtigde waarheden zijn, hoe is het dan nog mogelijk de juiste eruit te halen? Hoe is rechtvaardigheid nog mogelijk? Deze postmoderne grabbelton kan snel afglijden naar waardevrije willekeur. Maar u en ik zijn juristen. Wij weten dat als de wetgever maatschappelijk regulerend te werk wil gaan er over één onderwerp maar één wet kan komen en niet acht, tien of meer. Discipline is dus noodzakelijk oftewel het maken van keuzes die een voldoende acceptatie hebben en die handhaafbaar zijn. Dit klinkt allemaal zo eenvoudig, maar u realiseert zich dat de wetgever altijd het risico loopt van het maken van symbolische wetgeving.&#13;
3.&#13;
Uitgangspunten&#13;
Buiten kijf staat dat in Nederland de politiek en de maatschappij de manier waarop met varkens wordt omgegaan in de intensieve varkenshouderij niet of nauwelijks meer accepteren.&#13;
Willen we in Nederland echter komen tot een vruchtbare en constructieve situatie, leidend naar een acceptabel welzijnsniveau, dan zal ten minste een poging moeten worden gewaagd om tot een zekere consensus te komen tussen maatschappij, politiek en de actoren in de vee- en vleessector: een poging tot intersubjectiviteit dus. En daar-voor is het nodig een aantal uitgangspunten vast te stellen, uitgangspunten die als speelveld kunnen fungeren waarbinnen de betrokken maatschappelijke en economi-sche partijen tot oplossingen kunnen komen - oplossingen die voldoende draagvlak hebben en die substantieel bijdragen aan het verbeteren van het dierenwelzijn in de intensieve veehouderij.&#13;
Hierna volgt een aantal uitgangspunten dat minimaal vereist is om tot een zinvolle discussie te komen:&#13;
a. De intensieve veehouderij is in principe maatschappelijk aanvaardbaar, mits aan bepaalde normen wordt voldaan.&#13;
b. Het interveniëren in het leven van dieren is toegestaan, mits het doel aanvaardbaar is en kritisch wordt bezien welke andere - minder belastende - alternatieven voor handen zijn met betrekking tot de specifieke interventie.&#13;
c. (Intensieve) veehouderij is een economische activiteit in die zin dat het een inkomen moet kunnen opleveren voor de veehouder en de verbonden -handel en verwerking.&#13;
d. Normen met betrekking tot houderijomstandigheden en aanvaardbaarheid van interventiedoelen dienen wetenschappelijk te zijn onderbouwd.&#13;
e. Alle partijen erkennen elkaar als gelijkwaardige en te respecteren gesprekspartners. Hierna wil ik deze vijf uitgangspunten kort toelichten.&#13;
Ad a.&#13;
Aanvaardbaarheid van de veehouderij: het is duidelijk dat daarmee de vegetariërs en&#13;
de veganisten buiten de discussie zijn gesteld.&#13;
Ad b.&#13;
Het tweede uitgangspunt (interventie in het leven van dieren) lijkt vanzelf te spreken. Voor de goede orde: dit uitgangspunt omvat bijvoorbeeld ook het doden van dieren voor de menselijke consumptie. Aan het doden zijn zoals bekend veel eisen gesteld om het lijden van het slachtdier zo veel mogelijk te beperken.&#13;
Ad c.&#13;
Veehouderij is een economische activiteit; welzijns- en gezondheidsmaatregelen kos-ten geld. Laten we daar niet om heen draaien. Hoe zit dat thans? De Nederlandse veehouder wordt geconfronteerd met een hoger welzijnseisenpakket dan zijn concur-renten in Europa. Het kan niet uit de kostprijs komen, maar het moet uit een hogere opbrengstprijs komen. Vele consumenten roepen om welzijn, maar zijn helaas nauwelijks bereid die roep om te zetten in de consumptie van bijvoorbeeld scharrel-varkensvlees (dat iets duurder is). In dit verband zou er gekeken moeten worden naar economische stimulansen voor diervriendelijk geproduceerde producten.&#13;
Ad d.&#13;
Normen dienen te worden onderbouwd, bij voorkeur op wetenschappelijke basis. Dat is thans niet altijd het geval. Menselijke emoties kunnen wel de motor van de ver-andering zijn, maar het zou treurig zijn als de nieuwe normen puur afhankelijk zijn van menselijke emoties. Ik zie hier nog een risico: niets veranderlijker dan de mens, dus morgen weer andere normen. Dit is onaanvaardbaar; daarvoor is het dierenwel-zijn te belangrijk voor dier én mens.&#13;
Ad e.&#13;
Het laatste punt - respect voor elkaar - had het eerste punt kunnen zijn. Het gesprek begint altijd waar het respect begint en de verkettering en scheldpartijen eindigen. Zowel in kringen van de veehouderij als in kringen van - wat ik maar even zal noemen -dieractivisten heersen nogal schrille vijandbeelden. Hier is nog veel werk te doen.&#13;
4.&#13;
Herstructurering en welzijn (thema's)&#13;
In dit onderdeel wil ik nog kort ingaan op een aantal thema's van herstructurering en dierenwelzijn. Met name gaat het mij erom beleidsmatige doorkijkjes te maken naar de nieuwe parlementaire periode. Dit is belangrijk omdat niet te ontkennen is dat de wetgever thans de leiding in de discussie heeft genomen.&#13;
Herstructurering: gevolgen voor de economische structuur&#13;
Het stelsel van varkensrechten, de hoge varkensheffing en de andere eisen van plano-logie, welzijn en diergezondheid leggen een zware economische druk op de huidige varkenshouderij. De huidige structuur, die gekenmerkt wordt door het kleine en mid-delgrote familiebedrijf, zal drastisch gaan veranderen. Elke varkenshouder staat voor een aantal keuzes; doorgaan op de huidige voet is voor velen economisch onhaalbaar. Velen zullen stoppen en hun rechten verkopen aan de blijvers, die noodgedwongen in de richting van een enorme schaalvergroting sturen. In toenemende mate zullen er megabedrijven ontstaan, die een gesloten karakter hebben (zeugen, biggen en vlees-varkens onder één dak) en zullen voldoen aan de minimale eisen van gezondheid, milieu en welzijn. Ik geloof niet dat dierenbeschermers, -activisten en -liefhebbers hier warm voor zullen lopen: gigantische fabriekscomplexen vol onzichtbare varkens en wellicht gelokaliseerd op industrieterreinen. Maar wellicht zullen er ook varkens-houders zijn die de kans aangrijpen om te schakelen naar de scharrel- of de biologi-sche varkens, al dan niet in het kader van een milieukeur. Voorwaarde is wel dat er financiële voordelen komen in de vorm van een extra opbrengst of wellicht een fiscale facilitering.&#13;
Diergezondheid: ruimen of enten?&#13;
Een van de meest ingrijpende gevolgen van de varkenspest voor de publieke opinie was het beleid van de overheid om dieren af te maken: of ze nu ziek, mogelijk ziek of gezond maar zonder stalruimte waren. Maandenlang zag de televisiekijker hetzelfde beeld van de dode varkens in een grijper die in een vrachtwagen moesten worden afgevoerd. Dat is een ieder, van varkensboer tot schrijver uit de Amsterdamse grach-tengordel, aan het hart gegaan. Vaak werd de vraag gesteld waarom de varkens niet gewoon worden geënt tegen het varkenspestvirus, net zoals mensen worden gevacci-neerd tegen polio e.d. Het is niet bij iedereen bekend hoe dit nu zit. In grote lijnen: vaccinatie tegen varkenspest is technisch mogelijk; de vaccins bestaan. Hier is even-wel één probleem. De tot voor kort beschikbare vaccins zijn gefabriceerd op basis van onschadelijk gemaakt varkenspest veldvirus. Bij onderzoek in het bloed van een varken was niet uit te maken of het het levend veldvirus betrof of een onschadelijk virus uit het vaccin. Dit levert een groot probleem op. Daarom is vroeger door de EU besloten dat, ter veiligstelling van het handelsverkeer (en daarmee ter beheersing van de verspreiding van het virus) het afmaken van dieren de voorkeur verdient boven enten. Enten was niet verboden, maar leidde tot een onmiddellijke exportstop van vlees en levende dieren. Thans bestaan er mogelijkheden om de aard van het virus te determineren door middel van een genetisch merkteken in het onschadelijke virus. Een dergelijk vaccin heet daarom 'markervaccin'. Minister van Aartsen vecht stevig in Brussel om enten met markervaccin mogelijk te maken zonder de draconische han-delsgevolgen. Directe winst voor de dieren is dat door het selectief gebruik van het markervaccin de massale doding van varkens bij een pestepidemie wordt voorkomen. Deze belangrijke actie heeft in Nederland veel steun, maar in de EU is de race nog niet gelopen. Met name Denemarken, Finland en Groot-Brittannië zijn tegen. Andere landen zijn positief dan wel ontvankelijk voor het plan. In september gaan de land-bouwministers verder met dit dossier. Ik sluit niet uit dat Van Aartsen daar als gepro-longeerde landbouwminister bij aanwezig zal zijn. Wie iets begint, moet de kans krij-gen het af te maken. Welzijn: het Varkensbesluit&#13;
Ten slotte - weer terug in het herstructureringskader - aandacht voor het welzijn van varkens. Op grond van Richtlijn 91/630/EEG en de Gezondheids- en welzijnswet voor dieren zijn welzijnsregels gesteld bij Algemene maatregel van bestuur, het zoge-naamde Varkensbesluit. De Richtlijn richt zich op het vaststellen van minimumnor-men ter bescherming van varkens. Hiermee is tevens een belangrijk probleem gege-ven. De Richtlijn (vierde overweging) onderkent dat "het houden van varkens een integrerend onderdeel uitmaakt van de landbouw; dat deze activiteit voor een deel van de landbouwbevolking een bron van inkomsten vormt". De vijfde overweging zegt verder dat mededingingsvoorwaarden niet mogen worden vervalst. Het tegen-deel is waar. Doordat men uitgaat van minimumeisen, staat het de lidstaten vrij om extra eisen te stellen, die economisch verstorend kunnen uitwerken voor de eigen producenten. Juist voor Nederland, met zijn exportafhankelijkheid, kan dit hard doorwerken. In het kader van het Varkensbesluit (wijziging, TK 1997-98, 25 748, nr. 1) en de nieuwste wijziging die aan de Kamer moet worden voorgelegd (Besluit van 20 maart 1998, nr. 98.000520), stelt Nederland verdergaande welzijnseisen aan het houden van varkens dan op grond van de richtlijn verplicht is. Het merendeel van de lidstaten schrijft in de nationale regelgeving uitsluitend de eisen van de richtlijn voor. Een aantal lidstaten schrijft aanvullende eisen voor. Deze betreffen de vrije bewe-gingsruimte voor zeugen, wat de jure of de facto resulteert in groepshuisvesting (Ver-enigd Koninkrijk, Zweden en Duitsland), verplichte beschikbaarheid van stro en ver-bod op het couperen van staarten (Zweden), een verbod op castratie (Verenigd Koninkrijk) en ruimere hokken voor vleesvarkens (Zweden).&#13;
Opvallend is dat de belangrijkste actoren op de varkensmarkt (Denemarken, Frankrijk, België, Spanje en Italië) ontbreken. Alleen Duitsland is van de partij. Dit land is voor Nederland eerder een afzetland dan een concurrent.&#13;
De concurrentiepositie van Nederland dreigt bij de discussie over de welzijnseisen weinig te worden meegewogen. Uitgangspunt zou moeten zijn dat in de EU een uni-form regime geldt. En dat mag een hoog beschermingsniveau hebben, maar dan voor alle Europese varkens. Elk varken telt.&#13;
Groot probleem bij het oude en nieuwe Varkensbesluit was en is de naleving. De inzet van de AID kan slechts beperkt zijn. De varkenshouders weten vaak niet waar ze aan toe zijn, want welke aanvullende eisen komen dadelijk weer? Op een dergelijk beweeglijk beleid kun je niet investeren. Ik vrees dat zolang dierenwelzijn wordt gezien als een politieke stunt waarmee zo leuk gescoord kan worden, de naleving een sluitpost blijft. Bij deze ontwikkeling is niemand gebaat: de dieren niet en de boeren niet. Daarom pleit ik voor een serieuze aanpak, gebaseerd ook op een dialoog met de boeren zelf. Dan is er een kans op naleving zonder dat een groot repressief apparaat behoeft te worden ingezet.&#13;
Om de naleving van het Varkensbesluit te ondersteunen en om bepaald gedrag te stimuleren, heeft de wetgever in art. 24 van de Herstructureringswet voor bepaalde categorieën een verminderde korting in het vooruitzicht gesteld. In dit verband komt men bij de inkrimping beter weg als men:&#13;
- fokzeugen in groepshuisvesting houdt;&#13;
- scharrelvarkenshouder is; of&#13;
- biologische productiemethoden (mits gecontroleerd) toepast. In hoeverre hiermee een brede stimulans wordt gegeven voor welzijnsvriendelijke productiemethoden, weet ik niet. Toegegeven moet worden dat een dergelijke maat-regel volledig past in het door de minister voorgestane beleid van marktdifferentiatie. Dus weg van het uniforme buikproduct, en op naar aanwijsbare deelmarkten waar betere marges te verwezenlijken zijn. Hier ziet u: als het goed is behoeven economie en verbeteren van het welzijn niet altijd op gespannen voet te staan - maar de consu-ment moet er wel op inhaken!&#13;
Nogmaals: uitgangspunt zou moeten zijn om in goed overleg met alle groeperin-gen tot oplossingen te komen. Tot op heden heeft die dialoog niet of slechts margi-naal plaatsgevonden. Vanuit de dierenbeschermers is vrij aanvallend gehandeld. Van-uit de varkenshouderij is eigenlijk alleen maar afwerend gereageerd. Die dialoog moet plaatsvinden en dan, naar ik hoop, binnen de uitgangspunten die genoemd zijn in hoofdstuk 3.&#13;
Ten slotte&#13;
Het moet gezegd: de minister van LNV heeft de leiding genomen in de discussie. De intensieve veehouderij, met name de varkenssector, was te laat. De pluimveesector en de melkveesector hebben wat dat betreft hun lesje geleerd en zijn actief bezig met een eigen, goed doordachte visie. De LTO/PVE-visie op de varkenshouderij bevat echter een groot aantal goede ideeën, die wellicht hun weg in het beleid nog kunnen vinden. Het denken in de varkenssector is in een stroomversnelling gekomen omdat steeds meer mensen in die sector zich bewust zijn van de gespannen relatie met politiek en maatschappij én daarmee ook wat willen doen. Overal in den lande zien we thans experimenten, gericht op een duurzame varkenshouderij. In de nieuwe parlementaire periode zijn er nog kansen te over voor de varkenssector om op het terrein van wel-zijn en gezondheid met goede en harde plannen te komen. Ik heb daar alle vertrou-wen in, want noch de maatschappij, noch de varkenssector zit op een herhaling van de catastrofe van 1997 te wachten.</content><legacyfootnotes/><footnotes><footnote/></footnotes><auteurs>Mr. Ch.M. den Hoed</auteurs><published>1998-07-01 00:00:00</published><modified>1994-11-22 00:00:00</modified><editiondate>1998-07-01</editiondate><htmlpath>https://denhollander.info/artikel/5777</htmlpath></article>
</articles></edition>