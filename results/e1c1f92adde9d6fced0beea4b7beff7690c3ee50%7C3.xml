<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2006</searchword><id>3792</id><udhid>UDH:TvAR/3792</udhid><titel>Ambtshalve toetsing door Afdeling en uitsluiting van varkensvrije zones ; De Reconstructiewet concentratiegebieden</titel><searchwords><searchword>TvAR 1/2006</searchword><searchword>UDH:TvAR/3792</searchword></searchwords><attachments><attachment><name>2006_nr 1_Artikel_De Vries.pdf</name><extention>pdf</extention><url>https://denhollander.info/download/3782/ci</url></attachment></attachments><inleiding>1 Inleiding&#13;
Op 6 juli 2005 heeft de Afdeling bestuursrechtspraak van de Raad van State zich uitgesproken&#13;
over het eerste vastgestelde en goedgekeurde reconstructieplan, het reconstructieplan&#13;
voor de provincie Limburg.1 Deze uitspraak is om een aantal redenen&#13;
opmerkelijk. In de eerste plaats is opvallend dat de Afdeling een aantal beroepen nietontvankelijk&#13;
heeft verklaard. In de tweede plaats heeft de Afdeling de aanwijzing van&#13;
een varkensvrije zone in dit reconstructieplan vernietigd.</inleiding><content>2 Niet-ontvankelijk verklaring&#13;
2.1 Algemeen&#13;
Hoewel artikel 29 beroep open stelt tegen ‘het reconstructieplan’ heeft de Afdeling&#13;
uitgesproken dat dat toch niet voor alle onderdelen van het plan geldt. De Afdeling&#13;
meent dat doel en strekking van de Reconstructiewet concentratiegebieden (verder te&#13;
noemen: Rwc) eraan in de weg staan dat tegen alle onderdelen van een reconstructieplan&#13;
beroep kan worden ingesteld.2 Daarom kan tegen indicatieve, niet-bindende&#13;
elementen van provinciaal beleid die zijn opgenomen (of overgenomen) in een reconstructieplan&#13;
geen beroep worden ingesteld.3 In de tweede plaats heeft de Afdeling&#13;
bepaald dat alleen tegen concrete beleidsbeslissingen beroep kan worden ingesteld als&#13;
het gaat om reconstructieplanonderdelen die gelden als herzieningsbesluit van een&#13;
vigerend streekplan, omdat anders strijd met het rechtszekerheidsbeginsel bestaat.4 In&#13;
de derde plaats dient herbegrenzing van de Ecologische Hoofdstructuur die in het&#13;
kader van de Wet ammoniak en veehouderij (verder te noemen: Wav) is vastgesteld, te&#13;
worden beoordeeld ingevolge artikel 2, tweede lid, van de Wav, omdat anders strijd&#13;
met het rechtszekerheidsbeginsel bestaat.5 De Afdeling vat vervolgens samen tegen&#13;
welke onderdelen van dit betreffende reconstructieplan dan wel beroep openstaat.&#13;
Het gaat om de volgende onderdelen van het reconstructieplan:&#13;
– onderdelen van het plan waarvoor toepassing is gegeven aan artikel 27 van de Rwc&#13;
(de doorwerkingsregeling);&#13;
– de in het reconstructieplan neergelegde zonering intensieve veehouderij – met&#13;
inbegrip van de varkensvrije zones – alsmede de bindende bepalingen over het&#13;
grondgebruik binnen het gebied waarop de zonering betrekking heeft;&#13;
– voor zover het reconstructieplan begripsomschrijvingen bevat die bepalend zijn&#13;
voor de reikwijdte van deze onderdelen van dit reconstructieplan en die niet reeds&#13;
in de Rwc zijn opgenomen, staat hiertegen eveneens beroep open.6&#13;
2.2 Artikel 29 van de Rwc&#13;
Uitgangspunt in de Rwc is dat een belanghebbende beroep kan instellen tegen een&#13;
besluit tot vaststelling, wijziging of uitwerking van een reconstructieplan, ingevolge&#13;
artikel 29, eerste lid, van de Rwc. Het besluit tot goedkeuring van een reconstructieplan&#13;
maakt daarvan deel uit, ingevolge artikel 29, tweede lid, van de Rwc. De wetgever&#13;
gaat ervan uit dat het beroep tegen het reconstructieplan ook voldoende is; tegen later&#13;
vast te stellen onderdelen van een bestemmingsplan kan geen beroep meer worden&#13;
ingesteld, indien de mogelijkheid tot het instellen van beroep daartegen al eerder&#13;
heeft opengestaan in het kader van het reconstructieplan.7&#13;
2.3 Indicatieve elementen&#13;
In de Rwc is, zoals gezegd, bepaald dat beroep kan worden ingesteld tegen een reconstructieplan.&#13;
In de Memorie van Toelichting is te lezen dat een reconstructieplan een&#13;
besluit is.8 Toch is het mogelijk dat in een reconstructieplan onderdelen zijn vastgesteld&#13;
en goedgekeurd die geen rechtshandeling inhouden. De Afdeling noemt dit&#13;
‘indicatieve, niet bindende elementen’. Daarmee zijn deze onderdelen niet te kwalificeren&#13;
als besluit in de zin van artikel 1:3, eerste lid, van de Awb. In artikel 6:1 van de&#13;
Awb is bepaald dat de hoofdstukken 6 en 7 van de Awb – algemene en bijzondere&#13;
bepalingen voor bezwaar of beroep – van overeenkomstige toepassing zijn indien is&#13;
voorzien in de mogelijkheid van bezwaar of beroep tegen andere handelingen van&#13;
bestuursorganen dan besluiten. In de Awb is dus bepaald dat ook tegen niet-besluiten&#13;
bezwaar of beroep kan worden ingesteld, indien in die mogelijkheid is voorzien. De&#13;
Rwc is volgens mij zo’n regeling die daarin voorziet. De wetgever heeft in artikel 29&#13;
van de Rwc de mogelijkheid tot het instellen van beroep tegen een reconstructieplan&#13;
vastgesteld, zonder aan deze mogelijkheid een beperking aan te brengen voor bepaalde&#13;
onderdelen van een reconstructieplan. Ook uit de Memorie van Toelichting volgt de&#13;
wens tot een dergelijke beperking niet. Mijns inziens staat daarom beroep open tegen&#13;
alle onderdelen van een reconstructieplan, ook al houden zij geen rechtshandeling in.&#13;
2.4 Déjà vu met de “concrete beleidsbeslissing”&#13;
Sommige onderdelen van het reconstructieplan zijn te kwalificeren als een wijziging&#13;
van het provinciale ruimtelijk beleid, neergelegd in een streekplan (in Limburg: provinciaal&#13;
omgevingsplan). De Afdeling zegt daarover dat daartegen alleen beroep open&#13;
staat voor zover deze onderdelen te kwalificeren zijn als concrete beleidsbeslissingen.&#13;
De Afdeling lijkt hier aan te sluiten bij een oude discussie rond de rechtsbescherming&#13;
tegen planologische kernbeslissingen en streekplannen. In de oude WRO was beroep&#13;
opengesteld tegen deze plannen, voor zover daarin “besluiten” stonden. Aan de rechter&#13;
werd vervolgens overgelaten welke onderdelen dan als besluiten (in de zin van art. 1:3&#13;
Awb) zouden hebben te gelden. De Afdeling bestuursrechtspraak heeft daarvoor destijds&#13;
de “concrete beleidsbeslissing” uitgevonden. Concrete beleidsbeslissing in een&#13;
streekplan of planologische kernbeslissing kunnen worden aangemerkt als besluitonderdelen.&#13;
Er is sprake van een concrete beleidsbeslissing als (i) sprake is van een&#13;
definitieve beslissing, (ii) de plaats of het gebied waarvoor het planonderdeel geldt&#13;
voldoende concreet is en (iii) de beoogde ruimtelijke ingreep voldoende concreet is.9&#13;
Deze vaste lijn in de jurisprudentie van de Afdeling is naderhand gecodificeerd in de&#13;
WRO. Bij de inwerkingtreding van de aanpassing van de WRO op 3 april 2000 is in&#13;
artikel 1 een definitie opgenomen: een concrete beleidsbeslissing is een als zodanig in&#13;
het plan aangeduide beslissing. De concrete beleidsbeslissing is ook expliciet vermeld&#13;
als planonderdeel in artikel 2a (pkb’s) en 4a (streekplan). De rechtsbescherming tegen&#13;
pkb’s en streekplannen is ook beperkt tot concrete beleidsbeslissingen (art. 54, tweede&#13;
lid, onder a).10&#13;
De Rwc bevat echter in het geheel geen regeling van concrete beleidsbeslissingen,&#13;
noch als onderdeel van het reconstructieplan, noch als mogelijk voorwerp van (uitsluitende)&#13;
rechtsbescherming. Zoals gezegd beperkt de Rwc de rechtsbescherming&#13;
ook niet tot “besluit-onderdelen” van het plan. Daarmee is geen sprake van een vergelijkbare&#13;
situatie als met de hierboven beschreven onduidelijkheid in de oude WRO.&#13;
De niet-ontvankelijkverklaring door de Afdeling is in dit licht niet begrijpelijk.&#13;
2.5 Uitwerking van de overwegingen van de Afdeling&#13;
In de overwegingen 2.3 tot en met 2.3.5.1 is door de Afdeling een opsomming gegeven&#13;
van door appellanten ingebrachte beroepsgronden die vervolgens niet-ontvankelijk&#13;
worden verklaard. Het gaat achtereenvolgens om: (i) onvoldoende duidelijkheid&#13;
over financiering van verplaatsing van intensieve veehouderijen uit met name extensiveringsgebieden,&#13;
(ii) het reconstructieplan voorziet ten onrechte in de aanduiding&#13;
“Stimuleren uitplaatsing en afbouw glastuinbouw” ter plaatse van appellant´s glastuinbouwbedrijf,&#13;
(iii) financiering van reconstructieplan is niet inzichtelijk en ontoereikend,&#13;
(iv) een boerderijcamping is ten onrechte op een stimuleringskaart aangeduid&#13;
als een verblijfsrecreatieve voorziening en (v) dit reconstructieplan bevat ten onrechte&#13;
geen maatregelen en voorzieningen ter verbetering van de kwaliteit van natuur en&#13;
landschap en van milieu en water, met name met betrekking tot het terugdringen van&#13;
de emissie van ammoniak en de verdrogingsbestrijding.&#13;
Hoewel tegen deze onderdelen mijns inziens gewoon beroep open staat, wil ik toch&#13;
nagaan of deze beroepsgronden zien op reconstructieplanonderdelen die moeten&#13;
worden aangemerkt als indicatief, niet-bindende elementen, zoals de Afdeling aanneemt,&#13;
dan wel als “concrete beleidsbeslissingen”.&#13;
Ingevolge artikel 11, tweede lid, onder g, van de Rwc dient een globale raming van de&#13;
kosten en de verdeling daarvan over de te treffen maatregelen en voorzieningen, alsmede&#13;
een tijdschema voor de uitvoering van de maatregelen en voorzieningen in een&#13;
reconstructieplan te zijn opgenomen. Met de beroepsgronden (i) en (iii) wordt ingegaan&#13;
op het vermeend onzorgvuldig vastgestelde en goedgekeurde financiële overzicht&#13;
in het reconstructieplan van de provincie Limburg. Ingevolge artikel 11, tweede&#13;
lid, onder g, van de Rwc dienen de maatregelen en voorzieningen zodanig concreet in&#13;
een financieel overzicht te worden opgenomen, dat daarbij een tijdschema dient te&#13;
worden gevoegd voor de uitvoering van de maatregelen en voorzieningen. Er is dan&#13;
sprake van een afgewogen beslissing. De plaats of het plandeel waarvoor de maatregel&#13;
of voorziening geldt, is bekend en het beoogde project of de ruimtelijke ingreep zijn&#13;
in het reconstructieplan voldoende concreet aangegeven. Er valt derhalve veel voor te&#13;
zeggen dat hier sprake is van een concrete beleidsbeslissing.&#13;
Het aanwijzen van een bestemming is voldoende concreet en bindend. Indien de&#13;
beroepsgronden (ii) en (iv) in een bestemmingsplanprocedure zouden worden aangevoerd,&#13;
zou het beroep wel ontvankelijk worden verklaard, omdat sprake is van een&#13;
besluit.11 Met betrekking tot de bestemmingen in dit reconstructieplan is afgewogen&#13;
beslist. De bestemmingen zijn voldoende concreet vastgesteld en goedgekeurd en de&#13;
ruimtelijke ingreep is voldoende concreet. Er is dus ook hier sprake van een concrete&#13;
beleidsbeslissing.&#13;
Tot slot is doel en strekking van de Rwc juist om in een reconstructieplan te voorzien&#13;
in maatregelen en voorzieningen ter verbetering van natuur en landschap en van&#13;
milieu en water, ingevolge artikel 5 van de Rwc. Maatregelen en voorzieningen kunnen&#13;
concrete beleidsbeslissingen zijn. Met beroepsgrond (v) wordt beroep ingesteld,&#13;
omdat geen maatregelen en voorzieningen ter verbetering van de kwaliteit van natuur&#13;
en landschap en van milieu en water, met name met betrekking tot het terugdringen&#13;
van de emissie van ammoniak en de verdrogingsbestrijding, zijn vastgesteld en goedgekeurd&#13;
in het reconstructieplan van de provincie Limburg. Ingevolge artikel 5 van&#13;
de Rwc dienen maatregelen en voorzieningen in een reconstructieplan te worden&#13;
opgenomen (a) ter verbetering van de ruimtelijke structuur ten behoeve van de landbouw,&#13;
mede teneinde de veterinaire risico’s voortvloeiend uit een hoge veedichtheid&#13;
te verminderen; (b) ter verbetering van de kwaliteit van natuur en landschap en (c) ter&#13;
verbetering van de kwaliteit van milieu en water. In de Rijksuitgangspunten is bepaald&#13;
waaraan maatregelen en voorzieningen in ieder geval moeten voldoen. Deze door de&#13;
Rwc voorgeschreven maatregelen en voorzieningen leiden in een reconstructieplan&#13;
tot concrete beleidsbeslissingen. Indien deze concrete beleidsbeslissingen niet in het&#13;
reconstructieplan van de provincie Limburg zouden zijn vastgesteld en goedgekeurd&#13;
is sprake van een weigering om een concrete beleidsbeslissing te nemen. De Raad van&#13;
State heeft zo’n weigering eerder al als een niet voor beroep vatbare beslissing gekwalificeerd.&#13;
12&#13;
Geconcludeerd kan worden dat de beroepsgronden (i) tot en met (iv) gericht zijn&#13;
tegen beslissingen die materieel voldoen aan de criteria voor ‘concrete beleidsbeslissingen’.&#13;
Dat betekent dat, ook al zou moeten worden aangenomen dat alleen tegen&#13;
“concrete beleidsbeslissingen” in het plan beroep open staat, ook dan de Afdeling&#13;
appellanten ten onrechte niet-ontvankelijk heeft verklaard.&#13;
In overweging 2.2.9.5 bepaalt de Afdeling dat alleen tegen de onderdelen van dit&#13;
reconstructieplan die worden opgesomd in overweging 2.2.9.4 geen bedenkingen&#13;
kunnen worden ingediend gedurende een bestemmingsplanprocedure, omdat gedurende&#13;
de beroepsfase in een reconstructieplanprocedure daartegen al beroep heeft&#13;
opengestaan.13&#13;
3 Varkensvrije zones&#13;
In een reconstructieplan kan een varkensvrije zone worden opgenomen, ingevolge&#13;
artikel 11, tweede lid, van de Rwc. Met een brief, d.d. 23 april 2004, heeft de minister&#13;
aan de Tweede Kamer medegedeeld dat varkensvrije zones niet zullen worden geëffectueerd&#13;
in reconstructieplannen.14 Voor het niet effectueren van deze varkensvrije&#13;
zones is het volgens de minister niet vereist om de Rwc aan te passen.15&#13;
De Afdeling heeft bepaald dat het opnemen van een varkensvrije zone in dit reconstructieplan&#13;
innerlijk tegenstrijdig is met de beslissing van de minister en de staatssecretaris&#13;
om geen varkensvrije zones te effectueren en dat het goedkeuringsbesluit van de&#13;
minister aan dit reconstructieplan daarom in strijd is met de rechtszekerheid.16 Met&#13;
deze uitspraak gaat de Afdeling voorbij aan de vraag of de Rwc dient te worden aangepast&#13;
om het niet effectueren van varkensvrije zones in een reconstructieplan mogelijk&#13;
te maken. Blijkbaar is dit geen vraag voor de Afdeling of is dit door de appellanten niet&#13;
als beroepsgrond aangevoerd. De Afdeling verbindt niettemin zekere rechtsgevolgen&#13;
aan de brief van de minister, waarin werd meegedeeld dat varkensvrije zones niet langer&#13;
behoeven te worden aangewezen.&#13;
Daarmee wordt de vraag opgeroepen, hoe de brief van de minister moet worden&#13;
gekwalificeerd. In de eerste plaats kan worden gewezen op artikel 10, eerste lid, van&#13;
de Rwc, op grond waarvan de minister bevoegd is rijksuitgangspunten nader uit te&#13;
werken. De brief zou als zo’n uitwerking kunnen gelden, maar daarmee is nog niets&#13;
gezegd over het rechtskarakter ervan. Een tweede invalshoek is dan de beleidsregel.&#13;
Deze brief zou een beleidsregel kunnen inhouden. Onder beleidsregel wordt verstaan:&#13;
een bij besluit vastgestelde algemene regel, niet zijnde een algemeen verbindend&#13;
voorschrift, omtrent de afweging van belangen, de vaststelling van feiten of de uitleg&#13;
van wettelijke voorschriften bij het gebruik van een bevoegdheid van een bestuursorgaan,&#13;
ingevolge artikel 1:3, vierde lid, van de Awb. Er dient dus sprake te zijn van&#13;
een besluit, inhoudende een algemene regel, dat is bekendgemaakt.&#13;
De vraag is vervolgens dus of publicatie als kamerstuk kan gelden als ‘bekendmaking’&#13;
in de zin van artikel 3.42 van de Awb. Artikel 3:42, eerste lid, van de Awb luidt: “De&#13;
bekendmaking van besluiten die niet tot een of meer belanghebbenden zijn gericht,&#13;
geschiedt door kennisgeving van het besluit of van de zakelijke inhoud ervan in een&#13;
van overheidswege uitgegeven blad of een dag-, nieuws- of huis-aan-huisblad, dan&#13;
wel op een andere geschikte wijze.” Ingevolge de MvT dient bekendmaking op zodanige&#13;
wijze plaats te vinden dat betrokkenen zo goed mogelijk worden bereikt.17 De&#13;
rechtbank te Den Haag heeft met betrekking tot kamerstukken overwogen dat&#13;
“gezien de vrijheid die artikel 3:42, eerste lid, van de Awb aan het bestuursorgaan&#13;
laat inzake de bekendmaking van besluiten die niet tot een of meer belanghebbenden&#13;
zijn gericht en gezien de opneming van dit besluit in de brief aan de voorzitter van de&#13;
Tweede Kamer van 25 april 1995, kan de rechtbank eiser niet volgen in zijn stelling&#13;
dat geen bekendmaking heeft plaatsgevonden en het besluit reeds daarom rechtskracht&#13;
ontbeert.” 18 De annotator bij deze uitspraak is echter van mening dat publicatie&#13;
van een brief als kamerstuk niet kwalificeert als een bekendmaking als bedoeld in&#13;
artikel 3:42 van de Awb. Kamerstukken dienen immers tot informatie aan kamerleden.&#13;
Daarnaast is een kamerstuk niet te beschouwen als een van overheidswege uitgegeven&#13;
periodiek. Verder beslist de griffie van de Tweede Kamer – en niet de minister&#13;
of staatssecretaris – of een brief een kamerstuk wordt. Volgens deze annotator is&#13;
publicatie van een kamerstuk geen “publicatie op een andere geschikte wijze”.&#13;
Als we de Rechtbank volgen kan dus worden geconcludeerd dat gepubliceerde&#13;
kamerstukken voor betrokkenen goed bereikbaar zijn. Publicatie van kamerstukken&#13;
is dan een geschikte wijze van bekendmaking. De inhoud van de als kamerstuk gepubliceerde&#13;
brief van de minister inzake het niet effectueren van varkensvrije zones in&#13;
een reconstructieplan kan zonder meer worden aangemerkt als een besluit, inhoudende&#13;
een algemene regel. De “bekendgemaakte” brief kan daarom tevens worden aangemerkt&#13;
als een beleidsregel. Door een minister of een staatssecretaris vastgestelde&#13;
beleidsregels zijn bindend voor een minister of staatssecretaris, tenzij dat voor een of&#13;
meer belanghebbenden gevolgen zou hebben die wegens bijzondere omstandigheden&#13;
onevenredig zijn in verhouding tot de met de beleidsregel te dienen doelen, ingevolge&#13;
artikel 4:84 van de Awb. Indien een minister of staatssecretaris zich niet houdt aan&#13;
zijn eigen beleidsregels handelt hij dus in beginsel in strijd met de wet. De minister&#13;
handelt verder in strijd met de rechtszekerheid door een reconstructieplan waarin een&#13;
varkensvrije zone is opgenomen goed te keuren, tenzij van het beleid geen varkensvrije&#13;
zones op te nemen gemotiveerd moet worden afgeweken wegens bijzondere&#13;
omstandigheden. De minister en de staatssecretaris hebben niet gemotiveerd waarom&#13;
zij met betrekking tot het reconstructieplan van de provincie Limburg zouden moeten&#13;
afwijken van hun beleid en zij hebben dus in strijd gehandeld met de rechtszekerheid&#13;
door het reconstructieplan van de provincie goed te keuren op dit onderdeel.&#13;
4 Conclusie&#13;
De Afdeling geeft in de onderhavige uitspraak een nadere uitleg aan artikel 29 van de&#13;
Rwc: tegen indicatieve, niet-bindende elementen kan geen beroep worden ingesteld.&#13;
Ingevolge artikel 6:1 van de Awb juncto artikel 29 van de Rwc kan mijns inziens&#13;
beroep worden ingesteld tegen indicatieve, niet-bindende elementen van een reconstructieplan.&#13;
Ook als men met de gedachtegang van de Afdeling – dat alleen tegen concrete&#13;
beleidsbeslissingen kan worden opgekomen – meegaat, is de toets die vervolgens&#13;
door de Afdeling is uitgevoerd niet juist. De beroepsgronden (i) tot en met (iv), zoals&#13;
beschreven in § 2.5 zijn wel degelijk gericht tegen concrete beleidsbeslissingen en&#13;
tegen de weigering een concrete beleidsbeslissing op te nemen – beroepsgrond (v) –&#13;
staat op grond van artikel 29 van de Rwc desalniettemin beroep open. De appellanten&#13;
zijn ten onrechte niet-ontvankelijk verklaard.&#13;
Indien varkensvrije zones zijn opgenomen in een reconstructieplan dienen de ministers&#13;
van LNV en VROM in beginsel goedkeuring aan dat reconstructieplan te onthouden.&#13;
De minister van VROM heeft namelijk in een brief aan de Tweede Kamer&#13;
medegedeeld dat varkensvrije zones niet zullen worden geëffectueerd in een reconstructieplan.&#13;
Deze als kamerstuk gepubliceerde brief dient te worden aangemerkt als&#13;
beleidsregel, omdat deze brief een algemene regel inhoudt, en op een geschikte wijze&#13;
is bekendgemaakt.</content><legacyfootnotes>* Mr. N.M. de Vries is werkzaam bij de provincie Utrecht als Juridisch adviseur milieuwetten. Zij schrijft&#13;
op eigen titel.&#13;
1. ABRvS 6 juli 2005, Agr.r. 2005/5305 (m.nt. D.W. Bruil).&#13;
2. Reconstructiewet concentratiegebieden, Stb. 2002, 115.&#13;
3. Rechtsoverweging 2.2.9.1.&#13;
4. Rechtsoverweging 2.2.9.2.&#13;
5. Rechtsoverweging 2.2.9.3.&#13;
6. Rechtsoverweging 2.2.9.4.&#13;
7. Artikel 29, derde lid, van de Rwc.&#13;
8. Kamerstukken II 1998-1999, 26 356, nr. 3, p. 33 en 62.&#13;
9. Vb ABRvS 15 december 1995, AB 1996, 303, m.nt. PvB.&#13;
10. De negatieve lijst van de Awb refereert aan de pkb en het streekplan “met uitzondering van de concrete&#13;
beleidsbeslissing”.&#13;
11. ABRvS 8 oktober 2003, AB 2004/ 44, m.nt. P. van der Ree.&#13;
12. ABRvS 3 november 2004, 200308644/1; ABRvS 11 december 2002, 200100097/1, AB 2003, 65.&#13;
13. Dit is bepaald in artikel 29, derde lid, van de Rwc.&#13;
14. Kamerstukken II 2003-2004, 29200 XIV, nr. 85.&#13;
15. Zie voor een nadere toelichting: N.M. de Vries, ‘De Reconstructiewet concentratiegebieden, Stand van&#13;
zaken’, Tijdschrift voor Omgevingsrecht, nr. 1, 2005.&#13;
16. Rechtsoverweging 2.7.4.&#13;
17. Kamerstukken II 1988-1989, 21 221, nr. 3, p. 83.&#13;
18. Rb. Den Haag 2 november 1995, AB 1997, 109, m.nt. RF; zie ook Rb Den Haag 14 maart 1996, AB&#13;
1997, 110.&#13;
</legacyfootnotes><footnotes><footnote/></footnotes><auteurs>mr. N.M. de Vries</auteurs><published>2006-01-01 00:00:00</published><modified>2006-01-01 00:00:00</modified><editiondate>2006-01-01</editiondate><htmlpath>https://denhollander.info/artikel/3792</htmlpath></article>
</articles></edition>