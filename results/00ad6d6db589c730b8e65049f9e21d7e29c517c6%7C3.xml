<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2012</searchword><id>10119</id><udhid>UDH:TvAR/10119</udhid><titel>Rechtspraak 5703. Protestantse Gemeente Stede Broec / Zwaan (TvAR 2012/5703)</titel><searchwords><searchword>TvAR 10/2012</searchword><searchword>TvAR 2012/5703</searchword><searchword>UDH:TvAR/10119</searchword></searchwords><attachments><attachment><name>TvAR2012_10_05_5703.pdf</name><extention>pdf</extention><url>https://denhollander.info/download/8714/ci</url></attachment></attachments><inleiding>Tuinbouw sluit akkerbouwgewassen niet uit. Inbreng in maatschap en onderverpachting leiden niet tot ontbinding. Belang pachter bij behoud gronden.&#13;
</inleiding><content>1 Het verloop van het geding&#13;
1.1 Voor het verloop van het geding tot aan het arrest van 2 augustus 2011 verwijst het hof naar dat arrest.&#13;
1.2 Ingevolge bedoeld arrest heeft Zwaan bij brief van 23 augustus 2011 stukken in het geding gebracht en heeft deze kamer vervolgens op 30 januari 2012 met partijen gecom­pareerd. Het proces-verbaal van de comparitie behoort tot de gedingstukken. Bij gelegenheid van de comparitie heeft de advocaat van de Protestantse Gemeente zich bediend van schriftelijke aantekeningen.&#13;
1.3 Vervolgens hebben partijen het debat voortgezet bij akte respectievelijk antwoordakte.&#13;
1.4 Ten slotte hebben partijen de stukken overgelegd voor het wijzen van arrest en heeft hof arrest bepaald.&#13;
2 De vaststaande feiten&#13;
2.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
2.2 Bij schriftelijke en door de grondkamer goedgekeurde pachtovereenkomst van 1 november 1985 heeft de Protes­tantse Gemeente aan Zwaan in gebruik gegeven de perce­len tuinland, kadastraal bekend gemeente Enkhuizen, sectie H, nummers 482 en 162, respectievelijk groot 2.85.00 ha en 3.36.10 ha. In de aanhef van de pachtovereenkomst wordt gesproken van “los land”. Ter plaatse van de kadastrale ge­gevens is als “omschrijving” bij beide percelen vermeld: “tuinland’.&#13;
2.3 Zwaan heeft een tuinbouwbedrijf. Het bedrijf van Zwaan omvat behalve de verpachte grond een eigendomsperceel ter grootte van ongeveer drie hectare. Zwaan woont naast het bedrijf.&#13;
2.4 Sinds 1990 zijn de bedrijfsactiviteiten door Zwaan inge­bracht in een maatschap met zijn echtgenote. Die inbreng is in de tekst van de maatschapsovereenkomst als volgt onder woorden gebracht:&#13;
“Ingebracht wordt door vennoot A:&#13;
* Het economisch eigendom van het onroerend goed, voor­heen kadastraal bekend gemeente Bovenkarspel, sectie A. nr. 318, bestaande uit 0.95.00 ha bouwland en erf en schuur, voorheen kadastraal bekend gemeente Enkhuizen, sectie B. nr. 247, groot ca. 00.07.50 ha.&#13;
* De eigendom van roerende goederen aan beide vennoten bekend.&#13;
* Overige zaken (teeltrechten, vorderingen, verplichtingen etc.) blijkend uit de balans.&#13;
(…)”&#13;
3 De motivering van de beslissing in hoger beroep&#13;
3.1 In dit geding vordert de Protestantse Gemeente ontbin­ding van de pachtovereenkomst en ontruiming van het aan Zwaan verpachte, met nevenvorderingen. Bij het bestreden vonnis heeft de pachtkamer in eerste aanleg de vorderingen van de Protestantse Gemeente afgewezen. Daartegen richten zich de grieven. Het hof zal die grieven zoveel mogelijk ge­zamenlijk bespreken.&#13;
3.2 De Protestantse Gemeente stelt zich op het standpunt dat Zwaan in de nakoming van de pachtovereenkomst is tekort­geschoten in de volgende opzichten (voor zover in hoger be­roep gehandhaafd):&#13;
a. Zwaan heeft zonder toestemming van de Protestantse Ge­meente de aan hem verpachte gronden gedeeltelijk beteeld met akkerbouwgewassen in plaats van met tuinbouwgewas­sen.&#13;
b. Zwaan is met zijn echtgenote een maatschap aangegaan zonder dat ten aanzien van de zeggenschap over de door hem gepachte gronden een voorbehoud is gemaakt.&#13;
c. Zwaan heeft in meerdere jaren een aanmerkelijk deel van het verpachte aan derden in onderpacht in gebruik gegeven. Hij is daarmee eind 2009 doorgegaan ook nadat de rent­meester van de Protestantse Gemeente hem dit had verbo­den.&#13;
3.3 Het onder 3.2 sub a aangeduide verwijt (strijd met be­stemming) veronderstelt dat partijen bij de pachtovereen­komst aan het door de Protestantse Gemeente aan Zwaan verpachte de bestemming van tuinland hebben gegeven, in die zin dat het de pachter uitsluitend toegestaan is om de grond met tuinbouwgewassen te betelen en niet met akker­bouwgewassen. Naar volgt uit de memorie van antwoord onder 3 betwist Zwaan dat een zodanige bestemming is overeengekomen.&#13;
3.4 Het hof overweegt als volgt. Op grond van de enke­le vermelding van “tuinland” als omschrijving van de aan hem verpachte gronden heeft Zwaan niet behoeven te begrij­pen dat het de bedoeling van de Protestantse Gemeente was om met hem een gebruiksbestemming overeen te komen, die hem verbiedt om naast tuinbouwgewassen ook akkerbouw­gewassen te verbouwen. Zwaan heeft er terecht op gewezen dat de overige bepalingen van de pachtovereenkomst geheel algemeen zijn geformuleerd en ook zien op ander gebruik dan tuinbouw. Andere feiten of omstandigheden waaruit de juistheid zou kunnen volgen van de uitleg die de Protestant­se Gemeente in dit geding aan de pachtovereenkomst geeft, zijn door de Protestantse Gemeente niet gesteld en volgen ook niet uit de gedingstukken. In zoverre falen dus de grie­ven. &#13;
3.5 Ten overvloede voegt het hof aan het voorgaande nog toe dat ook als tuinbouw als gebruiksbestemming zou zijn overeengekomen, het een vraag van uitleg is of die bestem­ming iedere teelt van akkerbouwgewassen uitsluit. Een zo­danige uitleg zal niet spoedig voor de hand liggen, omdat – volgens hetgeen in de agrarische praktijk van algemene bekendheid is – vruchtwisseling met akkerbouwgewassen bevorderlijk is voor de kwaliteit van tuinbouwgrond. Uit de stukken, in het bijzonder uit de door Zwaan voorafgaand aan de comparitie van partijen overlegde opgaven gewasperce­len, volgt dat Zwaan inderdaad slechts bij wijze van vrucht­wisseling akkerbouwgewassen teelt. &#13;
3.6 Met betrekking tot het onder 3.2 sub b bedoelde verwijt (de inbreng in een maatschap) overweegt het hof als volgt. &#13;
3.7 Dat de door Zwaan gepachte gronden in de maatschap zijn ingebracht, aldus dat ook de zeggenschap over het ge­pachte bij de maten gezamenlijk is komen te liggen, is door Zwaan betwist. Het volgt niet uit de tekst van de maatschap­sakte. Anders dan de Protestantse Gemeente aanvoert, kan het ook niet worden afgeleid uit de omstandigheid dat de met het gepachte behaalde bedrijfsresultaten als resultaten van de maatschap aan de fiscus zijn verantwoord. Die ver­antwoording is immers gerelateerd aan de resultaten van het gebruik van de landbouwgronden en niet aan de zeggen­schap over die gronden. Ook in zoverre falen dus de grie­ven. &#13;
3.8 Ten overvloede voegt het hof aan het voorgaande nog toe dat Zwaan een maatschap is aangegaan met alleen zijn echtgenote, zodat zich hier niet het geval voordoet dat de pachter binnen de maatschap door twee of meer andere ven­noten kan worden overstemd. Ook daarom is van een tekort­koming geen sprake. &#13;
3.9 Met betrekking tot het onder 3.2 onder c bedoelde ver­wijt (onderpacht) overweegt het hof als volgt. &#13;
3.10 Bedoeld verwijt ziet op de teelt van bloemkool in 2008 (bijna drie hectare) en 2009 (tweeënhalf hectare), op de teelt van pioenrozen en de teelt van fritularia in 2009-2010. Vol­gens de stellingen van Zwaan was niet sprake van onder­verpachting maar van deelteelt, in de zin dat hij zelf het oogstrisico droeg en ook zelf toezicht op de gewassen hield. Daarnaast heeft Zwaan zich erop beroepen dat voor zover van een tekortkoming sprake is geweest, die tekortkoming de ontbinding met haar gevolgen niet rechtvaardigt. &#13;
3.11 De Protestantse Gemeente heeft bewijs aangeboden wat betreft de vraag of Zwaan inderdaad zelf het oogstrisico droeg en zelf toezicht op de gewassen hield. Het hof komt aan bewijslevering echter niet toe, omdat ook indien van on­derverpachting sprake is geweest, die tekortkoming de ont­binding met haar gevolgen niet rechtvaardigt. In dit verband zijn de navolgende feiten en omstandigheden voor het hof in het bijzonder bepalend: &#13;
1. De teelt van bloemkool had betrekking op perioden van ongeveer drie maanden en de teelt van fritularia op het win­terseizoen (conclusie van antwoord onder 8, door de Protes­tantse Gemeente niet betwist). De reguliere exploitatie van de door Zwaan gepachte gronden is in zoverre door de on­derverpachting of deelteelt niet of nauwelijks beïnvloed. &#13;
2. Weliswaar staat vast dat Zwaan eind 2009 wat betreft de teelt van fritularia door is gegaan ook nadat hij wist dat de Protestantse Gemeente bezwaar had, maar bij gelegenheid van de comparitie van partijen heeft Zwaan toegelicht dat hij ten opzichte van zijn wederpartij zich reeds had verbon­den en dat dit de reden was dat hij toen niet op zijn schre­den is teruggekeerd. Ervan uitgaande dat van onderverpach­ting (sprake, red.) was, pleit deze omstandigheid hem niet vrij, maar maakt zij de gang van zaken wel min of meer be­grijpelijk. &#13;
3. Tussen partijen staat vast dat de Protestantse Gemeente aan andere pachters toestemming heeft gegeven voor onder­verpachting ten behoeve van vergelijkbare teelten. Uiteraard betekent dit niet dat Zwaan, ervan uitgaande dat van onder­verpachting sprake is geweest, geen toestemming behoefde. Wel kan eruit worden afgeleid dat de Protestantse Gemeente tegen de bedoelde teelten als zodanig geen overwegende be­zwaren had. &#13;
4. Volgens Zwaan is thans van onderverpachting of deelteelt geen sprake meer; de Protestantse Gemeente heeft dit niet gemotiveerd betwist. &#13;
5. Reeds door hun oppervlakte nemen de gepachte gronden een wezenlijke plaats in het tuinbouwbedrijf van Zwaan in, zodat ontbinding hem zwaar zou treffen. De door de Protes­tantse Gemeente in dit verband aangevoerde feiten en om­standigheden, met name dat Zwaan ook een deel van zijn eigendomsgrond enige tijd aan een derde in gebruik zou hebben gegeven en dat hij een gedeelte van zijn eigendoms­grond aan zijn dochters heeft verkocht, kunnen aan een en ander niet wezenlijk afdoen. Voorts is niet overtuigend de suggestie van de Protestantse Gemeente dat uit de inge­bruikgeving van de gronden aan derden volgt dat Zwaan weinig belang heeft bij behoud van de door hem gepachte gronden. De Protestantse Gemeente laat in dit verband im­mers ten onrechte buiten beschouwing dat het motief voor die ingebruikgeving vruchtwisseling kan zijn geweest. &#13;
3.12 Aan het voorgaande voegt het hof ten overvloede het volgende toe. Zwaan is er thans mee bekend dat de Protes­tantse Gemeente bezwaar heeft tegen onderverpachting. Die omstandigheid zal wezenlijk gewicht in de schaal leggen in­geval Zwaan in de toekomst (volgens zijn standpunt voor het eerst en volgens het standpunt van de Protestantse Ge­meente opnieuw) zonder toestemming van de Protestant­se Gemeente de door hem gepachte grond (gedeeltelijk) zou onderverpachten. &#13;
3.13 Uit hetgeen is overwogen, volgt dat de grieven in al hun onderdelen falen. &#13;
3.14 Het hof zal het bestreden vonnis bekrachtigen, met ver­oordeling van Protestantse Gemeente in de kosten van het hoger beroep. &#13;
4 De beslissing &#13;
Het hof, recht doende in hoger beroep: &#13;
bekrachtigt het vonnis van de pachtkamer van de rechtbank Alkmaar, sector kanton, locatie Hoorn van 7 maart 2011; &#13;
veroordeelt de Protestantse Gemeente in de kosten van het hoger beroep, tot op deze uitspraak aan de zijde van Zwaan begroot op € 2.235,- voor salaris overeenkomstig het liqui­datietarief en op € 284,- voor griffierecht. &#13;
Noot &#13;
De verpachter vordert in deze procedure ontbinding van de pachtovereenkomst op grond van art. 7:376 BW. De pach­ter wordt verweten dat hij de grond in strijd met de bestem­ming heeft gebruikt, de grond zonder toestemming heeft ingebracht in een maatschap en het gepachte zou hebben on­derverpacht. De ontbindingsvordering wordt zowel in eerste aanleg als in hoger beroep afgewezen. &#13;
De eerste vraag is of in de pachtovereenkomst een gebruiks­bestemming is overeengekomen. Als dat het zo is, dan is het de pachter – in beginsel - niet toegestaan om zonder toe­stemming de bestemming te wijzigen (art. 7:348 BW). In de omschrijving van het object van het gepachte in de pacht­overeenkomst was opgenomen dat het ging om tuinland. Uit deze enkele omschrijving hoefde de pachter niet de con­clusie te trekken dat hiermee bedoeld was een gebruiksbe­stemming overeen te komen. Ook als er wel een gebruiks­bestemming zou zijn overeengekomen, dan zou dit nog niet betekenen dat de pachter geen enkel ander gewas zou mo­gen telen, aldus het Hof. In het kader van de vruchtwisse­ling is teelt met akkerbouwgewassen wel mogelijk. Daarmee wordt immers niet de bestemming van de grond als bedoeld in art. 7:348 BW gewijzigd, het blijft tuinbouwgrond. &#13;
De inbreng van de gronden in de maatschap betekent niet dat de zeggenschap over het gepachte bij de maten is ko­men te liggen. Voorts wordt er in een overweging ten over­vloede op gewezen dat er sprake is van een maatschap van de pachter met alleen zijn echtgenote en zich dus niet het geval voordoet dat binnen een maatschap de pachter door twee of meer andere vennoten kan worden overstemd, zodat er geen sprake is van een tekortkoming (zie Snijders, ‘Ven­nootschappen en pacht’, Agr.r. 2009, p. 489-495 en Agr.r. 2010, p. 41-44). &#13;
Ook het verwijt van onderverpachting leidt niet tot ontbin­ding van de pachtovereenkomst. Weliswaar komt vast te staan dat er sprake was van onderverpachting, maar nu het slechts een beperkte periode was, de onderverpachting ge­staakt was zodra de pachter daartoe in staat was en de ver­pachter tegen de teelten op zichzelf geen overwegende bezwaren had, is er geen sprake van een zodanige tekortko­ming dat de pachtovereenkomst zou moeten worden ontbon­den. Daarbij wordt mede in de overweging betrokken het belang dat de pachter heeft bij behoud van de gronden. Art. 7:376 BW is een nadere uitwerking van art. 6:265 BW. Uit dit artikel volgt dat iedere tekortkoming reden kan zijn om de overeenkomst geheel of gedeeltelijk te ontbinden, ten­zij de tekortkoming, gezien haar bijzondere aard of gerin­ge betekenis, deze ontbinding met haar gevolgen niet recht­vaardigt. Het grote belang van de pachter bij behoud van de gronden speelt in deze afweging een rol. &#13;
E.H.M. Harbers &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen en D. van Em­den en de deskundige leden mr. ing. J.A. Jansens van Gellicum en ir. H.B.M. Duenk</auteurs><published>2012-10-01 00:00:00</published><modified>2012-10-01 00:00:00</modified><editiondate>2012-10-01</editiondate><htmlpath>https://denhollander.info/artikel/10119</htmlpath></article>
</articles></edition>