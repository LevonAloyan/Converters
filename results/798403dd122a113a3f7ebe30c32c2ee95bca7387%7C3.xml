<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2000</searchword><id>5646</id><udhid>UDH:TvAR/5646</udhid><titel>Vrijwillige bedrijfsbeëindiging. Verslag van de jaarvergadering van deVereniging voor Agrarisch Recht</titel><searchwords><searchword>TvAR 1/2000</searchword><searchword>UDH:TvAR/5646</searchword></searchwords><attachments><attachment><name>2000_nr 1_Artikel_Bezemer.pdf</name><extention>pdf</extention><url>https://denhollander.info/download/5578/ci</url></attachment></attachments><inleiding>1. Inleiding&#13;
Op 7 mei 1999 vond de jaarvergadering van de Vereniging voor Agrarisch Recht&#13;
plaats in Musis Sacrum te Arnhem. Het thema van het wetenschappelijk gedeelte van&#13;
de jaarvergadering was ‘Vrijwillige bedrijfsbeëindiging’. De voorzitter van de Vereniging,&#13;
prof. mr. G.M.F. Snijders, sprak aan het begin van zijn jaarrede de woorden uit&#13;
dat het bestuur van de Vereniging niet kan garanderen dat het onderwerp van deze&#13;
jaarvergadering evenveel stof zal doen opwaaien als het thema van vorig jaar, de Wet&#13;
herstructurering varkenshouderij.Wellicht was de opkomst tekenend voor deze woorden:&#13;
de jaarvergadering werd bijgewoond door een kleine zestig belangstellenden. De&#13;
Wet herstructurering varkenshouderij blijft de gemoederen van agrarisch Nederland&#13;
niettemin bezighouden en ook tijdens deze jaarvergadering zijn er enige woorden aan&#13;
gewijd. Niet geheel onlogisch overigens, daar de herstructurering van de varkenshouderij&#13;
heeft geleid en nog zal leiden tot bedrijfsbeëindigingen, zij het dat deze in veel&#13;
gevallen niet vrijwillig zullen zijn. Men kan zich afvragen wanneer eigenlijk sprake is&#13;
van een ‘vrijwillige’ bedrijfsbeëindiging. Een agrarisch ondernemer kan immers door&#13;
de omstandigheden worden ‘gedwongen’ tot de beslissing zijn bedrijf te beëindigen.&#13;
Preadviseur mr. D.M.H.M. van Dijk, advocaat te Arnhem, die de civielrechtelijke&#13;
aspecten van bedrijfsbeëindiging heeft beschreven, spreekt in dergelijke gevallen&#13;
liever van een ‘gedwongen’ vrijwillige bedrijfsbeëindiging. In fiscale zin is de vraag of&#13;
de bedrijfsbeëindiging gedwongen of vrijwillig heeft plaatsgevonden veel minder relevant,&#13;
zo stelt preadviseur mr. ing. H.J. van den Kerkhof, Hoofd Bureau Vaktechniek&#13;
Juridische en Fiscale Zaken bij ABAB Accountants Belastingadviseurs en Juristen te&#13;
Tilburg. Op het moment dat een agrarisch ondernemer zijn bedrijf staakt, of dat nu&#13;
vrijwillig of gedwongen gebeurt, dient in beginsel te worden afgerekend met de&#13;
fiscus. Ten aanzien van de diverse bedrijfsbeëindigingsregelingen voor agrarisch zelfstandigen,&#13;
het thema van het preadvies van mr. ing. W.M.B. Engels, hoofd Bedrijfsadvisering&#13;
bij LLTB Advies te Roermond, is het eveneens minder van belang hoe tot&#13;
de bedrijfsbeëindiging is gekomen.1&#13;
Vanwege een misverstand ontbrak bij aanvang van de vergadering een interveniënt&#13;
ten aanzien van het preadvies van Van Dijk. Zowel mr. L.P.J. Mertens, jurist bij&#13;
ZLTO te Tilburg, als mr. F.H. Schraven, zelfstandig gevestigd belastingadviseur te&#13;
Tilburg en universitair docent agrarisch belastingrecht aan de WUR (Wageningen&#13;
Universiteit en Researchcentrum), waren bereid deze rol op zich te nemen. De&#13;
interveniënten ten aanzien van de preadviezen van Engels en Van den Kerkhof, mr. H.J.M.C. L’Ortye, belasting- en juridisch adviseur bij ABAB Accountants&#13;
Belastingadviseurs en Juristen, respectievelijk mr. E. Marcus, belasting- en juridisch&#13;
adviseur bij Remie Fiscaal Juridisch Adviesbureau, waren wel tevoren aangezocht de&#13;
desbetreffende preadviezen aan een kritische beschouwing te onderwerpen.&#13;
Onderstaand volgt een uiteenzetting van de belangrijkste discussiepunten die tussen&#13;
preadviseurs en interveniënten aan de orde zijn gekomen, te weten de oprekking&#13;
van het begrip ‘redelijkheid en billijkheid’ ter voorkoming van gedwongen bedrijfsbeëindigingen&#13;
(paragraaf 2), de pachtopzegging door een van de medepachters (paragraaf&#13;
3), de Wet inkomensvoorziening oudere en gedeeltelijk arbeidsongeschikte&#13;
gewezen zelfstandigen (IOAZ; paragraaf 4) en tot slot enkele fiscaalrechtelijke aspecten&#13;
ten aanzien van de staking van de onderneming (paragraaf 5).</inleiding><content>2. Redelijkheid en billijkheid&#13;
Van Dijk haalt in zijn preadvies en uitgebreider tijdens de jaarvergadering een tweetal&#13;
casusposities aan, waarbij sprake is van een zogenaamde ‘gedwongen’ vrijwillige&#13;
bedrijfsbeëindiging.2 In het eerste geval diende een man met zijn ex-echtgenote af te&#13;
rekenen over het melkquotum naar evenredigheid. De man vormde een maatschap&#13;
met zijn broer en zijn vader. De financiële – maar ook de emotionele – druk op het&#13;
bedrijf leidde er uiteindelijk toe dat het bedrijf moest worden geliquideerd. In het&#13;
tweede geval ging het om een zoon die met zijn vader in het bedrijf werkte, evenwel&#13;
niet in maatschapsverband. Na het overlijden van de vader wensten de overige erfgenamen&#13;
tot een verdeling van de nalatenschap te komen. Omdat voortzetting van&#13;
het bedrijf voor de in het bedrijf werkzame zoon als gevolg van deze aanspraken&#13;
financieel niet haalbaar bleek te zijn, diende ook in dit geval het bedrijf te worden&#13;
beëindigd. Met deze twee voorbeelden wil Van Dijk aangeven dat zich in de praktijk&#13;
situaties voordoen die naar zijn idee tegen het rechtvaardigheidsgevoel indruisen. Met&#13;
name de afrekening over het melkquotum, waarbij in situaties zoals in de tweede&#13;
casus de waarde van het melkquotum toch mede te danken is aan de activiteiten van&#13;
de bedrijfsopvolger, kan volgens Van Dijk leiden tot een zekere onevenredigheid. Hij&#13;
pleit dan ook voor een ruimhartiger gebruik van het criterium ‘redelijkheid en billijkheid’&#13;
in de rechtspraak dan thans het geval is teneinde de instandhouding van het&#13;
agrarisch bedrijf beter te kunnen waarborgen. Schraven meent dat bij bedrijfsopvolging&#13;
in het algemeen rekening zou moeten worden gehouden met de inspanningen&#13;
van de bedrijfsopvolger in het verleden. Een opvolgende zoon zou niet moeten&#13;
worden geconfronteerd met een enorme last die voor een groot deel bestaat uit de&#13;
toegenomen inflatie en ‘opgekomen’ productierechten in een periode dat hij in de&#13;
onderneming werkte. Volgens Schraven heeft iedere bedrijfsopvolger in Nederland&#13;
ook de verplichting ten opzichte van zijn voorganger om het bedrijf zo mogelijk ook&#13;
weer over te dragen aan de volgende generatie. Dat moet dan financieel gezien&#13;
natuurlijk wel mogelijk blijven. Behalve de toepassing van het criterium ‘redelijkheid&#13;
en billijkheid’ bij de toescheiding van het bedrijfsvermogen zou men ook moeten&#13;
kunnen komen tot een redelijke prijs. Mertens vraagt zich af of er dan zou kunnen&#13;
worden toegescheiden tegen de agrarische waarde, ook in situaties zoals Van Dijk heeft aangehaald. Dat lijkt Van Dijk volgens het huidige systeem van de wet bijna niet&#13;
haalbaar. Bij aanvang van een maatschapsverband zou dat de inbrengende vennoten&#13;
ook huiverig maken überhaupt onroerende zaken in te brengen. Mertens meent dat te&#13;
allen tijde moet worden gekeken naar het bedrijf zelf: wanneer het bedrijf moet&#13;
blijven voortbestaan, dan kan dat nooit tegen iets anders dan de agrarische waarde&#13;
worden gewaardeerd.&#13;
3. Pachtopzegging door een van de medepachters&#13;
Van Dijk stelt in zijn preadvies dat het in situaties waarin de vennoten van een maatschap&#13;
allen medepachters zijn, naar zijn mening mogelijk moet zijn dat een van de&#13;
vennoten/medepachters alleen te zijnen aanzien de pachtovereenkomst opzegt.3&#13;
Gepubliceerde jurisprudentie is niet voorhanden. Hij baseert zijn stelling op de&#13;
opzeggingsmogelijkheid door één verpachter, terwijl er meerdere medeverpachters&#13;
zijn. Deze stelling is niet onopgemerkt gebleven. Mertens heeft er zijn twijfels over:&#13;
indien van twee medepachters er een zou opzeggen en hierdoor de minst capabele&#13;
overblijft, is het mogelijk dat de verpachter het daarmee in het geheel niet eens is.&#13;
Mr. F.L.M. Bouts, jurist bij LLTB te Roermond, meent dat er geen analogie is te leggen&#13;
met de opzegging door een van de medeverpachters. Opzegging door een van de&#13;
medeverpachters is mogelijk omdat dat als een beheersdaad is te beschouwen, hetgeen&#13;
van opzegging door een van de medepachters natuurlijk in het geheel niet is te zeggen.&#13;
De enige mogelijkheid voor de medepachter om alleen te zijnen aanzien de&#13;
pachtovereenkomst te beëindigen, is een minnelijk beëindiging of zich tot de pachtkamer&#13;
te wenden met de vordering uit de pacht te worden ontslagen op grond van&#13;
art. 50 van de Pachtwet.&#13;
4. Wet inkomensvoorziening oudere en gedeeltelijk arbeidsongeschikte&#13;
gewezen zelfstandigen (IOAZ)&#13;
Engels gaat tijdens de jaarvergadering nader in op de Wet inkomensvoorziening&#13;
oudere en gedeeltelijk arbeidsongeschikte gewezen zelfstandigen (IOAZ). De door&#13;
hem beschreven Regeling vrijstelling verplichtingen IOAW en IOAZ4 is na het schrijven&#13;
van het preadvies gewijzigd, waardoor de desbetreffende tekst in het preadvies&#13;
enige aanvulling behoeft. Op p. 190 (Agr.r. 1999) dient de paragraaf ‘Nieuwe arbeid&#13;
en vrijstelling’ te worden aangevuld met de volgende tekst:&#13;
Recent is deze regeling echter gewijzigd,5 waarbij voor nieuwe gerechtigden na 1 mei 1999,&#13;
ook al zijn deze ouder dan 57,5 jaar, deze vrijstelling niet meer van toepassing is. Dit betekent&#13;
dat IOAZ-gerechtigden in beginsel verplicht zijn om als werkzoekende geregistreerd te&#13;
staan bij de Arbeidsvoorzieningsorganisatie, verplicht zijn om passende arbeid te aanvaarden&#13;
en om na te laten hetgeen inschakeling in arbeid belemmert. Wel blijven zij vrijgesteld van&#13;
een aantal andere verplichtingen. Het betreft hier de verplichting om naar vermogen te&#13;
trachten arbeid in dienstbetrekking te verkrijgen, mee te werken aan een onderzoek naar de geschiktheid voor scholing of opleiding die noodzakelijk wordt geacht en beschikbaar te&#13;
zijn voor de voorziening van de Wet inschakeling werkzoekenden, mee te werken aan het&#13;
verkrijgen van die voorzieningen, daarvan gebruik te maken en daartoe op een aangegeven&#13;
tijd en plaats te verschijnen.&#13;
Een van de verplichtingen voor IOAZ-gerechtigden is het aanvaarden van passende&#13;
arbeid. De vraag of arbeid ‘passend’ is, wordt volgens Engels in ieder geval bepaald&#13;
door de aard van de arbeid, in relatie tot de eerder verrichte arbeid, een eerder uitgeoefend&#13;
beroep of opgedane werkervaring, door de reistijd van en naar het werk, door&#13;
het geboden loon en door het werkloosheidsrisico. L’Ortye merkt daarbij op dat een&#13;
gewezen agrarisch ondernemer, gezien de aard van de werkzaamheden die hij in het&#13;
verleden heeft verricht, al snel van passende arbeid zal kunnen worden voorzien.&#13;
De verplichting tot inschrijving als werkzoekende en tot aanvaarding van passende&#13;
arbeid geldt op grond van art. 35 lid 3 IOAZ voor zowel de gewezen zelfstandige als&#13;
diens echtgenoot, indien uitkering wordt verleend aan ieder van hen. Blijkens art. 2&#13;
lid 4 IOAZ komt het recht op uitkering de gewezen zelfstandige en de echtgenoot&#13;
ook gezamenlijk toe. Het is volgens Engels duidelijk dat, indien beiden recht hebben&#13;
op uitkering, beiden moeten voldoen aan de verplichting passende arbeid te aanvaarden.&#13;
Engels is van mening dat deze verplichting bovendien ook geldt wanneer de&#13;
echtgenoot niet voldoet aan de criteria van de IOAZ en hem/haar derhalve ook niet&#13;
het recht op uitkering toekomt, tenzij er medische of sociale belemmeringen zijn. De&#13;
echtgenoot profiteert immers mee van de uitkering, die bovendien hoger is dan die&#13;
van een alleenstaande. Ook de min of meer gelijkluidende bepalingen in de ABW wijzen&#13;
in die richting.&#13;
5. Staking van de onderneming&#13;
Van den Kerkhof gaat in zijn preadvies – en ook tijdens de jaarvergadering – uitgebreid&#13;
in op het begrip ‘staken van de onderneming’ en de stakingsfaciliteiten, te weten&#13;
de stakingswinstvrijstelling, het bijzonder tarief en de stakingslijfrente. Er is sprake&#13;
van staking van de onderneming wanneer de ondernemer besluit zijn bedrijf in zijn&#13;
geheel of in onderdelen te vervreemden. Er is in zo’n geval duidelijk sprake van een&#13;
stakingsmoment. Ook wanneer de onderneming in onderdelen wordt vervreemd&#13;
gedurende een vrij korte periode, wordt de ondernemer in een bepaald jaar geconfronteerd&#13;
met de stakingswinst waarover hij dient af te rekenen met de fiscus. Het is&#13;
daarentegen ook mogelijk de staking te spreiden over een aantal jaren of slechts een&#13;
gedeelte van het bedrijf te staken. Bij een onteigening kan de ondernemer gedwongen&#13;
worden zijn bedrijf geheel of gedeeltelijk te beëindigen. Hij kan dan uiteraard&#13;
gebruik maken van de stakingsfaciliteiten. Het is na een dergelijke gedwongen staking&#13;
zelfs mogelijk dat de ondernemer vervolgens een nieuw bedrijf start in dezelfde of&#13;
een andere branche.&#13;
De beoordeling van het (fiscale) stakingsmoment blijkt in de praktijk toch vaak&#13;
lastig te zijn, zo stelt Marcus. Hoe beoordeel je bijvoorbeeld een situatie waarin toch&#13;
nog sprake is van enige vorm van bedrijfsactiviteiten, maar wat in de loop der tijd&#13;
steeds meer op ‘hobbyboeren’ gaat lijken? Waar ligt nu precies het moment waarop er&#13;
geen sprake meer is van een objectieve onderneming? Volgens Van den Kerkhof is&#13;
hier sprake van een glijdende schaal: de afbouw van bedrijfsmatige activiteiten naar hobbymatige activiteiten wordt vaak een aantal jaren door de fiscus geaccepteerd,&#13;
maar wanneer er jaar in jaar uit verliezen worden geleden en er geen zicht meer is op&#13;
winst, stelt de fiscus op een gegeven moment dat er geen sprake meer is van een&#13;
onderneming en dat het subjectieve ondernemerschap eindigt.&#13;
De landbouwvrijstelling is geen stakingsfaciliteit, maar wordt vaak wel benut op het&#13;
moment van staken van de onderneming. Het is evenwel geen faciliteit die is gekoppeld&#13;
aan het stakingsmoment, maar aan het moment dat grond wordt verkocht. Sinds&#13;
1 april 1986 is de landbouwvrijstelling als volgt in de Wet IB (art. 8 lid 1 onder b) verwoord:&#13;
tot de winst behoren niet voordelen uit landbouwgronden – daaronder begrepen&#13;
de ondergrond van gebouwen – behoudens voor zover de waardeverandering in&#13;
de uitoefening van het bedrijf is ontstaan of verband houdt met de omstandigheid dat&#13;
de grond voortaan of waarschijnlijk binnenkort buiten het kader van de uitoefening&#13;
van het landbouwbedrijf wordt aangewend.&#13;
De landbouwvrijstelling is aan veel discussie onderhevig, met name de toepassing&#13;
ervan ten aanzien van de ondergrond van het woonhuis en de bedrijfsgebouwen. Terzake&#13;
van de ondergrond van de bedrijfsgebouwen is onlangs duidelijkheid ontstaan.&#13;
De Hoge Raad heeft bepaald dat er sprake is van een bestemmingswijziging indien de&#13;
grond als gevolg van de staking het ondernemingsvermogen verlaat.6 Het feit dat de&#13;
ondernemer na de staking nog hobbymatige landbouwactiviteiten verricht, is hierbij&#13;
volgens de Hoge Raad niet relevant. Voor Van den Kerkhof blijft dat discutabel, want&#13;
waarom zou de ondergrond van de bedrijfsgebouwen een bestemmingswijziging&#13;
moeten ondergaan op het moment dat de ondernemer beslist zijn onderneming te staken,&#13;
met name in situaties waarin hij nog enige hobbymatige landbouwactiviteiten&#13;
verricht?&#13;
Wanneer er sprake is van een bestemmingswijziging, dan is vervolgens de bestemmingswijzigingswinst&#13;
belast. Of er sprake is van bestemmingswijzigingswinst, is&#13;
afhankelijk van de feiten en omstandigheden.&#13;
Terzake van de ondergrond van de bedrijfswoning is er volgens de Hoge Raad&#13;
geen sprake van een bestemmingswijziging en derhalve ook niet van een bestemmingswijzigingswinst.&#13;
7 De staatssecretaris van Financiën heeft echter onlangs gesteld&#13;
dat, zodra landbouwgrond wordt gebruikt als ondergrond voor een agrarische&#13;
bedrijfswoning, die grond een bestemmingswijziging ondergaat. De grond wordt dan&#13;
immers niet meer gebruikt in het kader van het landbouwbedrijf. De landbouwvrijstelling&#13;
zou daarmee volgens de staatssecretaris, met ingang van 1 april 1986, niet gelden&#13;
voor de ondergrond van het woonhuis. Van den Kerkhof denkt dat hierover nog&#13;
aardige discussies zullen ontstaan. Vóór de wetswijziging van 1 april 1986 viel namelijk&#13;
onder het begrip ‘landbouwbedrijf’ ook uitdrukkelijk de ondergrond van het&#13;
woonhuis. Sinds 1 april 1986 is de ondergrond van het woonhuis niet meer opgenomen&#13;
in de begripsomschrijving ‘landbouwbedrijf’. In het najaar van 2000 valt volgens&#13;
Van den Kerkhof een arrest van de Hoge Raad te verwachten waarin deze kwestie aan&#13;
de orde komt. </content><legacyfootnotes>1. De preadviezen zijn gepubliceerd in het aprilnummer van Agrarisch recht (Agr.r. 1999, p. 162 e.v.). Correcties&#13;
t.a.v. de preadviezen: op p. 163, 11e regel van onderen moet voor de woorden ‘hierboven sub 8’&#13;
worden gelezen ‘in de vorige alinea’; op p. 168, 9e regel van onderen moet voor de woorden ‘1 mei 1996’&#13;
worden gelezen ‘1 mei 1986’. &#13;
2. Agr.r. 1999, p. 172.&#13;
3. Agr.r. 1999, p. 165.&#13;
4. Stcrt. 1996, 115.&#13;
5. Wijziging regeling tot vrijstelling van verplichtingen ABW, IOAW en IOAZ (Stcrt. 1999, 40).&#13;
6. HR 16 december 1998, V-N 1999, p. 431.&#13;
7. HR 8 juli 1996, BNB 96/312.&#13;
</legacyfootnotes><footnotes><footnote/></footnotes><auteurs>ir. S. Bezemer</auteurs><published>2000-01-01 00:00:00</published><modified>1998-01-20 00:00:00</modified><editiondate>2000-01-01</editiondate><htmlpath>https://denhollander.info/artikel/5646</htmlpath></article>
</articles></edition>