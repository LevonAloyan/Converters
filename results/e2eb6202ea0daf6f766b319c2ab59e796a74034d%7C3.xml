<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2006</searchword><id>4150</id><udhid>UDH:TvAR/4150</udhid><titel>Stichting Gelderse Milieufederatie / Gemeente Barneveld (TvAR 2006/5359)</titel><searchwords><searchword>TvAR 7/8/2006</searchword><searchword>TvAR 2006/5359</searchword><searchword>UDH:TvAR/4150</searchword></searchwords><attachments><attachment><name>2006_nr 78_Rechtspraak_5359.pdf</name><extention>pdf</extention><url>https://denhollander.info/download/4109/ci</url></attachment></attachments><inleiding>[Wet milieubeheer; IPPC-richtlijn]&#13;
&#13;
Bij besluit van 10 augustus 2005 heeft&#13;
verweerder aan [vergunninghouder] een&#13;
vergunning, als bedoeld in artikel 8.4, eerste&#13;
lid, van de Wet milieubeheer, verleend voor&#13;
een veehouderij, gelegen op het perceel&#13;
[locatie] te [plaats]. Dit besluit is op&#13;
11 augustus 2005 ter inzage gelegd.</inleiding><content>AFDELING BESTUURSRECHTSPRAAK&#13;
UITSPRAAK IN HET GEDING TUSSEN:&#13;
de stichting “Stichting Gelderse Milieufederatie”,&#13;
gevestigd te Arnhem, en anderen,&#13;
appellanten,&#13;
en&#13;
het college van burgemeester en wethouders&#13;
van Barneveld,&#13;
verweerder.&#13;
1. Procesverloop&#13;
Bij besluit van 10 augustus 2005 heeft verweerder&#13;
aan [vergunninghouder] een vergunning,&#13;
als bedoeld in artikel 8.4, eerste lid, van de Wet&#13;
milieubeheer, verleend voor een veehouderij,&#13;
gelegen op het perceel [locatie] te [plaats]. Dit&#13;
besluit is op 11 augustus 2005 ter inzage gelegd.&#13;
Tegen dit besluit hebben appellanten bij brief&#13;
van 19 september 2005, bij de Raad van State&#13;
ingekomen op 21 september 2005, beroep ingesteld.&#13;
Bij brief van 23 november 2005 heeft verweerder&#13;
een verweerschrift ingediend.De Afdeling&#13;
heeft de zaak ter zitting behandeld op 14 februari&#13;
2006, waar appellanten, vertegenwoordigd&#13;
door ir. Ph. Scheepers, medewerker van&#13;
de stichting “Stichting Gelderse Milieufederatie”,&#13;
en verweerder, vertegenwoordigd door&#13;
E. van den Akker en J.J. Bol, ambtenaren van&#13;
de gemeente, zijn verschenen. Voorts is als&#13;
partij gehoord vergunninghouder, in persoon&#13;
en bijgestaan door S. van Westreenen.&#13;
2. Overwegingen&#13;
2.1. Op 1 juli 2005 zijn de Wet uniforme&#13;
openbare voorbereidingsprocedure Awb en&#13;
de Aanpassingswet uniforme openbare voorbereidingsprocedure&#13;
Awb in werking getreden.&#13;
Uit het daarbij behorende overgangsrecht volgt&#13;
dat het recht zoals dat gold vóór de inwerkingtreding&#13;
van deze wetten, op dit geding&#13;
van toepassing blijft.&#13;
Op 1 december 2005 zijn de wet van 16 juli&#13;
2005, houdende wijziging van de Wet milieubeheer&#13;
en de Wet verontreiniging oppervlaktewateren&#13;
(Stb. 2005, 432), en het besluit van&#13;
8 oktober 2005, houdende wijziging van het&#13;
Inrichtingen- en vergunningenbesluit milieubeheer&#13;
(Stb. 2005, 527), in werking getreden.&#13;
Nu het bestreden besluit vóór 1 december&#13;
2005 is genomen, moet dit worden beoordeeld&#13;
aan de hand van het recht zoals dat gold&#13;
vóór de inwerkingtreding van deze wet en dit&#13;
besluit.&#13;
2.2. De bij het bestreden besluit krachtens de&#13;
Wet milieubeheer verleende revisievergunning&#13;
heeft betrekking op het houden van 150 stuks&#13;
rundvee, 1.474 mestvarkens, 20.000 opfokhennen,&#13;
19.995 legkippen en 2 paarden. Deze&#13;
dieren zullen worden gehuisvest in verschillende&#13;
stallen op het terrein van de inrichting,&#13;
waaronder enkele nieuwe (te bouwen) stallen.&#13;
2.3. Appellanten voeren aan dat verweerder&#13;
heeft miskend dat de inrichting valt onder de&#13;
werkingssfeer van de Richtlijn 96/61/EG van&#13;
de Raad van de Europese Unie van 24 september&#13;
1996 inzake de geïntegreerde preventie en&#13;
bestrijding van verontreiniging (hierna: de&#13;
Richtlijn). Onder verwijzing naar bijlage I,&#13;
onder 2, van de Richtlijn, betogen zij dat bij&#13;
de beantwoording van de vraag of de drempelwaarden&#13;
van bijlage I, onder 6.6, van de&#13;
Richtlijn worden overschreden, de aantallen&#13;
van de verschillende diersoorten die in de&#13;
inrichting mogen worden gehouden, respectievelijk&#13;
in totaal 39.995 stuks pluimvee en&#13;
1.474 mestvarkens, (procentueel) bij elkaar&#13;
moeten worden opgeteld.&#13;
2.4. Ingevolge artikel 1 van de Richtlijn, voor&#13;
zover hier van belang, heeft deze richtlijn de&#13;
geïntegreerde preventie en beperking van verontreiniging&#13;
door de in bijlage I genoemde&#13;
activiteiten ten doel.&#13;
In bijlage I, onder 2, van de Richtlijn wordt&#13;
gesteld:&#13;
“De hieronder genoemde drempelwaarden&#13;
hebben in het algemeen betrekking op de productiecapaciteit&#13;
of op het vermogen. Wanneer&#13;
een exploitant in dezelfde installatie of op&#13;
dezelfde plaats verscheidene activiteiten van&#13;
dezelfde rubriek verricht, worden de capaciteiten&#13;
van de activiteiten bij elkaar opgeteld”.&#13;
In deze bijlage worden onder 6.6 genoemd&#13;
installaties voor intensieve pluimvee- of varkenshouderij&#13;
met meer dan:&#13;
a) 40.000 plaatsen voor pluimvee;&#13;
b) 2.000 plaatsen voor mestvarkens (van meer&#13;
dan 30 kg); of&#13;
c) 750 plaatsen voor zeugen.&#13;
2.5. Uit het stelsel van de Richtlijn volgt dat&#13;
het houden van opfokhennen en legkippen&#13;
(pluimvee) enerzijds en het houden van mestvarkens&#13;
anderzijds te onderscheiden activiteiten&#13;
zijn die behoren tot respectievelijk de&#13;
categorie genoemd in bijlage I, onder 6.6, aanhef&#13;
en onder a, van de Richtlijn en de categorie&#13;
genoemd in bijlage I, onder 6.6, aanhef en&#13;
onder b, van de Richtlijn. Uit de bewoordingen&#13;
van bijlage I, onder 6.6, aanhef en onder a,&#13;
b en c, van de Richtlijn, onder meer uit het&#13;
gebruik van het woord “of”, volgt naar het&#13;
oordeel van de Afdeling verder dat, bij de&#13;
beoordeling van de vraag of de inrichting&#13;
onder de werkingssfeer van de Richtlijn valt,&#13;
de capaciteiten van deze activiteiten niet bij&#13;
elkaar dienen te worden opgeteld.&#13;
Nu in de inrichting in totaal 39.995 stuks&#13;
pluimvee en 1.474 mestvarkens mogen worden&#13;
gehouden, en met die activiteiten de drempelwaarden&#13;
voor pluimvee en voor mestvarkens&#13;
genoemd in bijlage I, onder 6.6, aanhef en&#13;
onder a en b, van de Richtlijn niet worden&#13;
overschreden, is verweerder er terecht vanuit&#13;
gegaan dat de inrichting niet valt onder de&#13;
werkingssfeer van de Richtlijn.&#13;
2.6. Het beroep is ongegrond.&#13;
2.7. Voor een proceskostenveroordeling bestaat&#13;
geen aanleiding.&#13;
3. Beslissing&#13;
De Afdeling bestuursrechtspraak van de Raad&#13;
van State&#13;
Recht doende in naam der Koningin:&#13;
verklaart het beroep ongegrond.&#13;
NOOT&#13;
In de hierboven opgenomen uitspraak is de&#13;
vraag aan de orde of Richtlijn 96/61/EG van&#13;
de Raad van de Europese Unie van 24 september&#13;
1996 inzake de geïntegreerde preventie&#13;
en bestrijding van verontreiniging (hierna:&#13;
“de richtlijn”) van toepassing is op een inrichting.&#13;
De richtlijn is van toepassing op installaties&#13;
voor intensieve pluimvee- of varkenshouderij&#13;
met meer dan: a) 40.000 plaatsen voor&#13;
pluimvee, b) 2.000 plaatsen voor mestvarkens&#13;
(van meer dan 30 kg) of 750 plaatsen voor&#13;
zeugen (artikel 1 juncto bijlage 1, onder 6.6&#13;
van de richtlijn). In casu betreft het een&#13;
inrichting voor het houden van 150 stuks&#13;
rundvee, 1.474 mestvarkens, 20.000 opfokhennen,&#13;
19.995 legkippen (derhalve in totaal&#13;
39.995 stuks pluimvee) en 2 paarden. Burgemeester&#13;
en wethouders hebben zich op het&#13;
standpunt gesteld dat de inrichting niet onder&#13;
de werkingssfeer van de richtlijn valt. De&#13;
exacte motivering van burgemeester en wethouders&#13;
blijkt niet uit de uitspraak, maar de&#13;
kern hiervan laat zich raden: de drempelwaarde&#13;
voor mestvarkens, noch de drempelwaarde&#13;
voor pluimvee wordt overschreden.&#13;
Appellanten denken hier anders over. Zij betogen&#13;
dat dieren waarvoor ingevolge de richtlijn&#13;
drempelwaarden gelden “(procentueel) bij elkaar&#13;
moeten worden opgeteld.” Zie ik het&#13;
goed, dan doelen zij hiermee op de berekeningswijze&#13;
zoals die is opgenomen in het rapport&#13;
Brussel in de stal (Van Hoof e.a., p. 16, te&#13;
downloaden op www.natuurenmilieu.nl). In&#13;
het rapport wordt de berekeningswijze als&#13;
volgt omschreven: “De meest voor de hand&#13;
liggende wijze van optelling van plaatsen van&#13;
de ene diersoort bij de andere is dan door ze te&#13;
relateren aan de entreevoorwaarde per dierplaats&#13;
en in percentages uit te drukken.” Dit&#13;
levert in dit geval de volgende rekensom op:&#13;
((1.474/2.000) x 100) + ((39.995/40.000) x 100)&#13;
= 173,5%. Indien de uitkomst – zoals in dit&#13;
geval – meer dan 100% is, zou de richtlijn&#13;
van toepassing zijn.&#13;
De juridische onderbouwing voor deze benadering&#13;
zou gelegen zijn in bijlage 1, onder 2,&#13;
van de richtlijn. Daar staat dat de drempelwaarden&#13;
in het algemeen betrekking hebben&#13;
op de productiecapaciteit of op het vermogen&#13;
en voorts dat wanneer een exploitant in&#13;
dezelfde installatie of op dezelfde plaats verscheidene&#13;
activiteiten van dezelfde rubriek&#13;
verricht, de capaciteiten van de activiteiten bij&#13;
elkaar op moeten worden geteld. Het is echter&#13;
onduidelijk wat met “rubriek” wordt bedoeld;&#13;
de hoofdcategorie (intensieve pluimvee- of varkenshouderij)&#13;
of de deelcategorie (bijvoorbeeld&#13;
pluimvee)? In het rapport Brussel in de stal&#13;
wordt zonder enige onderbouwing aangenomen&#13;
dat met rubriek gedoeld wordt op de hoofdcategorie.&#13;
Dat is evenwel allerminst zonneklaar.&#13;
Uit navraag bij de gemeente Barneveld is mij&#13;
gebleken dat appellanten zich, anders dan de&#13;
tekst van de uitspraak doet vermoeden, niet&#13;
alleen beroepen hebben op bijlage 1, onder 2,&#13;
van de richtlijn, maar ook op de doelstelling&#13;
van de richtlijn. De richtlijn heeft de geïntegreerde&#13;
preventie en beperking van verontreiniging&#13;
door de in bijlage 1 genoemde activiteiten&#13;
ten doel. Meer concreet is de richtlijn&#13;
gericht op het voorkomen en, wanneer dat niet&#13;
mogelijk is, beperken van emissies van activiteiten&#13;
in de lucht, water en bodem met inbegrip&#13;
van afvalstoffen om een hoog beschermingsniveau&#13;
voor het milieu in zijn geheel te&#13;
bereiken (artikel 1 van de richtlijn). Artikel 1&#13;
juncto bijlage 1, onder 6.6, van de richtlijn&#13;
zouden uitgelegd moeten worden in het licht&#13;
van deze doelstelling. Het zou in strijd met de&#13;
doelstelling zijn om de richtlijn niet toe te passen&#13;
op een intensieve veehouderij met een&#13;
omvang als de onderhavige. Appellanten stellen&#13;
dus dat de richtlijn op dit punt teleologisch&#13;
geïnterpreteerd moet worden.&#13;
De Afdeling omzeilt de vraag waar het woord&#13;
rubriek op ziet. Van belang acht zij slechts een&#13;
ander woord, namelijk het woord “of” in bijlage&#13;
1, onder 6.6, aanhef en onder a, b en c, van&#13;
de richtlijn. Daaruit blijkt dat niet mag worden&#13;
opgeteld, aldus de Afdeling. Burgemeester&#13;
en wethouders zijn er terecht vanuit gegaan dat&#13;
de inrichting niet valt onder de werkingssfeer&#13;
van de richtlijn.&#13;
De motivering van de Afdeling is summier. Ik&#13;
begrijp haar oordeel aldus dat aan bijlage 1,&#13;
onder 2 van de richtlijn pas betekenis toekomt&#13;
indien en voorzover de omschrijving van de&#13;
activiteiten daar ruimte voor laat. Uit het&#13;
woord “of” leidt de Afdeling af dat deze ruimte&#13;
in dit geval niet bestaat. Omdat de letterlijke&#13;
bewoordingen van bijlage 1, onder 6.6, aanhef&#13;
en onder a, b en c, van de richtlijn (voldoende)&#13;
duidelijk zijn, is voor een teleologische interpretatie&#13;
voorts geen plaats. Zo beschouwd is de uitspraak&#13;
volstrekt logisch. Wel is het natuurlijk&#13;
vreemd dat de richtlijn wel van toepassing is&#13;
op een inrichting voor het houden van 2.001&#13;
vleesvarkens (van meer dan 30 kg) en niet op&#13;
een inrichting voor het houden van 1.474&#13;
mestvarkens en 39.995 stuks pluimvee. Het is&#13;
evenwel niet aan de Afdeling om hier een&#13;
mouw aan te passen.&#13;
mr. P.P.A. Bodden</content><legacyfootnotes/><footnotes><footnote/></footnotes><auteurs/><published>2006-07-01 00:00:00</published><modified>2006-07-01 00:00:00</modified><editiondate>2006-07-01</editiondate><htmlpath>https://denhollander.info/artikel/4150</htmlpath></article>
</articles></edition>