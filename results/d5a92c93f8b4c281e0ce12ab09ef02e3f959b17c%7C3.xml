<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2012</searchword><id>9665</id><udhid>UDH:TvAR/9665</udhid><titel>Rechtspraak 5676. Peeters/Schroijen (TvAR 2012/5676)</titel><searchwords><searchword>TvAR 1/2012</searchword><searchword>TvAR 2012/5676</searchword><searchword>UDH:TvAR/9665</searchword></searchwords><attachments><attachment><name>TvAR2012_01_07_5676.pdf</name><extention>pdf</extention><url>https://denhollander.info/download/8423/ci</url></attachment></attachments><inleiding>Herziening pachtprijs van een perceel grond dat deels in ge­bruik is ten behoeve van melkvee en deels voor de teelt van asperges. &#13;
</inleiding><content>Het geding in eerste aanleg &#13;
De grondkamer Zuid heeft bij beschikking van 11 februari 2011, waarvan afschrift aan partijen is verzonden op 7 maart 2011, de pachtprijs in de tussen partijen bestaande pacht­overeenkomst met betrekking tot een perceel cultuurgrond, kadastraal bekend gemeente Weert, sectie Q, nr. 63, groot 5.45.50 ha, herzien en bepaald op € 4.278,- per jaar, ingaan­de 1 november 2009. &#13;
Voormelde beschikking is in fotokopie aan deze beschikking gehecht. Daarnaar wordt verwezen voor de procesgang in eerste aanleg en de bij de beschikking gegeven motivering. &#13;
Het geding in hoger beroep &#13;
Pachter is bij een op 4 april 2011 per faxbericht en op 5 april 2011 per post ter griffie ingekomen beroepschrift in beroep gekomen van voormelde beschikking, met verzoek met ver­nietiging van die beschikking datgene te doen wat de grond­kamer had behoren te doen, te weten: primair: de tegenpres­tatie te herzien en de pachtprijs te bepalen op € 2.930,- in totaal per jaar, ingaande 1 november 2009, subsidiair: de tegenprestatie te herzien en de pachtprijs te bepalen op € 3.508,- in totaal per jaar, ingaande 1 november 2009, en &#13;
meer subsidiair: de tegenprestatie te herzien en de pachtprijs te bepalen op een bedrag als door de Centrale Grondkamer in goede justitie te bepalen, zulks met veroordeling van ver­pachter in de kosten aan zijn zijde gemaakt betrekkelijk zo­wel de onderhavige procedure alsmede de procedure waar­van beroep. &#13;
Verpachter heeft hiertegen verweer gevoerd bij een op 3 mei 2011 per faxbericht en op 4 mei 2011 per post ter grif­fie ingekomen verweerschrift, met verzoek het beroep van pachter ongegrond te verklaren en daarmee de beschikking, waarvan beroep, te bevestigen en voor zover er al plaats is voor een kostenveroordeling, pachter te veroordelen in de kosten als zijnde de in beroep komende partij. &#13;
Pachter heeft bij een op 8 juli 2011 per faxbericht en op 11 juli 2011 per post ter griffie ingekomen brief nog een aan­tal producties overgelegd, zulks met het verzoek deze bij de oordeelsvorming te betrekken. &#13;
De grieven &#13;
Pachter heeft de navolgende grieven aangevoerd: &#13;
Grief I: &#13;
Ten onrechte heeft de grondkamer Zuid in haar beschikking van 7 maart 2011 overwogen: &#13;
In het spraakgebruik wordt onder “akkerbouw” ook vaak tuinbouwteelt begrepen. &#13;
Daarom neemt de grondkamer aan, dat waar de pachtka­mer van de rechtbank Roermond, sector kanton, in haar tus­senvonnis van 1 december 2009 er onder vaststaande feiten melding van maakt, dat zowel sprake is van veeteelt (melk­vee) als akkerbouw (aspergeteelt), de pachtkamer met aan­duiding “akkerbouw” niet beoogd heeft een kwalificatie aan het gebruik van het land te geven als bedoeld in het Pacht­prijzenbesluit 2007. De grondkamer neemt dan ook aan dat de pachtkamer gebruik van het land als tuinland in de zin van genoemd Besluit niet heeft uitgesloten. &#13;
Naar het oordeel van de grondkamer dient de in het dictum van het eindvonnis van de pachtkamer van 2 februari 2010 vermelde aanduiding van het land als “cultuurgrond” al­dus te worden opgevat, dat daaronder de bestemming tuin­land in de zin van het Pachtprijzenbesluit 2007 is begrepen en de kennelijke bedoeling van partijen waar het het gebruik van het land betreft dient te worden afgeleid uit het structu­reel feitelijk gebruik, temeer nu dit feitelijke gebruik van ge­noemde oppervlakte van 2.20.00 ha. land voor de teelt van asperges ten tijde van de procedure om vastlegging van de onderhavige pachtovereenkomst bij de verpachter bekend was en de verpachter zich in de onderhavige procedure om herziening van de pachtprijs op het standpunt stelt, dat hij recht heeft op een met die teelt corresponderende pachtprijs overeenkomstig de pachtnormen, die gelden voor tuinland. &#13;
Grief II: &#13;
Ten onrechte heeft de grondkamer Zuid in haar beschikking van 7 maart 2011 overwogen: &#13;
De grondkamer beantwoordt de vraag of het gedeelte van het verpachte land, dat wordt gebruikt voor de teelt van as­perges, moet worden gezien als tuinland in de zin van het Pachtprijzenbesluit 2007 bevestigend. Kenmerk van een tuinbouwteelt in bedoelde zin is, dat met een dergelijke teelt hogere opbrengsten kunnen worden verkregen dan met een akkerbouwmatige teelt bij gebruik als bouwland. &#13;
Grief III: &#13;
Ten onrechte heeft de grondkamer Zuid in haar beschikking van 7 maart 2011 overwogen: &#13;
Bij gebruik voor de teelt van asperges van land, dat daar­voor geschikt is, is dit stellig het geval, zoals onder meer blijkt uit de omstandigheid, dat voor dergelijk land door een koper, die van plan is asperges te gaan telen, een hoge­re prijs wordt betaald dan gebruikelijk is bij verkoop van bouw- en grasland, dat niet geschikt is voor de teelt van as­perges. &#13;
en &#13;
De grondkamer is (…) van oordeel dat, gelet op de koop­prijzen die elders in de provincie Limburg zijn betaald voor land, dat geschikt is voor de teelt van asperges, de vrije ver­keerswaarde van genoemd gedeelte van 2.20.00 ha. nader op een bedrag van € 57.500,- per ha. dient te worden ge­steld, zodat de pachtprijs voor dit gedeelte op € 1.150,- per ha. of € 2.530,- in totaal komt. &#13;
en &#13;
Voorts is de grondkamer na heroverweging van oordeel, dat de vrije verkeerswaarde van het overige land ( 3.25.50 ha.), gelet op de gebruiksmogelijkheden daarvan, nader op een bedrag van € 47.500,- per ha. dient te worden gesteld. &#13;
Grief IV: &#13;
Ten onrechte heeft de grondkamer Zuid in haar beschikking van 7 maart 2011 als volgende beschikt: &#13;
De tegenprestatie wordt herzien en de pachtprijs wordt be­paald op € 4.278,- per jaar, ingaande 1 november 2009. &#13;
Het onderzoek &#13;
De Centrale Grondkamer heeft op 13 juli 2011 ter plaat­se een onderzoek doen instellen, waarvan een rapport is op­gemaakt dat in afschrift aan deze beschikking is gehecht en waarvan de inhoud als hier ingelast moet worden be­schouwd. &#13;
Bij brief van de griffier van 5 augustus 2011 is een afschrift van dat rapport aan partijen gezonden met kennisgeving dat binnen veertien dagen eventuele bezwaren daartegen ken­baar gemaakt konden worden, dan wel een verzoek om een mondelinge behandeling kon worden gedaan, waarop bin­nen de gestelde termijn door pachter niet is gereageerd. &#13;
Verpachter heeft bij een op 5 oktober 2011 per faxbericht en op 6 oktober 2011 per post ter griffie ingekomen brief nog gereageerd op het deskundigenrapport, met verzoek: &#13;
a. Tenminste de vrije verkeerswaarde, als vastgesteld door Grondkamer Zuid, in aanmerking te nemen voor de bepaling van het maximum van de toelaatbare pachtprijs; &#13;
b. Additioneel aan 1. de door Staatssecretaris Bleker onderschreven bewegingsruimte voor de Grondkamer te benutten door toepassing van de redelijkheid en billijkheid zonder deze of gene partij onevenredig te benadelen c.q. te bevoordelen; &#13;
c. Aansluiting te zoeken en te vinden bij de praktijk; &#13;
d. De pachtprijs voor het in aanmerking te nemen “tuinland” met een oppervlakte van 2.20 ha., vast te stellen op € 1.500,- per ha. per jaar of zoveel als uw Centrale Grondkamer in redelijkheid, de omstandig­heden in aanmerking nemend, wenst vast te stellen. Verpachter kan de eerdere aanvaarding van de door de Grondkamer Zuid vastgestelde pachtprijs in deze niet tegen-geworpen worden. Niet aanvaarding door pachter geeft verpachter de mogelijkheid te opteren voor maximalisatie. &#13;
Beoordeling van het geschil in hoger beroep &#13;
1. In een procedure als de onderhavige dient de Centrale Grondkamer zich zelfstandig een oordeel te vormen. Dit onafhankelijk van eventuele eerdere beslissing van de grondkamer. &#13;
2. Deskundigen hebben in onderdeel 2 van “Bijzon­derheden” in hun rapport -onweersproken- vermeld hetgeen partijen tijdens de taxatie met betrekking tot de wijziging van het gebruik van het onderha­vige perceel door pachter hebben verklaard. De omstandigheid dat verpachter thans -naar zijn zeg­gen- overweegt om de naar zijn mening ongeoor­loofde gebruikssituatie ongedaan te (doen) maken, doet hieraan als zodanig niet af. &#13;
3. De Centrale Grondkamer kan de grondkamer volgen in haar overweging dat, waar de pachtkamer van de rechtbank Roermond, sector kanton, in haar tussenvonnis van 1 december 2009 er onder vast­staande feiten melding van maakt, dat zowel sprake is van veeteelt (melkvee) als akkerbouw (asperge­teelt), de pachtkamer met aanduiding “akkerbouw” niet beoogd heeft een kwalificatie aan het gebruik van het land te geven als bedoeld in het Pachtprij­zenbesluit 2007. De Centrale Grondkamer deelt de zienswijze van de grondkamer dat de pachtkamer het gebruik van het land als tuinland als bedoeld het Pachtprijzenbesluit 2007 niet heeft uitgesloten. In het licht hiervan kan de Centrale Grondkamer de grondkamer ook volgen in haar overweging dat de in het dictum van het eindvonnis van de pachtka­mer van 2 februari 2010 vermelde aanduiding van het land als “cultuurgrond” aldus dient te worden opgevat, dat daaronder de bestemming tuinland in de zin van het Pachtprijzenbesluit 2007 is begre­pen. &#13;
4. In onderdeel 3 van “Bijzonderheden” van hun rap­port hebben deskundigen vermeld dat in eerdere uitspraken van de Centrale Grondkamer de teelt van asperges is aangemerkt als grove tuinbouw, waarvoor toen, gelet op de toelichting bij het mi­nisterieel besluit van 29 september 1978, waarbij het Pachtnormenbesluit 1977 is gewijzigd, de pachtnormen voor bouwland zijn toegepast. &#13;
5. In onderdeel 4 van “Bijzonderheden” hebben des­kundigen voorts vermeld dat het Pachtnormenbesluit 1977 met ingang van 31 oktober 1995 is ingetrokken en noch het toen van kracht geworden Pachtnormen­besluit 1995 (hetwelk bij ministerieel besluit van 10 juli 2007 is ingetrokken), noch het thans vigerende Pachtprijzenbesluit 2007 -zowel wat de tekst van deze besluiten betreft als wat de toelichting daarop aangaat-aanwijzingen c.q. richtlijnen bevatten voor een andere waardering van voor de teelt van asperges in gebruik zijnde grond dan als tuinland. Deskundigen hebben daarom het litigieuze perceelsgedeelte als tuinland ge­waardeerd. De Centrale Grondkamer acht voormelde zienswijze van deskundigen juist en zal deze volgen. Dientengevolge treffen grief I en grief II geen doel. &#13;
6. Art. 1, achtste gedachtestreepje van het Pachtprijzen­besluit 2007 geeft als omschrijving van het begrip vrije verkeerswaarde: waarde van land in onverpachte staat die overeenstemt met de prijs bij voortgezet agrarisch gebruik, en die tot stand komt als redelijk handelende partijen op de markt tot koop en verkoop besluiten over te gaan, waarbij de investeringen van de pachter buiten beschouwing worden gelaten.In het licht van deze begripsomschrijving ligt het in de rede om -in overeenstemming met de handelwijze van des­kundigen- bij de taxatie van de vrije verkeerswaarde van een perceel tuinland zoals het onderhavige mede acht te slaan op en aansluiting te zoeken bij transac­ties van vergelijkbare gronden in de desbetreffende regio. Daaraan doet niet af de omstandigheid dat het Pachtprijzenbesluit 2007 c.a., zoals nadien gewijzigd, een regionale indeling van pachtprijs-gebieden voor tuinland in twee regio’s kent, te weten regionr. 1 Westelijk Holland en regionr. 2 Rest van Nederland. Dit te meer niet omdat blijkens de bijbehorende Nota van Toelichting de reden van de samenvoeging van Zuidwest Brabant en het Zuidelijk veehouderijgebied met de Rest van Nederland -zulks in afwijking van het Pachtnormenbesluit 1995, zoals nadien gewijzigd- is de noodzaak om over voldoende gegevens te beschik­ken om op statistisch betrouwbare wijze de pachtprijs vast te stellen (Staatsblad 2007, 306, blz. 22). &#13;
7. De beschrijving van de bodem in het deskundigenrap­port heeft kennelijk betrekking op het gehele perceel en niet enkel op het gedeelte daarvan dat voor de teelt van asperges in gebruik is. Hieruit leidt de Centrale Grondkamer af dat de opbouw van de bodem varieert en niet uniform is. Met betrekking tot het diepploegen bij de aanleg van het aspergeveld hebben deskundigen in hun rapport enkel de kennelijk tijdens de taxatie niet weersproken mededeling ter zake van pachter vermeld. Een en ander brengt mede dat de Centrale Grondkamer de door verpachter in dit verband gecon­stateerde tegenstrijdigheid niet vermag in te zien. &#13;
8. De twee eerst in dit stadium van de procedure door verpachter overgelegde transacties geven de Centrale Grondkamer geen aanleiding om af te wijken van de taxatie van de vrije verkeerswaarde van het onderha­vige perceel per 1 november 2009 door deskundigen. Dit mede gelet op het relatief grote aantal -als zodanig niet weersproken of anderszins bestreden- transacties welke mede aan hun taxatie ten grondslag ligt. &#13;
9. Blijkens de stukken zijn beide partijen bij brief van 1 juli 2011 door de griffie in kennis gesteld van voormelde taxatie. In genoemde brief is vermeld dat deskundigen op het aangegeven tijdstip ten huize van pachter aanwezig zullen zijn en dat het gewenst is dat verpachter daar tevens aanwezig is. Verpachter heeft zich kennelijk om hem moverende redenen niet ten huize van pachter willen vervoe­gen. In de omstandigheid dat verpachter hierdoor enige tijd buiten heeft staan wachten voordat deskundigen en pachter naar buiten kwamen, ziet de Centrale Grondkamer geen concrete aankno­pingspunten om te twijfelen aan de onpartijdigheid van deskundigen of de juistheid van hun rapport. Overigens heeft blijkens het deskundigenrapport de bezichtiging van de situatie ter plaatse door deskundigen plaatsgevonden in aanwezigheid van beide partijen. In het deskundigenrapport is voorts geen melding gemaakt van het eerst thans door verpachter geuite ongenoegen over de wijze van benadering van hem door deskundigen. &#13;
10. De Centrale Grondkamer heeft ook overigens geen onjuistheden in het rapport van deskundigen aange­troffen en zal dit volgen. &#13;
11. In deze procedure is geen plaats voor een kosten­veroordeling zoals door beide partijen voorwaarde­lijk is gevraagd. &#13;
Slotsom &#13;
De beschikking, waarvan beroep, kan niet in stand blijven. &#13;
Beslissing &#13;
De Centrale Grondkamer, beschikkende in hoger beroep: &#13;
Vernietigt de beschikking, waarvan beroep, en opnieuw be­schikkende: &#13;
Herziet de pachtprijs in de onderhavige pachtovereenkomst en bepaalt deze op € 3.620,00 in totaal per jaar, ingaande 1 november 2009, zulks met vermelding van het navolgende. &#13;
Indien de pachter geen pachtersomslag is verschuldigd inge­volge art. 116, onderdeel b, van de Waterschapswet, kan de pachtprijs worden vermeerderd met maximaal 50% van de waterschaps-lasten zoals die in het betrokken jaar zijn vast­gesteld. &#13;
Indien op het verpachte land een ruilverkavelingsrente dan wel een landinrichtingsrente rust, kan door de verpachter 50% van de ruilverkavelingsrente dan wel landinrichtings­rente aan de pachter doorberekend worden met een maxi­mum van € 25,00 per ha per jaar. &#13;
Indien de geldelijke lasten welke de verpachter door pu­bliekrechtelijke lichamen zijn opgelegd, worden verhoogd in verband met door deze lichamen uit te voeren onder­houdswerkzaamheden, die vóórdien ten laste kwamen van de pachter, kan de verpachter ten hoogste het bedrag van de aan die werkzaamheden verbonden kosten aan de pachters doorberekenen. &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen en Th.C.M. Wil­lemse en de deskundige leden mr. ing. J.A. Jansens van Gellicum en ir. H.B.M. Duenk</auteurs><published>2012-01-01 00:00:00</published><modified>2012-01-01 00:00:00</modified><editiondate>2012-01-01</editiondate><htmlpath>https://denhollander.info/artikel/9665</htmlpath></article>
</articles></edition>