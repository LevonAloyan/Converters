<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2012</searchword><id>9707</id><udhid>UDH:TvAR/9707</udhid><titel>Actualiteiten waterrecht: de betekenis van de programmati­sche aanpak voor de landbouw</titel><searchwords><searchword>TvAR 2/2012</searchword><searchword>UDH:TvAR/9707</searchword></searchwords><attachments><attachment><name>TvAR2012_02_03_Actualiteiten.pdf</name><extention>pdf</extention><url>https://denhollander.info/download/8434/ci</url></attachment></attachments><inleiding>1. Inleiding&#13;
De landbouw is als geen ander bekend met een programma­tische aanpak om milieuproblemen te lijf te gaan. De Ni­traatactieprogramma’s op grond van de Europese Nitraat­richtlijn zullen een ieder wel bekend zijn. Waarom dan de programmatische aanpak als onderwerp voor een bijdrage over actualiteiten in het agrarisch recht? De reden is dat met de in voorbereiding zijnde Omgevingswet de programma­tische aanpak een belangrijk instrument wordt in het gehe­le omgevingsbeleid. Deze bijdrage richt zich in het bijzon­der op de programmatische aanpak in het waterbeheer en het belang van deze aanpak voor de landbouw. Uit de ervarin­gen binnen het waterbeheer kunnen belangrijke lijnen voor de toekomst worden uitgezet. In deze bijdrage wordt nader ingegaan op de achtergrond, doelstelling, karakteristieken, voordelen en risico’s van de programmatische aanpak, in het bijzonder waar dit betrekking heeft op de landbouw.&#13;
</inleiding><content>2. Doelstellingen van het Europese waterrecht&#13;
De programmatische aanpak in het waterbeheer is er op ge­richt om binnen een bepaalde termijn te zorgen dat alle wa­teren binnen de Europese Unie aan de doelstellingen vol­doen. De doelstellingen zijn in het bijzonder neergelegd in de Kaderrichtlijn water (hierna: KRW),1 met dochterricht­lijnen,2 de Richtlijn overstromingsrisicobeheer,3 de Nitraat­richtlijn,4 en de Richtlijn stedelijk afvalwater.5 Die doelstel­lingen zijn ook bijzonder ruim. Voor de KRW betreft het in zeer algemene bewoordingen het beschermen van aquati­sche ecosystemen, het bevorderen van een duurzaam wa­tergebruik, het verminderen van lozingen en grondwa­terverontreiniging, het afzwakken van de gevolgen van overstromingen en perioden van droogte en het bijdra­gen aan de beschikbaarheid van voldoende oppervlaktewa­ter en grondwater van goede kwaliteit voor een duurzaam, evenwichtig en billijk gebruik van water (art.1 KRW). Deze doelstelling wordt verder uitgewerkt in art. 4 van de KRW, waarin de milieudoelstellingen zijn neergelegd en die er op neerkomen dat alle wateren in 2015 ‘in een goede toe­stand’ moeten zijn. Die goede toestand houdt in dat zowel de chemische als de ecologische toestand goed zijn en dat de kwantitatieve toestand van het grondwater goed is (hetgeen onder meer betekent dat er niet meer grondwater mag wor­den onttrokken dan er van nature wordt aangevuld). Voor de landbouw is van belang dat de goede ecologische toe­stand ook de verontreiniging met meststoffen en een belang­rijk deel van de bestrijdingsmiddelen betreft en niet alleen ziet op bijvoorbeeld de aanleg van natuurvriendelijke oevers en dergelijke. Op de lidstaten die een stroomgebied delen rust een gezamenlijke verantwoordelijk om de doelstellin­gen voor het gehele stroomgebied te bereiken. Het is Euro­peesrechtelijk niet relevant welk nationaal overheidsorgaan verantwoordelijk is voor welke maatregelen (rijk, provincie, gemeente of waterschap) en hoe de verantwoordelijkheden over de verschillende beleidsterreinen (water, milieu, natuur, ruimtelijke ordening, landbouw) zijn verdeeld. Het gaat er om dat aan het einde van de periode de doelstellingen zijn bereikt. De Kaderrichtlijn water kiest daarbij voor een ge­combineerde aanpak van het reguleren van emissies en het stellen van effectgerichte normen. Die gecombineerde aan­pak ziet zowel op verontreiniging door puntbronnen als door diffuse bronnen (art. 10 KRW), waarbij gebruik wordt ge­maakt van plannen en programma’s die de verschillende in­strumenten en maatregelen bevatten waarmee een lidstaat (of de gezamenlijke lidstaten als het gaat om een grensover­schrijdend stroomgebied) de doelstellingen denkt te gaan bereiken. Ook vraagt de KRW om een terugwinning van de kosten van geleverde waterdiensten bij de sectoren land­bouw, industrie en huishoudens (art. 9 KRW). Deze kosten­terugwinning is bij lang niet alle lidstaten goed geregeld, terwijl dit het voornaamste instrument is om te zorgen voor een billijke verdeling van lusten en lasten die met het water­beheer gepaard gaan. Het voldoen aan de doelstellingen van het waterbeheer is gebaseerd op gedeelde verantwoordelijk­heden: tussen de verschillende lidstaten, tussen de verschil­lende betrokken overheden in een land, maar ook tussen pu­blieke en private actoren. &#13;
3. Relevantie voor de landbouw &#13;
De landbouw heeft op vele manieren te maken met de Euro­pese waterregelgeving.6 Voor de verbetering van de ecologi­sche toestand zullen maatregelen moeten worden genomen met betrekking tot het mestgebruik en het bestrijdingsmid­delengebruik. Dit gebeurt in Nederland zowel door generiek mest- en bestrijdingsmiddelenbeleid en in het bijzonder door middel van algemene regels, zoals het Besluit landbouw mi­lieubeheer, het Besluit lozen buiten inrichtingen, en de per 1 juli 2012 voorziene inwerkingtreding van het Besluit land­bouwactiviteiten, dat wordt opgenomen in het Activiteiten­besluit.7 Ook het Lozingenbesluit open teelt en veehouderij en het Besluit glastuinbouw zijn oude bekenden in het agra­risch milieurecht. De verbetering van de ecologische toe­stand kan ook vragen om de herinrichting van waterlopen zoals beekherstel of de aanleg van natuurvriendelijke oe­vers.8 Ook het peilbeheer is een belangrijk instrument om de ecologische toestand te verbeteren. Dat is om meerdere re­denen het geval. Het gedurende decennia (eeuwen) verlagen van het waterpeil in bijvoorbeeld veenweidegebieden om de natuurlijke maaivelddaling te corrigeren zorgt voor steeds verdere bodemdaling, kan leiden tot verzilting en het afwen­telen van problemen naar naastgelegen watersystemen bin­nen een deelstroomgebied. Daarnaast is het peilbeheer van belang voor de verbetering van de ecologische toestand in combinatie met natuurbeheer. Een bekend voorbeeld is het peilbesluit dat is genomen voor het Rijnstrangengebied, dat als doel heeft de kwaliteit van de daar aanwezige rietmoe­rassen te verbeteren. Naast ecologische gevolgen leidt lang­durige peilverlaging ook tot vergroting van overstromingsri­sico’s omdat polders steeds dieper worden. Het spreekt voor zich dat veranderingen in het peilbeheer grote gevolgen voor de landbouw kunnen hebben. &#13;
Om overstromingsrisico’s te verminderen zijn klassieke in­strumenten het aanleggen, beheren en verbeteringen van technische werken als dijken en het reguleren van landge­bruik in de beschermingszones hiervan. Tegenwoordig wor­den echter ook alternatieven gezocht voor het steeds verder verhogen van de dijken en het bouwen van gemalen. Geko­zen is voor een gecombineerde benadering van dijkverbe­tering en het creëren van meer ruimte voor water. Dat kan door de aanleg van een bypass (bekende voorbeeld zijn de Noordwaard en de plannen voor de bypass bij Kampen), door verlaging van het winterbed van rivieren, door afgra­ven van uiterwaarden, door het verwijderen van beplanting in uiterwaarden, door de aanleg van bergingsgebieden en door de aanleg van natuurlijke vriendelijke oevers en het la­ten hermeanderen van waterlopen. Omdat deze maatregelen beslag leggen op het ruimtegebruik en ze met name worden uitgevoerd in het landelijk gebied, hebben ze de grootste ge­volgen voor de landbouw. Voor de glastuinbouwgebieden is de gewijzigde verantwoordelijkheidsverdeling voor overtol­lig hemelwater in bebouwd gebied van groot belang. In ge­bieden met intensieve glastuinbouw is het in de eerste plaats de eigenaar van een perceel die voor opvang van overtollig hemelwater moet zorgen. Kan dat niet van de eigenaar wor­den gevraagd dan dient de gemeente voor de opvang zorg te dragen. Pas in de laatste plaats ligt hier een taak voor het waterschap.9 &#13;
Door de verwachte klimaatverandering wordt ook de zoet­watervoorziening een toenemend punt van aandacht.10Er zullen immers niet alleen perioden met meer en hevige neer­slag optreden, ook zal Nederland moeten gaan wennen aan langduriger perioden van droogte, zoals ook in het voorjaar van 2011 het geval was. Ook hiervoor zijn verschillende in­strumenten beschikbaar. Beleidsmatig is het uitgangspunt dat water zolang mogelijk in het watersysteem wordt vast­gehouden. Dat vraagt om meer ruimte binnen het watersys­teem en hogere peilen. Een volgende stap is het zo lang en veel mogelijk bergen van overtollig water. Pas in laatste in­stantie mag water worden afgevoerd. Dat is een grote ver­andering: Nederland heeft lang overtollig water zo snel mo­gelijk afgevoerd, zodat kostbare landbouwgrond al vroeg in het jaar gebruikt kon worden. Daartoe werden beken ge­kanaliseerd, die nu weer terug moeten worden gebracht in ‘de oude staat’. In tijden van serieuze droogte kunnen door de waterbeheerders beregeningsverboden worden opgelegd en in het uiterste geval treedt de verdringingsreeks in wer­king, die een prioritering aangeeft in het watergebruik. Door de verdringingsreeks wettelijk te verankeren wordt op voor­hand duidelijk welke belangen de overheid zoveel mogelijk beschermt en welke maatregelen particulieren en bedrijven zelf moeten nemen. Omdat veel landbouwkundig gebruik zogeheten ‘laagwaardig’ gebruik betreft, dat onderaan de prioritering staat, is het belangrijk hiervoor zelf voorzorgs­maatregelen te nemen. Vanwege de wettelijke verankering van de verdringingsreeks wordt in beginsel geen schadever­goeding uitgekeerd. Binnen het Deltaprogramma Zoet wa­ter wordt nagedacht over verdergaande maatregelen om de zoetwatervoorraad op peil te houden.11 Daarbij wordt ge­dacht aan verhoging van het peil van het IJsselmeer, over al­ternatieve technische maatregelen, over voorschriften voor een zuiniger gebruik van water, maar ook over verdergaan­de beprijzing van zoet watergebruik, hetgeen verplicht is op grond van de Europese Kaderrichtlijn water. Nu het meeste zoetwatergebruik door de landbouw op dit moment nog gra­tis is, kan dit vergaande gevolgen hebben voor de landbouw. &#13;
Dit zijn slechts enkele voorbeelden van geldende wettelij­ke regelingen en maatregelen die al worden genomen of zijn voorgesteld om het waterbeheer in Nederland in overeen­stemming te brengen met Europese en nationale verplichtin­gen. Het belang voor de landbouw is groot, zowel vanwege de afhankelijkheid van goed waterbeheer voor de bedrijfs­voering als voor de consequenties die nieuw beleid met zich kan brengen.12 &#13;
4. Wat is de programmatische aanpak? De voordelen in theorie &#13;
Zoals gezegd gaat zowel het Europese als het nationale recht uit van een programmatische aanpak in het waterbe­heer. De programmatische aanpak in het omgevingsrecht is een instrument om een goed beschermingsniveau voor de fysieke leefomgeving te combineren met ruimte voor eco­nomische ontwikkelingen in een bepaald gebied. Dat kun­nen landbouw(ontwikkelings)gebieden, stedelijke gebieden of andere ontwikkelingsgebieden zijn, maar in het waterbe­heer is de gebiedsbegrenzing altijd gebaseerd op stroomge­bieden of een deel daarvan. Dat vloeit voort uit de Europese Kaderrichtlijn water en de Richtlijn overstromingsrisico­beheer. Nederland maakt deel uit van vier grensoverschrij­dende stroomgebieden: de Maas, De Rijn, de Schelde en de Eems. De nationale delen van deze stroomgebieden zijn ver­der opgedeeld in 9 deelstroomgebieden: Eems, Rijn-Noord, Rijn-West, Rijn-Midden, Rijn-Oost, Vechte, IJssselmeerzu­flusse, Schelde en Maas. Binnen deze gebieden moet op ba­sis van gedeelde verantwoordelijkheden worden gezorgd dat de doelstellingen worden bereikt. Daarbij laten de Eu­ropese waterrichtlijnen – als gevolg van het subsidiariteits­beginsel en vanwege de regionale fysisch-geografische ver­schillen binnen Europa – veel vrijheid aan de lidstaten. Deze verplichting is Nederland geïmplementeerd in de Waterwet en de Wet milieubeheer. &#13;
De essentie van de programmatische aanpak is het op een flexibele wijze realiseren van milieudoelstellingen. Daar­bij is het startpunt de vaststelling van de doelstellingen, die worden uitgewerkt in kwaliteitsnormen, ecologische nor­men en veiligheidsnormen en het eindpunt het voldoen aan deze normen. In plaats van te kiezen voor wat wel wordt ge­noemd een ‘directe koppeling’ van kwaliteitseisen aan in­dividuele vergunningverlening worden de doelstellingen en effectgerichte normen gekoppeld aan een programma van maatregelen. Dit programma moet zodanig zijn samenge­steld dat met het totaal aan maatregelen binnen een bepaal­de periode aan de doelstellingen wordt voldaan. Deze bena­dering biedt als voordeel dat gekozen kan worden voor een afgewogen pakket aan maatregelen, die in de tijd gefaseerd kunnen worden uitgevoerd. In beginsel voorkomt de bena­dering dat Nederland ‘op slot gaat’, zoals het gevolg was bij de directe koppeling van luchtkwaliteitseisen aan individue­le besluiten. Ook kan door de programmatische benadering worden voorkomen dat indien nog niet aan de normen wordt voldaan, de nadelige gevolgen van de noodzakelijke maatre­gelen eenzijdig bij een bepaalde sector of zelfs op individue­le vergunninghouders komen te liggen. &#13;
5. Hoe werkt de programmatische aan­pak in het waterbeheer? &#13;
Op grond van diverse waterrichtlijnen worden zowel door de Europese Unie als door de lidstaten waterkwaliteitsei­sen vastgesteld, die de kwalitatief geformuleerde doel­stelling ‘een goede toestand’ nader concretiseren.13 In Ne­derland zijn deze kwaliteitseisen geïmplementeerd in het Besluit kwaliteitseisen en monitoring water 2009. Aan deze kwaliteitseisen moeten de lidstaten binnen een bepaalde ter­mijn voldoen. Problemen kunnen echter ontstaan wanneer lidstaten van Europese of elkaars inspanningen afhankelijk zijn bij het bereiken van kwaliteitseisen. Dat kan zich voor­doen wanneer maatregelen nodig zijn op volledig geharmo­niseerde beleidsterreinen, zoals bij de toelating van dierge­neesmiddelen, veevoederadditieven, bestrijdingsmiddelen of andere stoffen,14 of als het bereiken van een goede wa­tertoestand afhankelijk is van te nemen maatregelen bene­denstrooms (bijvoorbeeld in verband met noodzakelijke vismigratie) of bovenstrooms (in verband met grensover­schrijdende waterverontreiniging).15 De programmatische aanpak is een cyclisch en adaptief proces. Eerst worden de doelen geformuleerd - vaak in algemene bewoordingen - en deze worden vervolgens in kwalitatieve milieukwaliteitsnor­men nader geconcretiseerd. Vervolgens wordt in kaart ge­bracht wat de feitelijke toestand van een watersysteem is en wordt geïnventariseerd welke invloeden van menselijke ac­tiviteiten er zijn op het watersysteem. Dit wordt beschreven in het stroomgebiedbeheerplan. Daarmee moet een volledig beeld bestaan van de actuele situatie en kan worden overge­gaan tot het maken van een maatregelenprogramma. Daarin wordt aangegeven met welke mix aan feitelijke en juridische maatregelen de overheid de doelen denkt te gaan bereiken.16 Hierbij moet een keuze worden gemaakt tussen generieke en specifieke maatregelen, de verschillende instrumenten die beschikbaar zijn op de diverse betrokken beleidsterreinen, de verdeling van maatregelen tussen de verschillende secto­ren (huishoudens, industrie, landbouw) en binnen deze sec­toren. Ook het nitraatactieprogramma is onderdeel van het maatregelenprogramma zoals dat moet worden vastgesteld op grond van de KRW.17 Een samenvatting van het maatre­gelenprogramma wordt opgenomen in de stroomgebiedbe­heerplannen. &#13;
Om te controleren of de verbetering van de toestand van het water daadwerkelijk plaatsvindt gelden er strenge monito­ringverplichtingen. Zo kan ook worden gemeten of de maat­regelen effect hebben en of er door nieuwe omstandighe­den wellicht andere of meer maatregelen nodig zijn. Indien niet aan de kwaliteitsnormen wordt voldaan verplicht art. 11 lid 5 KRW de oorzaken te onderzoeken, bestaande toestem­mingen te onderzoeken en zo nodig te herzien, de monito­ringsprogramma’s te toetsen en eventueel te herzien en ten­slotte om aanvullende maatregelen te treffen inclusief het vaststellen van strengere kwaliteitsnormen. Deze verplich­tingen gelden al vóór het aflopen van de termijnen die gel­den om de doelstellingen te halen. Dat was ook te verwach­ten want het Hof van Justitie had dit in de veroordeling van Nederland ook al uitgemaakt voor het regime van de Ni­traatrichtlijn. Het systeem is daarmee zowel gericht op flexi­biliteit als op het tijdig bereiken van de doelstellingen. Het stroomgebiedbeheerplan moet iedere zes jaar worden her­zien.18 Er wordt dan verslag gedaan van de afgelopen peri­ode, er wordt gemotiveerd waarom eventueel nog niet aan de verplichtingen wordt voldaan en nieuwe, andere of aan­vullende maatregelen kunnen er hun plaats in vinden. Indien nodig kan het plan ook tussentijds worden herzien. Ook een eventueel beroep op de uitzonderingsbepalingen uit art. 4 KRW, wordt in het stroomgebiedbeheerplan opgenomen en gemotiveerd. Het gaat daarbij om bijvoorbeeld het uitstellen van de termijn waarop aan de doelstellingen wordt voldaan (waar Nederland ruim gebruik van heeft gemaakt), de verla­ging van de doelstellingen, of het niet kunnen voldoen aan de doelstellingen omdat maatregelen worden getroffen die anderszins leiden tot een verbetering van het milieu. &#13;
6. Valkuilen en risico’s bij de toepassing van de programmatische aanpak &#13;
Hoe mooi de programmatische aanpak in theorie ook is, het is belangrijk om aandacht te schenken aan de valkuilen die er ontegenzeggelijk ook zijn. Rekening houden met en be­perken van de ‘zwakke plekken’ in het op zichzelf flexibele en werkbare systeem, verhoogt het succes van de program­matische aanpak en kan voorkomen dat teruggevallen moet worden op de klassieke koppeling tussen kwaliteitseisen en vergunningen.19 Uit de literatuur en de jurisprudentie kun­nen een aantal risicofactoren worden gedestilleerd. &#13;
De noodzaak van een goed verdelingsmechanisme &#13;
De programmatische aanpak is een instrument om de be­schikbare gebruiks- en vervuilingsruimte te verdelen 1) in de tijd; 2) over de verschillende sectoren; 3) binnen de ver­schillende sectoren en 4) door middel van verschillende in­strumenten. Een billijke verdeling gaat echter niet vanzelf. Daarvoor is een verdelingssystematiek noodzakelijk.20 In Nederland wordt watergebruiks- en watervervuilingsruim­te verdeeld door middel van de waterplannen op grond van de Waterwet. De waterplannen zijn vervolgens het toetsings­kader voor de vergunningverlening. Uit onderzoek blijkt dat de meeste waterplannen niet concreet genoeg zijn om ver­gunningen aan te toetsen, ze zijn meestal te abstract en glo­baal van aard. Naast de plannen geldt het wettelijk toetsings­kader uit art. 6.21 jo 2.1 Waterwet. Een vergunning moet worden geweigerd indien door verlening van de vergunnin­gen het bereiken van de doelstellingen van de Waterwet in gevaar kont. Het gaat dan om een drietal doelstellingen: het voorkomen en waar nodig beperkingen van overstromingen, wateroverlast en waterschaarste, in samenhang met de be­scherming en verbetering van de chemische en ecologische kwaliteit van watersystemen en de vervulling van maat­schappelijke functies van watersystemen, in sommige ge­vallen aangevuld met de bescherming van andere belangen in Exclusieve Economische Zone, voor zover andere wetge­ving daarin niet voorziet, en de bescherming van de doelma­tige werking van een zuiveringtechnisch werk (art. 6.11 Wa­terwet). &#13;
Deze doelstellingen zijn zeer ruim en kunnen zelfs tegen­gesteld zijn. Daarom is de ontwikkeling van een aanvullend toetsingskader in beleidsregels vaak noodzakelijk.21 &#13;
Voorts worden vergunningen verleend op basis van het ada­gium ‘wie het eerst komt, wie het eerst maalt’. Dat is een verdelingsmechanisme dat weinig flexibiliteit biedt, nau­welijks ruimte laat voor nieuwe innovatieve oplossingen en sterk gestoeld is op bescherming van bestaande rechten. In combinatie met het gegeven dat vergunningen in beginsel voor onbepaalde tijd worden verleend, moet worden gecon­cludeerd dat het verdelingsmechanisme in Nederland ver­betering behoeft om de programmatische aanpak goed te la­ten werken. &#13;
Ongelijke ideeën over belangrijke begrippen en verplichtingen &#13;
Voor een succesvolle aanpak van de programmatische aan­pak is het belangrijk dat de betrokken overheden uitgaan van dezelfde verplichtingen. Dat is helaas niet het geval, wat zeker binnen stroomgebieden een probleem kan zijn om­dat wateren nu eenmaal met elkaar in verbinding staan. Het risico bestaat dan dat problemen worden afgewenteld van het ene watersysteem naar het andere. Het blijkt dat niet al­leen tussen de verschillende lidstaten die een internatio­naal stroomgebied delen grote verschillen bestaan in de uit­leg van de diverse verplichtingen, zelfs binnen Nederland hanteren de diverse waterbeheerders verschillende uitgangs­punten.22 Belangrijke verschillen betreffen de juridische kwalificatie van de verplichtingen (resultaats- of inspan­ningsverplichtingen); de noodzakelijke vormgeving van de kwaliteitseisen (grenswaarden of richtwaarden); de bete­kenis van het vereiste dat er geen achteruitgang in de toe­stand van het water op mag treden;23 de wateren waarvoor de kwaliteitseisen gelden (aangewezen waterlichamen of alle wateren); de noodzaak om separaat beleid vast te stellen voor de niet aangewezen (kleinere) wateren die met name in het landelijk gebied liggen; en ten slotte de wijze waarop een koppeling moet worden gemaakt tussen kwaliteitseisen en vergunningverlening en het stellen van eventuele nadere eisen of maatwerkvoorschriften in het geval de vergunning is vervangen door algemene regels.24 &#13;
De beperkte mogelijkheden aanvullende eisen te stellen &#13;
In die gevallen waarin de vergunningplicht is vervangen door algemene regels, zijn er slechts beperkte mogelijkhe­den aanvullende/nadere eisen of maatwerkvoorschriften te stellen in het geval het water nog niet aan de geldende kwa­liteitsnormen voldoet. Alle algemene regels kennen deze mogelijkheid slechts voor een aantal specifieke, in de be­treffende algemene regeling opgenomen gevallen en daar­voor gelden ook strikte criteria. Om aan de doelstellingen en normen in alle wateren te kunnen voldoen zijn de mogelijk­heden nadere eisen of maatwerkvoorschriften te stellen, te beperkt.25 Dat heeft als gevolg dat de lasten van eventuele noodzakelijke aanvullende maatregelen eenzijdig bij enkele vergunninghouders komen te liggen. Ook de flexibiliteit om binnen het bestaande maatregelenprogramma de meest ef­fectieve maatregelen te nemen wordt daardoor verminderd. &#13;
Een vroegtijdig en te royaal beroep op de uitzonderingsbepalingen &#13;
Nederland heeft er voor gekozen om de verplichtingen uit de KRW zogeheten ‘haalbaar en betaalbaar’ om te zetten. Er is gekozen voor een pragmatische implementatie. Dat be­tekent concreet dat Nederland vanaf het eerste begin een al een bijna volledig beroep doet op de beschikbare uitzonde­ringsbepalingen. Zo zijn de termijnen om de doelen te reali­seren direct uitgesteld tot 2027 (tweemaal de toegestane ver­lenging), zijn bijna alle wateren aangewezen als kunstmatig of sterk veranderd waterlichaam en wordt een groot beroep gedaan op het begrip ‘onevenredige kosten’ van maatrege­len, zoals dat is opgenomen in de uitzonderingsbepalingen. Dat is een risicovolle onderneming. Bij het gebruik van uit­zonderingen dient extra monitoring plaats te vinden en moet voor ieder waterlichaam een aparte motivering worden op­genomen in het stroomgebiedplan waarom de doelen niet op tijd kunnen worden gehaald. Het direct volledig benut­ten van de uitzonderingsmogelijkheden die de richtlijn biedt is eveneens risicovol omdat er dan geen ruimte meer over is als de effecten van voorgenomen maatregelen tegen blijken te vallen, indien onvoldoende maatregelen worden genomen of – zoals nu het geval is – maatregelen worden geschrapt of beperkt vanwege bezuinigingen.26 Vanwege de sterke relatie tussen water en natuur noodzaken de bezuinigingen op het natuurbeheer ook tot aanpassing van de waterplannen. Zo­wel het Rijk als de waterschappen passen op dit moment de maatregelenprogramma’s aan vanwege de bezuinigingen. &#13;
Risico’s &#13;
Zonder al te somber willen zijn, moet op deze plaats toch ook gewezen worden op een aantal risico’s die ontstaan als de programmatische niet goed of niet volledig wordt uit­gevoerd. De programmatische aanpak lijkt makkelijk en flexibel, maar is in essentie een uitgebalanceerd pakket aan maatregelen dat alleen bij volledige en juiste uitvoering tot het bereiken van de doelstellingen leidt. Omdat het groten­deels gaat om Europese verplichtingen en de Kaderricht­lijn water en de overige waterrichtlijnen het bereiken van de doelstellingen voorop stellen, kan er niet zomaar een do­minosteentje uit het bouwwerk worden gehaald en dient het maatregelenpakket voldoende robuust te zijn om eventue­le tegenvallers op te vangen. Maatregelen (inclusief de kos­tenterugwinning) niet, verkeerd of slechts ten dele uitvoe­ren, brengt dan ook het hele bouwwerk in gevaar. Wanneer voorzien wordt dat het huidige maatregelenprogramma moet worden aangepast of aangescherpt dan zijn daarvoor ver­schillende mogelijkheden. Wanneer we kijken naar het ter­rein dat van belang is voor de landbouw dan kunnen de vol­gende maatregelen noodzakelijk zijn: aanscherping mest- en bestrijdingsmiddelenbeleid; verruimen van de mogelijkhe­den nadere eisen en/of maatwerkvoorschriften te stellen in algemene regels; gebruik maken van de mogelijkheden die de keur biedt om ecologische beschermingszones naast wa­tergangen te reguleren, zodat de waterbeheerder niet meer afhankelijk is van vrijwillige medewerking, het betalen van schadevergoedingen of de noodzaak gemeente of provincie te vragen de gronden via het ruimtelijk spoor of via onteige­ning beschikbaar te krijgen;27 aanpassen huidige peilbeheer aan eisen van ecologie en waterveiligheid;28 uitbreiden van het toepassingsbereik van de watertoets naar aspecten van waterkwaliteit; en ten slotte een herbezinning op de huidige wijze van kostenterugwinning voor waterdiensten (peilbe­heer, zoetwatervoorziening). Stuk voor stuk maatregelen die van grote invloed op de bedrijfsvoering van de landbouw zullen zijn en die zoveel mogelijk moeten worden voorko­men door nu en op tijd de huidige voorziene maatregelen te treffen. &#13;
Nederland weet uit ervaringen met de Nitraatrichtlijn, maar ook uit ervaringen op andere terreinen van het omgevings­recht, dat wanneer het Hof van Justitie van oordeel is dat Nederland niet aan zijn verplichtingen voldoet er een ver­oordeling volgt. Als dat eenmaal is gebeurd, dan is er geen ruimte meer voor een ‘eigen’ Nederlandse aanpak, en krij­gen we een onterecht en te groot beroep op uitzonderingsbe­palingen en flexibiliteit als een boemerang terug in de vorm van harde verplichtingen, beperkingen van uitzonderingen en derogaties en eventuele boetes die de kosten van de nu voorziene maatregelen verre kunnen overstijgen. &#13;
7. Conclusie: omgaan met onzeker-heden en de weg naar de toekomst &#13;
Een van de voordelen van de programmatische aanpak is dat deze flexibiliteit biedt en adaptief is. Adaptief betekent dat omgegaan kan worden met veranderende omstandigheden. &#13;
Zeker in het waterbeheer, waar de gevolgen van klimaatver­andering een grote impact kunnen hebben, moet ook worden gehandeld terwijl er nog veel onzekerheden zijn en zullen blijven.29 Het is niet zeker of, waar en wanneer er droog­te zal zijn en of, waar en wanneer heftige regenbuien op zullen treden. Onzeker is ook of de voorgenomen ecologi­sche maatregelen het gewenste effect zullen hebben, terwijl het lang zal duren eer sommige maatregelen effect zullen hebben. Dat laatste zien we nu bijvoorbeeld al bij histori­sche verontreinigingen van grond- en oppervlaktewater door overmatig mest- en bestrijdingsmiddelengebruik in het ver­leden. Zeker bij maatregelen die de ecologische kwaliteit betreffen gaat het om nieuwe uitdagingen en nieuwe oplos­singen waarvan de effecten niet gegarandeerd zijn. Dat bete­kent dat draagvlak gevonden moet worden voor maatregelen waarbij lang niet iedereen overtuigd is van het nut of de bil­lijkheid, terwijl geen maatregelen nemen ook geen optie is. Ook is niet altijd duidelijk of de voorgestelde maatregelen wel de oplossing van de grootste problemen betreffen, wat natuurlijk wel noodzakelijk is en ook voortvloeit uit de pro­grammatische aanpak zoals de KRW die voorstelt. Ten slot­te is het zeer de vraag of de kosten van de maatregelen wel evenredig en billijk over de diverse veroorzakers zijn ver­deeld. Dit alles vraagt veel van de betrokken overheden en groepen in de samenleving die door de maatregelen worden geraakt. Een gevoel van gedeelde verantwoordelijkheid is daarbij noodzakelijk, evenals het betrekken van alle partijen bij de voorbereiding en uitvoering van de maatregelenpro­gramma’s. Het is de enige manier om de programmatische aanpak succesvol te laten zijn. &#13;
&#13;
&#13;
&#13;
&#13;
</content><legacyfootnotes>* Marleen van Rijswick is hoogleraar Europees en nationaal waterrecht aan de Universiteit Utrecht.&#13;
1. Richtlijn 2000/60 van het Europees Parlement en de Raad van 23 oktober 2000 tot vaststelling van een kader voor communautaire maatregelen betreffende het waterbeleid, Pb. 2000 L327/1.&#13;
2. Richtlijn 2006/118/EG, van het Europees Parlement en de Raad van 12 december 2006, betreffende de bescherming van het grondwater tegen verontreiniging en achteruitgang van de toestand en Richtlijn 2008/105/EG, van het Euro­pees Parlement en de Raad van 16 december 2008 inzake milieukwaliteitsnormen op het gebied van het waterbeleid tot wijziging en vervolgens intrekking van de Richtlijnen 82/176/EEG, 83/513/EEG, 84/156/EEG, 84/491/EEG, 86/280/EEG van de Raad, en tot wijziging van de Richtlijn 2000/60/EG.&#13;
3. Richtlijn 2007/60/EG van het Europees Parlement en de Raad van 23 oktober 2007 over de beoordeling en beheer van overstromingsrisico’s, PbEG 2007, L288/27.&#13;
4. Richtlijn 91/676 van de Raad van 12 december 1991 in­zake de bescherming van water tegen verontreiniging door nitraten uit agrarische bronnen, PbEG 1991, L375/1.&#13;
5. Richtlijn 91/271 van de Raad van 21 mei 1991 inzake de behandeling van stedelijk afvalwater, PbEG, L135/40.&#13;
6. Zie uitvoeriger H.J.M. Havekes en H.F.M.W. van Rijswick, Waterrecht in Nederland, Kluwer 2010. &#13;
7. A.P.W. Duijkersloot, A.A.J. de Gier, F.A.G. Groothuijse, H.F.M.W. van Rijswick en R. Uylenburg. ‘Algemeen gere­geld, goed geregeld? Een analyse van onderzoeken naar de werking van algemene regels in het licht van de doelstel­lingen voor de vernieuwing van het omgevingsrecht’, M en R, 2011/9, p. 576-585. &#13;
8. A.M. Keessen, J.J.H. van Kempen en H.F.M.W. van Rijswick, Verantwoordelijkheden van en risico’s voor waterschap Vallei en Eem bij de implementatie van de Kaderrichtlijn Water, in het bijzonder met betrekking tot de aanleg van ecologische verbindingszones en de bestrij­ding van diffuse bronnen van verontreiniging, Advies in opdracht van Waterschap Vallei en Eem, 2010, www. centrumvooromgevingsrecht.nl. &#13;
9. H.K. Gilissen, H.F.M.W. van Rijswick, A.A.J. de Gier, De kwantitatieve wateropgave in sterk verharde gebieden, Centrum voor Omgevingsrecht en -beleid, Universiteit Utrecht, Utrecht, 2010, ISBN 978-90-78325-17-8, 55 pp. www.centrumvooromgevingsrecht.nl. &#13;
10. A.M. Keessen en H.F.M.W. van Rijswick, Klimaatverande­ring en de bescherming van schaars water: regulering van watergebruik bij watertekorten in het Europese en Neder­landse waterrecht, in: N. Teesing, Juridische aspecten van klimaatverandering, Vereniging voor milieurecht, 2009/1, BJU 2009, p. 79-96. &#13;
11. Rijswick, H.F.M.W. van, en J. Robbe, Juridische in­strumenten voor de zoetwatervoorziening, onderzoek in opdracht van Rijkswaterstaat/Waterdienst ten behoeve van het Deltaprogramma zoet water, september 2011, www. centrumvooromgevingsrecht.nl. &#13;
12. A.A.H. Smit, C. Dieperink, P. Driessen en H.F.M.W. van Rijswick, Een onmogelijke opgave? Een onderzoek naar de wijze waarop waterschappen invulling geven aan de wateropgaven en de spanningen die zich daarbij voordoen, Kaderrichtlijn water en Natura 2000, Universiteit Utrecht, onderzoeksrapport, oktober 2008. www.centrumvooromge­vingsrecht.nl. &#13;
13. Zie C. Backes, A.M. Keessen en H.F.M.W. van Rijswick, ‘Europese kwaliteitseisen, De betekenis van kwaliteit­seisen, instandhoudingsdoelstellingen en emissiepla­fonds voor de bescherming van milieu, water en natuur, Universiteit Utrecht 2011; H. Woldendorp, Regulering van de waterkwaliteit: sluitstuk van de implementatie van de Kaderrichtlijn water (2)’, BR. 2010/64 en H.F.M.W. van Rijswick, ‘De betekenis en vormgeving van waterkwali­teitseisen’, M en R 2007, p. 394-406. &#13;
14. A.M. Keessen, A.A. Freriks en H.F.M.W. van Rijswick, ‘The Clash of the Titans: The Relation between the Euro­pean Water and Medicines Legislation’, CMLRev (5) 2010, pp. 1429-1454. &#13;
15. H.F.M.W. van Rijswick, H.K. Gilissen, J.J.H. van Kempen, ‘The need for international and regional transboundary cooperation in European river basin management as a result of new approaches in EC water law’, ERA Forum, Volume 11, Number 1, 2010, p. 129-157; A.M. Kees­sen, J.J.H. van Kempen and H.F.M.W. van Rijswick, Transboundary river basin management in Europe, Legal Instruments to comply with European water management obligations in case of transboundary water pollution and floods, Utrecht Law Review, 2008, p. 35-56; E. Hey en H.F.M.W. van Rijswick, ‘Transnational watermanage­ment’, in: Oswald Jansen and Bettina Schöndorf-Haubold (eds.), The European Composite Administration, Inter­sentia, 2011, p. 227-249 en C. Backes, A.M. Keessen en H.F.M.W. van Rijswick, Europese kwaliteitseisen, De be­tekenis van kwaliteitseisen, instandhoudingsdoelstellingen en emissieplafonds voor de bescherming van milieu, water en natuur, Eindrapport, www.centrumvooromgevingsrecht. nl, 2011. &#13;
16. Art. 11 KRW. &#13;
17. A.M. Keessen, H. Runhaar, H.F.M.W. van Rijswick, O. Schouwmans, P.J.J. Driessen, O. Oenema en K. Zwart, Gebiedsgerichte uitwerking Nitraatrichtijn: Mogelijkheden en beperkingen, Alterra-rapport 2062, 2010. Advies in op­dracht van het Ministerie van LNV. Beschikbaar via www. alterra.wur.nl. &#13;
18. Art. 13 KRW. &#13;
19. Deze koppeling moet op grond van de Gevaarlijke stoffen Richtlijn (Richtlijn 2006/11/EG) en jurisprudentie van het Hof worden gemaakt, zie: HvJ EG 11 november 1999, C-184/97 (Duitsland), r.o. 57. &#13;
20. H.F.M.W van Rijswick, De verdeling van schaarse water­rechten, in: F.J. van Ommeren, W. den Ouden en C.J. Wolswinkel (eds.), Schaarse publieke rechten, Boom Juridische Uitgevers, Den Haag 2011 en H.F.M.W. van Rijswick, Bewegend water, over de verdeling van water­rechten en waterplichten binnen stroomgebieden, (oratie Utrecht), Groningen: European Law Publishing 2008. &#13;
21. Bijvoorbeeld door gebruik te maken van de CIW-nota, Emissie-immissie. Priotering van bronnen en de immissietoets, juni 2000 of Toetsingskader waterkwaliteit in de waterwetvergunning na implementatie van de KRW (leidraad voor de waterschappen) (zie www.helpdeskwater. nl). &#13;
22. Zie voor de verschillen tussen de lidstaten: A.M. Keessen, J. van Kempen, H. van Rijswick, J. Robbe and C. Backes, ‘European River Basin Districts: Are They Swimming in the Same Implementation Pool?’, Journal of Environmen­tal Law (22) 2010 (2), p. 197-222 en voor de verschillen binnen Nederland: W.M.Janse, De verdeling van schaarse waterrechten, Een nader onderzoek naar de verdeling van schaarse waterrechten op grond van de waterplannen en het systeem van vergunningverlening, Universiteit Utrecht, augustus 2011. Het onderzoek wordt uitgegeven door het Kennispunt van de Universiteit Utrecht. Het onderzoek vloeit voort uit vragen die rezen tijdens de expertmee­ting die werd gehouden na afronding van het onderzoek Europese kwaliteitseisen, De betekenis van kwaliteitseisen, instandhoudingsdoelstellingen en emissieplafonds voor de bescherming van milieu, water en natuur, Eindrapport, www.centrumvooromgevingsrecht.nl, 2011. &#13;
23. ABRvS 13 april 2011, M en R 2011/165, m.nt. HvR en Rechtbank Maastricht 13 juli 2011, LJN BR1582, M en R 2011/170, m.nt. HvR. &#13;
24. Zie voor voorbeelden uit de jurisprudentie: ABRvS 13 april 2011, M en R 2011/165, m.nt. HvR en Rechtbank Maastricht 13 juli 2011, LJN BR1582, M en R 2011/170, m.nt. HvR, zie uitvoeriger: H. van Rijswick, Asterix of Ide(e)-fix(e) in Limburg, in: A.A.J. de Gier, G.J.T.M. Jur­gens, H.F.M.W. van Rijswick, J. Robbe en B.J. Schueler, Goed verdedigbaar, Vernieuwing van bestuursrecht en omgevingsrecht, Kluwer, 2011, p. 455-467. &#13;
25. A.P.W. Duijkersloot, A.A.J. de Gier, F.A.G. Groothuijse, H.F.M.W. van Rijswick en R. Uylenburg. Algemeen gere­geld, goed geregeld? Een analyse van onderzoeken naar de werking van algemene regels in het licht van de doelstel­lingen voor de vernieuwing van het omgevingsrecht, M en R, 2011/9, p. 576-585. &#13;
26. H.F.M.W. van Rijswick en A.M. Keessen, De realisatie van de ecologische doelen van de KRW bij veranderde prioriteitsstelling en financiering, advies voor waterschap Vallei en Eem, 2011. &#13;
27. A.M. Keessen, J.J.H. van Kempen en H.F.M.W. van Rijswick, Verantwoordelijkheden van en risico’s voor waterschap Vallei en Eem bij de implementatie van de Kaderrichtlijn Water, in het bijzonder met betrekking tot de aanleg van ecologische verbindingszones en de bestrij­ding van diffuse bronnen van verontreiniging, Advies in opdracht van Waterschap Vallei en Eem, 2010, www. centrumvooromgevingsrecht.nl. &#13;
28. B.J. Schueler, H.F.M.W. van Rijswick, A.A.J. de Gier, P.P.J. Driessen, S.V. Meijerink, W.D. Pot, M.A. Reuding, J. Tennekes, C.J.A.M. Termeer, Beleids- en rechtsweten­schappelijke aspecten van klimaatadaptatie, Den Haag/ Bilthoven: Planbureau voor de leefomgeving, 2011, KvK rapportnr. KvK 040/2011, ISBN/EAN 978-94-9007-045-8. &#13;
29. G.T. Raadgever, A.A.H. Smit, C. Dieperink, P.P.J. Driessen en H.F.M.W. van Rijswick, Omgaan met onzekerheden bij de regionale implementatie van de Kaderrichtlijn Water, onderzoeksrapport Aquaterra Nederland, Leven met Water projectnr. 1027, Centrum voor Omgevingsrecht, 2009, ISBN 978-9078325-16-1, zie www.centrumvooromge­vingsrecht.nl. &#13;
&#13;
­&#13;
&#13;
</legacyfootnotes><footnotes><footnote/></footnotes><auteurs>prof.mr. H.F.M.W. van Rijswick&#13;
</auteurs><published>2012-02-01 00:00:00</published><modified>2012-02-01 00:00:00</modified><editiondate>2012-02-01</editiondate><htmlpath>https://denhollander.info/artikel/9707</htmlpath></article>
</articles></edition>