<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2010</searchword><id>8457</id><udhid>UDH:TvAR/8457</udhid><titel>Heidema/Oud (TvAR 2010/5566)</titel><searchwords><searchword>TvAR 4/2010</searchword><searchword>TvAR 2010/5566</searchword><searchword>UDH:TvAR/8457</searchword></searchwords><attachments><attachment><name>TvAR2010_04_05_rechtspraak_5566.pdf</name><extention>pdf</extention><url>https://denhollander.info/download/7567/ci</url></attachment></attachments><inleiding>Pacht. Wijziging bestemming. Onderpacht. Te­kortkoming. Ontbinding. Bevoegdheid pachthof.&#13;
[Burgerlijk Wetboek, art. 7: 348, 7:355; Wetboek van Bur­gerlijke Rechtsvordering, art. 220, 1019j, 1010l, 1019o, 1019q]&#13;
Bevoegdheid pachtrechter op grond van verknochtheid. Sprake van tekortkoming zijdens pachter door (a) de bij de pachtovereenkomst aan het gepachte gegeven bestemming grasland te veranderen in bloembollenland, zonder toestem­ming van de verpachter of een vervangende machtiging van de grondkamer en (b) zonder toestemming van verpachter het gepachte in onderpacht uit te geven. De tekortkoming is in dit geval van zodanig beperkt gewicht, dat zij de ontbin­ding van de pachtovereenkomst niet rechtvaardigt.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 3 maart 2008, 2 juni 2008 en 17 november 2008, die de pachtkamer van de rechtbank Alk­maar, sector kanton, locatie Hoorn, tussen appellante (hierna ook te noemen Heidema-Oud) als eiseres en geïntimeerden (hierna ook gezamenlijk te noemen Oud c.s. en afzonderlijk Oud sr. respectievelijk Oud jr.) als gedaagden heeft gewe­zen. Van het vonnis van 17 november 2008 is een fotokopie aan dit arrest gehecht.&#13;
2 Het geding in hoger beroep&#13;
2.1 Heidema-Oud heeft bij exploot van 10 december 2008 aan Oud c.s. aangezegd van genoemd vonnis van 17 novem­ber 2008 in hoger beroep te komen, met dagvaarding van Oud c.s. voor dit hof.&#13;
2.2 Bij memorie van grieven heeft Heidema-Oud vier grie­ven tegen het bestreden vonnis aangevoerd en toegelicht, en heeft zij, met verwijzing naar de appeldagvaarding, gecon­cludeerd dat het hof het bestreden vonnis zal vernietigen en, opnieuw recht doende, bij uitvoerbaar bij voorraad te ver­klaren arrest:&#13;
1. de pachtovereenkomst tussen Heidema-Oud en Oud c.s. met betrekking tot de volgende percelen op grond van een toerekenbare tekortkoming van Oud c.s. als pachters zal ont­binden:&#13;
––gemeente Drechterland, sectie L788, groot 4.44.20 ha;&#13;
––gemeente Drechterland, sectie L464, groot 0.27.60 ha;&#13;
––gemeente Wervershoof, sectie S431, groot 2.37.80 ha;&#13;
2. Oud c.s. hoofdelijk zal veroordelen om aan Heidema-Oud te leveren haar aandeel in het melkquotum dat met het gepachte samenhangt, zijnde 10.562,42 kg met het vetper­centage dat voor het bedrijfsquotum van Oud c.s. geldt, op straffe van verbeurte van een dwangsom van € 500,- per dag dat Oud c.s. nalaten aan hun veroordeling ter zake te vol­doen; subsidiair Oud c.s. zal veroordelen tot betaling aan Heidema-Oud van de waarde van dit melkquotumrecht, ver­meerderd met de wettelijke rente vanaf de dag van het arrest tot aan de dag van algehele voldoening;&#13;
3. Oud c.s. zal veroordelen om aan Heidema-Oud ten titel van schadevergoeding te betalen een bedrag van € 1.401,81 voor ieder jaar of een evenredig gedeelte van dat bedrag voor een gedeelte van een jaar dat Oud c.s., hangende de verdeling, de percelen althans het aandeel van Heidema-Oud daarin, in gebruik houden, tot het tijdstip dat de gemeen­schap (door de rechter) is verdeeld en het (mede)gebruik van Oud sr. is geëindigd;&#13;
met veroordeling van Oud c.s. in de kosten van dit geding in beide instanties, de kosten van het proces-verbaal van con­statering en salaris advocaat daaronder begrepen.&#13;
2.3 Bij memorie van antwoord hebben Oud c.s. de grieven bestreden en verweer gevoerd, en hebben zij geconcludeerd dat het hof, bij uitvoerbaar bij voorraad te verklaren arrest, Heidema-Oud zo nodig onder ambtshalve aanvulling en/of verbetering van gronden, in haar vorderingen niet-ontvanke­lijk zal verklaren, althans de door Heidema-Oud opgewor­pen grieven als ongegrond zal verwerpen, met bekrachtiging van het bestreden vonnis, met veroordeling van Heidema-Oud in de kosten van de procedure (zowel in eerste aanleg als in het hoger beroep).&#13;
2.4 Vervolgens hebben partijen de stukken voor het wijzen van arrest aan het hof overgelegd.&#13;
Tijdschrift voor Agrarisch Recht&#13;
Nr. 4 - april 2010&#13;
159&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 Heidema-Oud en Oud sr. (die zus en broer van elkaar zijn) zijn tezamen, ieder voor de onverdeelde helft, eigenaar van de percelen kadastraal bekend gemeente Drechterland, sectie L, nummers 464 en 788, groot 0.27.60 ha en 4.44.20 ha, alsmede gemeente Wervershoof, sectie S, nummer 431, groot 2.37.80 ha, dus in totaal groot 7.09.60 ha (hierna aan te duiden als: de gronden).&#13;
3.3 Oud c.s. hebben op grond van een pachtovereenkomst de gronden in gebruik. Aanvankelijk was (alleen) Oud sr. pach­ter.&#13;
3.4 Bij vonnis van de pachtkamer van de rechtbank Alk­maar, sector kanton, locatie Hoorn, van 2 januari 2006 is Oud jr. aangemerkt als medepachter.&#13;
3.5 Bij beschikking van dit hof van 23 mei 2006 is de pacht­overeenkomst wat betreft Oud sr. verlengd tot 1 januari 2009 en wat betreft Oud jr. tot en met 31 december 2012.&#13;
3.6 Bij brief van 4 oktober 2006 heeft de raadsman van Hei­dema-Oud de onverdeelde helft van de eigendom van de gronden aan Oud c.s. te koop aangeboden. Vervolgens is tussen partijen onderhandeld, waarbij Oud c.s. herhaald heb­ben voorgesteld om de grondkamer de gronden te laten taxe­ren. Partijen hebben elkaar biedingen gedaan. Het laatste bod van Heidema-Oud is van 7 november 2007. Partijen zijn niet tot overeenstemming geraakt.&#13;
3.7 Oud c.s. hebben een deel van de gronden als bloembol­lenland onderverpacht aan D. de Groot voor de periode van­af september 2007 tot en met juli 2008.&#13;
4 De motivering van de beslissing in hoger beroep&#13;
Overwegingen met betrekking tot de bevoegdheid&#13;
4.1 Uit de beschikking als bedoeld onder 3.5 volgt dat Oud sr. thans geen partij meer is bij de pachtovereenkomst. De vorderingen van Heidema-Oud betreffen deels de pachtver­houding (de onder 2.2 sub 1 en 2 omschreven vorderingen) en voor het overige (de onder 2.2 sub 3 omschreven vorde­ring) de tussen haar en Oud sr. bestaande gemeenschap. Met betrekking tot laatstbedoeld onderdeel van de vorderingen van Heidema-Oud ontleende de pachtkamer in eerste aanleg haar bevoegdheid aan de bepaling van art. 1019l Wetboek van Burgerlijke Rechtsvordering en dus aan de samenhang met de vorderingen sub 1 en 2. Het hof heeft zich de vraag gesteld of de omstandigheid dat Heidema-Oud niet langer ontvankelijk is in haar vorderingen jegens Oud sr. voor zo­ver die vorderingen de pachtverhouding betreffen (de vor­deringen sub 1 en 2), meebrengt dat daarmee alsnog de bevoegdheid van de pachtrechter wegvalt wat betreft de vor­dering die de tussen Heidema-Oud en Oud sr. Bestaande ge­meenschap betreft (de vordering sub 3).&#13;
4.2 Die vraag beantwoordt het hof ontkennend. Volgens art. 1019o Wetboek van Burgerlijke Rechtsvordering wordt het hoger beroep van vonnissen van de pachtkamer van de rechtbank ingesteld bij dit hof, zodat Heidema-Oud tegen de afwijzing van haar vordering met betrekking tot de tussen haar en Oud sr. bestaande gemeenschap terecht bij dit hof hoger beroep heeft ingesteld. Een andere opvatting zou de regels met betrekking tot de bevoegdheid te zeer complice­ren en daarmee de belangen van een doelmatige procesvoe­ring schaden.&#13;
4.3 In dit verband wijst het hof erop dat uit het samenstel van de art. 1019q en 220 Wetboek van Burgerlijke Rechts­vordering volgt dat de wetgever het mogelijk heeft willen maken dat de pachtrechter een zaak beslist die niet behoort tot zijn competentie zoals omschreven in art. 1019j Wetboek van Burgerlijke Rechtsvordering, maar wel met een zodani­ge zaak verknocht is. Dat de zaak van Heidema-Oud tegen Oud sr. met betrekking tot de tussen deze partijen bestaan­de gemeenschap verknocht is met de zaak van Heidema-Oud tegen Oud jr. met betrekking tot de pachtverhouding, volgt uit de omstandigheid dat toewijzing van de vordering met betrekking tot de gemeenschap de toewijzing veronder­stelt van de vordering (sub 1) tot ontbinding van de pacht­overeenkomst.&#13;
Overwegingen met betrekking tot de grieven&#13;
4.4 Het hof zal de grieven gezamenlijk bespreken. Heide­ma-Oud legt aan haar vordering tot ontbinding van de pacht­overeenkomst twee tekortkomingen ten grondslag, erin be­staande (1) dat Oud c.s. de bij de pachtovereenkomst aan het gepachte gegeven bestemming (namelijk grasland) in bloembollenland hebben veranderd zonder haar schrifte­lijke toestemming of een vervangende machtiging van de grondkamer (art. 7:348 Burgerlijk Wetboek, voorheen art. 30 Pachtwet) en (2) dat Oud c.s. zonder haar schriftelijke toestemming het gepachte hebben onderverpacht (art. 7:355 Burgerlijk Wetboek, voorheen art. 32 Pachtwet).&#13;
4.5 Oud c.s. hebben niet betwist dat bij de pachtovereen­komst aan de gronden de bestemming van grasland is ge­geven, zodat het hof daarvan heeft uit te gaan. Wel hebben Oud c.s. zich onder meer beroepen op de bepaling van het eerste lid van art. 7:348 Burgerlijk Wetboek, volgens welke geen toestemming van de verpachter nodig is indien het gaat om veranderingen die bij het einde van de pacht zonder noe­menswaardige kosten kunnen worden ongedaan gemaakt. In dit verband hebben Oud c.s. aangevoerd dat de gronden na het gebruik als bloembollenland opnieuw met gras zouden worden ingezaaid. Naar het hof begrijpt heeft dat inmiddels plaatsgevonden.&#13;
4.6 De omstandigheid dat de pachter een verandering ach­teraf ongedaan maakt en de kosten daarvan voor zijn reke­ning neemt, brengt op zichzelf niet mee dat sprake is van een verandering die bij het einde van de pacht zonder noe­menswaardige kosten ongedaan kan worden gemaakt als be­doeld in het eerste lid van art. 7:348 Burgerlijk Wetboek. Voor de beoordeling van de vraag of een wijziging de toe­stemming van de verpachter behoeft (of in plaats daarvan een machtiging van de grondkamer), is immers de situatie ten tijde van de verandering beslissend. De omstandigheid dat de verandering achteraf ongedaan is gemaakt, kan ook anderszins niet wegnemen dat Oud c.s. voor een wijziging van de bestemming de toestemming van Heidema-Oud als verpachtster behoefden en dus dat zij zijn tekortgeschoten. Die omstandigheid is intussen wel in ander verband van be­lang, namelijk voor de onder 4.8 e.v. te bespreken vraag of Oud c.s. zich terecht erop beroepen dat de tekortkoming de ontbinding niet rechtvaardigt.&#13;
4.7 Dat de onder 3.7 bedoelde onderverpachting zonder toe­stemming van Heidema-Oud heeft plaatsgevonden, is door &#13;
Oud c.s. erkend. Ook in zoverre is derhalve sprake van een tekortkoming.&#13;
4.8 Tegenover de vordering tot ontbinding beroepen Oud c.s. zich erop dat de tekortkoming de ontbinding niet recht­vaardigt. In dit verband hebben Oud c.s. zich in de eerste plaats beroepen op de onder 3.6 bedoelde onderhandelingen. Op zichzelf terecht betoogt Heidema- Oud dat de omstan­digheid dat die onderhandelingen gaande waren, niet mee­bracht dat Oud c.s. niet de toestemming van Heidema-Oud behoefden. Voor zover de pachtkamer in eerste aanleg met haar overweging dat Oud c.s. er in redelijkheid van mochten uitgaan dat de onderhandelingen tijdig zouden zijn afgerond, van een andere opvatting is uitgegaan, komt Heidema-Oud daartegen op zichzelf terecht op.&#13;
4.9 Hoezeer ook bedoelde omstandigheid niet kan recht­vaardigen dat Oud c.s. niet vooraf toestemming hebben ge­vraagd, zij maakt tot op zekere hoogte wel begrijpelijk hoe Oud c.s. daartoe gekomen zijn óndanks een eerdere belof­te om wel vooraf toestemming te vragen: Oud c.s. hebben – ten onrechte – vertrouwd op de goede afloop van de onder­handelingen. Heidema-Oud heeft nog aangevoerd dat Oud c.s. in de periode van juli tot september 2007 alsnog toe­stemming hadden kunnen vragen. Volgens de onbetwiste stellingen van Oud c.s. (conclusie van antwoord onder 17.1 e.v.) zijn zij in december 2006 met De Groot tot overeen­stemming gekomen over het gebruik van de gronden vanaf september 2007. In 2007 was het kwaad dus reeds geschied, in die zin dat het te laat was om te doen wat Oud c.s. hadden moeten doen, namelijk vooraf Heidema-Oud om toestem­ming vragen. Heidema-Oud heeft niettemin in zoverre gelijk dat Oud c.s. haar zo spoedig mogelijk na het afketsen van de onderhandelingen over de onderverpachting hadden kunnen informeren.&#13;
4.10 Van belang is voor het hof vooral dat Heidema-Oud geen bezwaren van landbouwkundige aard tegen het ge­bruik van de gronden voor bloembollenteelt heeft aange­voerd en in het verleden meer dan eens in vergelijkbare ge­vallen (vooraf of achteraf) aan Oud sr. Toestemming heeft verleend. Daar komt bij dat de wijziging van de bestemming respectievelijk de onderverpachting slechts een deel van de gronden betrof, bovendien van betrekkelijk korte duur is ge­weest en inmiddels een einde heeft genomen.&#13;
4.11 Gelet op een en ander is de tekortkoming van zodanig beperkt gewicht, dat zij de ontbinding van de pachtovereen­komst niet rechtvaardigt.&#13;
Slotsom&#13;
4.12 Uit hetgeen is overwogen, volgt dat de grieven niet tot vernietiging van het bestreden vonnis kunnen leiden, zodat het hof het bestreden vonnis dient te bekrachtigen. In ver­band met de tussen partijen bestaande familieverhouding zal het hof de kosten van het hoger beroep compenseren.&#13;
4.13 Oud c.s. hebben bij memorie van antwoord geconclu­deerd tot veroordeling van Heidema-Oud in de kosten van de procedure zowel in eerste aanleg als in hoger beroep. Zij formuleren echter geen gemotiveerd bezwaar tegen de be­slissing van de pachtkamer in eerste aanleg om de proces­kosten te compenseren. Van een (verkapte) grief in inciden­teel beroep is dan ook geen sprake. Ten overvloede verenigt het hof zich, gelet op de tussen partijen bestaande familie­verhouding, met de door de pachtkamer in eerste aanleg uit­gesproken proceskostencompensatie.&#13;
5 De beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van de rechtbank Alkmaar, sector kanton, locatie Hoorn, van 17 november 2008;&#13;
compenseert de kosten van het hoger beroep aldus dat ieder van partijen de eigen kosten draagt.&#13;
Noot&#13;
Dit arrest verdient aandacht vanwege een procesrechtelijk en een materieelrechtelijk aspect.&#13;
Verpachtster Heidema-Oud is een zus van pachter Oud sr. De aan Heidema-Oud en Oud sr. in onverdeelde eigendom toebehorende percelen zijn verpacht aan Oud sr. en Oud jr. Heidema-Oud heeft een drietal vorderingen tegen de pach­ters ingesteld: een vordering tot ontbinding van de pacht­overeenkomst, een vordering tot overdracht van een melk­quotum alsmede een vordering tot schadevergoeding vanwege het gebruik van het aandeel van Heidema-Oud in de percelen grond door Oud sr. tot het tijdstip van verde­ling van de tussen Heidema-Oud en Oud sr bestaande ge­meenschap. Tijdens de procedure in hoger beroep eindigde de pachtovereenkomst ten aanzien van Oud sr. Uit een be­schikking van het hof van 23 mei 2006 volgde dat de pacht­overeenkomst met Oud sr. was verlengd tot 1 januari 2009, hoogstwaarschijnlijk vanwege diens 65-jarige leeftijd.&#13;
In appel stelde het hof zich de vraag of het als pachtrech­ter nog bevoegd was ten aanzien van de laatste vordering, de schadevergoeding vanwege het gebruik van het onverdeeld aandeel. In eerste aanleg was de pachtkamer bevoegd op alle vorderingen te beslissen, op grond van art. 1019l Rv. Dat ar­tikel bepaalt dat als een zaak meer vorderingen betreft en ten minste één – kort gezegd – een pachtzaak betreft, alle vor­deringen door de pachtkamer worden behandeld en beslist. De vorderingen 1 en 2 hebben betrekking op een pachtover­eenkomst, vordering 3 heeft betrekking op het gebruik van gronden van de gemeenschap met als deelgenoten Heidema-Oud en Oud sr. In appel was er echter geen sprake meer van een pachtovereenkomst ten aanzien van Oud sr.&#13;
Het hof komt op twee gronden tot de conclusie dat het be­voegd is ten aanzien van alle drie vorderingen. Allereerst be­paalt art. 1019 oRv dat hoger beroep van vonnissen van de pachtkamer wordt ingesteld bij de pachtkamer van het ge­rechtshof te Arnhem. Heidema-Oud heeft op grond van die bepaling terecht hoger beroep bij het hof ingesteld.&#13;
Voorts verwijst het hof naar art. 220 Rv. In art. 220 Rv is be­paald dat een partij kan vorderen dat een rechter een zaak verwijst, als deze verknocht is met een zaak die bij een an­dere rechter aanhangig is. Uit art. 1019 q Rv volgt dat dit ar­tikel ook in pachtzaken van toepassing is (Pachthof Arnhem, 7 oktober 2008, Agr.r. 2009/5530 Kutschruiter/Van der Wel, met noot G.M.F. Snijders). Alhoewel in dit geval geen spra­ke van een verwijzing was – de zaak was immers bij één rechter aanhangig gemaakt – wordt hieruit de bevoegdheid afgeleid om ook over de laatste vordering te beslissen. Dat is praktisch en doelmatig te noemen.&#13;
Opgemerkt dient te worden dat het hof niet de bevoegdheid aanneemt enkel op grond van art. 1019l Rv. Snijders stelde zich de vraag aan het slot van de annotatie onder voornoemd arrest of het mogelijk zou zijn op grond van art. 1019l Rv om een procedure bij de pachtkamer aanhangig te maken te­gen twee gedaagden met meerdere vorderingen, waarbij één vordering tegen slechts één van de gedaagden betrekkelijk is tot een pachtovereenkomst. Het hof lijkt de bevoegdheid via art. 1019l Rv niet zo ruim uit te leggen.&#13;
Aan de derde vordering zou overigens pas toegekomen wor­den als de vordering tot ontbinding zou zijn toegewezen. De vordering tot ontbinding wordt evenwel afgewezen en daar­mee komen we aan de inhoud van de zaak. De verpachter was van oordeel dat de pachters tekortgeschoten waren in de nakoming van hun verplichtingen uit hoofde van de pacht­overeenkomst nu zij zonder toestemming van de verpachter of een vervangende machtiging van de grondkamer een deel van een perceel grasland hadden veranderd in bloembollen­land. De verpachter stelde aldus dat pachters in strijd met art. 7:348 BW gehandeld hadden. De pachters beriepen zich er op dat de verandering bij einde van de pacht zonder noe­menswaardige kosten ongedaan kon worden gemaakt en zij aldus geen toestemming nodig hadden. Het bloembollenland was inmiddels weer met gras ingezaaid.&#13;
In art. 7:348 BW is bepaald dat een pachter niet bevoegd is de bestemming, inrichting of gedaante van het gepachte ge­heel of gedeeltelijk te veranderen dan na schriftelijke toe­stemming van de verpachter, tenzij het gaat om veranderin­gen en toevoegingen die bij het einde van de pacht zonder noemenswaardige kosten kunnen worden verwijderd. Deze regeling is grotendeels overgenomen uit art. 30 Pachtwet. In het nieuwe pachtrecht is aan de bestaande regeling toe­gevoegd dat toegestaan zijn veranderingen en toevoegingen die bij het einde van de pacht zonder noemenswaardige kos­ten kunnen worden verwijderd. Deze aanvulling is een voor­beeld van een aanpassing die vanuit het huurrecht met de inwerkingtreding van titel 7:5 BW in het pachtrecht haar in­trede heeft gedaan. Onder het oude recht werd overigens wel aangenomen dat voor kleine veranderingen geen toe­stemming van de verpachter nodig was (Asser/Snijders 7-III 2009, nr. 137).&#13;
In het huurrecht is in art. 7:215 lid 1 BW eenzelfde rege­ling opgenomen, echter met één verschil. In het huurrecht wordt niet gesproken over de bestemming van het gehuur­de. In art. 7:215 lid 1 BW is bepaald dat een huurder niet be­voegd is de inrichting of gedaante van het gepachte te ver­anderen, tenzij het gaat om veranderingen en toevoegingen die bij het einde van de huur zonder noemenswaardige kos­ten kunnen worden verwijderd. Men kan zich afvragen of, toen de regeling over de ondergeschikte veranderingen van­uit het huurrecht in het pachtrecht werd opgenomen, is on­derkend dat er een verschil is in de regeling in het pacht­recht en die in het huurrecht. Naar de letterlijke tekst van art. 7:348 BW zou het toegestaan zijn de bestemming te wij­zigen gedurende de looptijd van de pachtovereenkomst , als het maar gaat om een veranderingen die bij het einde zonder noemenswaardige kosten ongedaan kan worden gemaakt. De bestemming is volgens vaste jurisprudentie ‘het over­eengekomen gebruik’. Dit gebruik wordt bepaald door het­geen partijen in de overeenkomst hebben bepaald. Als par­tijen in een pachtovereenkomst een gebruik ten behoeve van een traditioneel landbouwbedrijf zijn overeengekomen en in de pachtovereenkomst voorschriften omtrent onkruidbe­strijding en bemesting hebben opgenomen, dan is het niet toegestaan om zonder toestemming van de verpachter het gepachte in gebruik te nemen ten behoeve van agrarisch na­tuurbeheer (Den Hamer/DeCloedt, Agr. r. 2009/5547). Er is dan sprake van een wijziging van de bestemming, los van de vraag of het gaat om veranderingen van ondergeschik­te aard. De regeling met betrekking tot ondergeschikte ver­anderingen/toevoegingen lijkt veeleer betrekking te hebben op wijzigingen van de inrichting of het gedaante van het ge­pachte. Inrichting en gedaante zijn de feitelijke gesteldheid van het gepachte (zie Pachtwet, Houwing/Heisterkamp, art. 30, nr. 393). De term ‘veranderingen’ heeft dan betrekking op fysieke veranderingen. Bij een bestemmingswijziging is voorstelbaar dat dit zonder fysieke veranderingen geschiedt, bijvoorbeeld het in gebruik nemen van stallen voor opslag van bijvoorbeeld caravans. Daarvoor is veelal geen veran­dering van het gepachte nodig. Dat betekent echter nog niet dat dit op grond van art. 7:348 BW zonder toestemming van de verpachter mag geschieden. Relevant blijft welk gebruik partijen zijn overeengekomen.&#13;
Terug naar de casus; het hof oordeelt dat er met het verande­ren van grasland in bloembollenland sprake is van een wij­ziging van de bestemming, waarvoor toestemming van de verpachter nodig is. Het feit dat de pachters de verandering ongedaan hebben gemaakt en de kosten daarvan voor hun rekening hebben genomen, brengt op zichzelf niet mee dat sprake is van een verandering die bij het einde zonder noe­menswaardige kosten ongedaan kan worden gemaakt. Te­recht oordeelt het hof dat de situatie ten tijde van de ver­andering beslissend is. Immers als er sprake is van een verandering als bedoeld in art. 7:348 lid 1 BW, dan is er sprake van een geoorloofde verandering of toevoeging, die door de pachter bij het einde niet ongedaan hoeft te worden gemaakt, zo bepaalt art. 7:349 lid 2 BW. Het moet dus gaan om veranderingen/toevoegingen die door de verpachter bij het einde van de pacht zonder voor hem noemenswaardi­ge kosten ongedaan kunnen worden gemaakt. Het omzet­ten van grasland in bloembollenland valt daar niet onder. De pachters beriepen er zich voorts op dat zij de verandering in­middels ongedaan hadden gemaakt; het perceel was weer opnieuw met gras ingezaaid. Voor de vraag of toestemming nodig zou zijn geweest, is niet relevant of de verandering in­middels ongedaan gemaakt is, wel voor de vraag of deze te­kortkoming aanleiding is voor een ontbinding.&#13;
E.H.M. Harbers&#13;
&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, H.L. van der Beek en Th.C.M. Willem­se en de deskundige leden mr. ing. J.A. Jansens van Gellicum en ir. H.B.M. Duenk</auteurs><published>2010-04-01 00:00:00</published><modified>2010-04-01 00:00:00</modified><editiondate>2010-04-01</editiondate><htmlpath>https://denhollander.info/artikel/8457</htmlpath></article>
</articles></edition>