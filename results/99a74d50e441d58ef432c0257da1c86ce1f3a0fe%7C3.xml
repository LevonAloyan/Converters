<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2004</searchword><id>3670</id><udhid>UDH:TvAR/3670</udhid><titel>Verslag jaarvergadering Vereniging voor Agrarisch Recht</titel><searchwords><searchword>TvAR 10/2004</searchword><searchword>UDH:TvAR/3670</searchword></searchwords><attachments><attachment><name>2004_nr 10_Artikel_Rheinfeld.pdf</name><extention>pdf</extention><url>https://denhollander.info/download/3667/ci</url></attachment></attachments><inleiding>1 Inleiding&#13;
Op 7 mei 2004 vond in de sfeervolle balkonzaal van het Musis Sacrum te Arnhem de&#13;
jaarvergadering van de Vereniging voor Agrarisch Recht plaats. Deze vergadering&#13;
bestond onder meer uit een inhoudelijk deel, met als thema: het nieuwe mestbeleid.&#13;
Aan de hand van twee preadviezen, geschreven door prof. mr. D.W. Bruil (‘Eindelijk&#13;
uit het mestmoeras?’) en mr. M. Haan (‘Gebruiksnormen: onbruikbare normen?’)1,&#13;
werd gediscussieerd over het systeem, de normstelling en de handhaving van het&#13;
nieuwe mestbeleid, dat vanaf 2006 in Nederland zal gaan gelden. In deze bijdrage zal&#13;
ik de inhoud van de gevoerde discussies beknopt weergeven. Ik zal slechts de hoofdlijnen&#13;
van de behandelde onderwerpen beschrijven, ten behoeve van degenen die niet&#13;
aanwezig konden zijn op de jaarvergadering.</inleiding><content>2 Toelichting door de preadviseurs&#13;
Na een openingswoord van voorzitter prof. mr. G.M.F. Snijders vangt het inhoudelijk&#13;
deel aan met een korte toelichting van de beide preadviseurs op de door hen&#13;
opgestelde preadviezen. Bruil neemt daarbij als eerste het woord. Hij wijst in zijn&#13;
toelichting allereerst op drie rapporten van het Ministerie van Landbouw, die verschenen&#13;
zijn op 28 april 2004, dus na de publicatie van de preadviezen.2&#13;
Het eerste rapport, getiteld ‘Evaluatie MAO en dierrechten’, bevat een vergelijking&#13;
tussen deze twee systemen. Helaas is in het rapport geen juridische expertise te vinden.&#13;
Ook een verklaring voor de mislukking van het MAO-systeem ontbreekt. Bruil&#13;
vindt dit laatste een vreemde zaak, omdat deze verklaring vrij gemakkelijk te geven is:&#13;
het MAO-systeem bleek een te ruime jas te zijn, doordat er teveel grond was, in relatie&#13;
tot het aantal dieren. Het rapport wijdt ook enkele pagina’s aan de kosten voor de&#13;
overheid, die de beide systemen met zich hebben meegebracht. In totaal bedragen&#13;
deze kosten ongeveer 100 miljoen euro. Daarbij komen nog de kosten van de diverse&#13;
opkoopregelingen, die ongeveer 365 miljoen euro (!) bedragen. In dit licht merkt&#13;
Bruil op dat een ‘warme sanering’ een beter (en goedkoper) instrument is dan de&#13;
dure, dwingende opkoopregelingen. Tenslotte stelt dit eerste rapport dat er bij de in&#13;
het rapport genoemde cijfers over het aantal dieren en de oppervlakte van de gronden&#13;
gewerkt is met ‘foutmarges’. Ook dit bevreemdt Bruil, aangezien er voor de gronden&#13;
een perceelsregistratie bestaat, waar toch redelijk nauwkeurige cijfers uit verkregen&#13;
zouden moeten kunnen worden. Volgens Bruil zou er bij een foutmarge van 5% ten&#13;
aanzien van de gronden en de dieren in het geheel geen mestafzetsysteem meer nodig&#13;
zijn, hetgeen het belang van nauwkeurige cijfers nog meer onderstreept.&#13;
Het tweede rapport is getiteld ‘Mineralen beter geregeld’ en bevat een evaluatie van&#13;
de Meststoffenwet voor de jaren 1998-2003. Ook dit rapport is verstoken van elke&#13;
juridische expertise (er staat slechts één juridisch artikel op de – qua lengte zeer&#13;
indrukwekkende – literatuurlijst bij het rapport). Het rapport bevat tevens een ‘quick&#13;
scan’; een globale vooruitblik op een nieuw mestbeleid. Als nadelen van een nieuw&#13;
mestbeleid ten opzichte van het huidige beleid worden in deze ‘quick scan’ genoemd:&#13;
– hogere milieubelasting;&#13;
– grotere economische gevolgen voor bedrijven;&#13;
– negatieve effecten voor de diergezondheid/welzijn;&#13;
– hogere administratieve lasten.&#13;
Door deze opsomming ziet Bruil een stelling uit zijn preadvies bevestigd. Deze stelling&#13;
luidt: “het nieuwe mestbeleid is waarschijnlijk in overeenstemming met de Nitraatrichtlijn,&#13;
maar het is ingewikkelder, brengt niet minder lasten met zich mee, zal moeilijker&#13;
handhaven zijn en is daardoor uiteindelijk ook niet goed voor het milieu”.3&#13;
Het derde en laatste rapport heeft de titel ‘Gebruiksnormen bij verschillende landbouwkundige&#13;
en milieukundige uitgangspunten’ gekregen. In dit rapport kwalificeert&#13;
de overheid het stelsel van gebruiksnormen, dat deel zal uitmaken van het nieuwe&#13;
mestbeleid, als ‘robuust en eenvoudig’. Bruil is het hier niet mee eens; de gebruiksnormen&#13;
zijn juist erg complex. Zo zijn er bijvoorbeeld per gewas, grondsoort&#13;
droogtetrap aparte tabellen ontworpen. In vergelijking met Minas is het nieuwe systeem&#13;
volgens Bruil tien keer zo ingewikkeld. Daarbij voorziet hij de problemen vooral&#13;
de uitvoeringssfeer.&#13;
Na de bespreking van deze drie rapporten sluit Bruil zijn bijdrage af met een discussieagenda,&#13;
waarin hij suggesties geeft voor mogelijke discussieonderwerpen. Vervolgens&#13;
is het de beurt aan Haan. Ook hij licht zijn preadvies kort toe. Haan begint zijn toelichting&#13;
met een korte bespreking van het huidige mestbeleid (Minas, MAO en dierrechten)&#13;
en de problemen daarbij op het gebied van de handhaving. Deze bespreking&#13;
wordt gevolgd door een schets van de contouren van het nieuwe mestbeleid, (mede)&#13;
aan de hand van het op 19 december 2003 bij de Europese Commissie ingediende&#13;
Derde Actieprogramma.4 De kern van dit programma is dat het toekomstige mestbeleid&#13;
gekenmerkt zal worden door drie gebruiksnormen: een norm voor de dierlijke&#13;
mest, een norm voor de totale stikstofbemesting en een norm voor de totale fosfaatbemesting.&#13;
Op basis van het huidige mestbeleid en de contouren van het toekomstige mestbeleid&#13;
doet Haan vervolgens enige aanbevelingen met betrekking tot de controle, de uitvoering&#13;
en de handhaving van het nieuwe mestbeleid. Wat de controle betreft is Haan&#13;
voorstander van het koppelen van allerlei (nu nog afzonderlijke) gegevensregistraties.&#13;
Hier ligt volgens hem een (enorme) taak voor de in de toekomst op te richten Dienst&#13;
Regelingen. Deze gekoppelde gegevens kunnen in de controlesfeer op twee manieren&#13;
worden toegepast. Ten eerste kunnen de gegevens dienen als grondslag voor de berekening&#13;
van de gebruiksnormen. De productie van een bedrijf kan dan bij een controle&#13;
eenvoudig worden vergeleken met de berekende gebruiksnorm. Ten tweede kunnen&#13;
de gegevens worden ingezet bij de zogenaamde ‘cross compliance’ in het kader van&#13;
het Gemeenschappelijk Landbouw Beleid (GLB). Dit houdt in dat bedrijven pas&#13;
subsidies (hun bedrijfstoeslag) verkrijgen als ze voldoen aan allerlei Europese Richtlijnen,&#13;
5 waaronder de Nitraatrichtlijn. Aangezien de bedrijfstoeslag volgens berekeningen&#13;
van het LEI gemiddeld 40% van het inkomen van een agrarisch bedrijf&#13;
beslaat, gaat er van de cross compliance een enorm sterke prikkel uit.&#13;
Wat betreft de aanbevelingen met betrekking tot de uitvoering van het nieuwe mestbeleid&#13;
benadrukt Haan vooral de noodzaak van de creatie van een tegengesteld belang&#13;
voor de agrariërs bij de registratie van hun gegevens. Dit maakt de registratie&#13;
betrouwbaarder. Tevens pleit de spreker voor meer en extra controlemiddelen bij met&#13;
name de mesttransporten. Haan denkt hierbij vooral aan de inzet van GPS. Ook&#13;
moeten volgens Haan, de gegevens conform het Verdrag van Aarhus, openbaar gemaakt&#13;
worden. Als laatste aanbeveling in de uitvoeringssfeer noemt hij de inzet van terugmeldingen&#13;
bij de gebruiksnormen en het besluitkarakter6 van deze terugmelding.&#13;
Tenslotte doet Haan enkele aanbevelingen in de handhavingssfeer. Zo vindt hij dat de&#13;
beleidsregels van de overheid op het gebied van de mestwetgeving duidelijk en kenbaar&#13;
moeten zijn. Ook pleit hij voor de mogelijkheid van rechtspraak in twee instanties bij&#13;
het nieuwe mestbeleid. In de huidige regelgeving is deze mogelijkheid alleen aanwezig&#13;
voor het Minas-systeem. Haan sluit zijn aanbevelingen af met een pleidooi voor&#13;
invoering van een productiebeperkend stelsel, ter ondersteuning van het gebruiksnormenstelsel.&#13;
Dit gaat verder dan de Nitraatrichtlijn eist, maar gezien de intensieve&#13;
veehouderij in Nederland acht Haan een productiebeperkend stelsel noodzakelijk.&#13;
De preadviseur beëindigt zijn toelichting met een korte bespreking van de drie rapporten&#13;
van het ministerie, een uitweiding over de cross compliance en een inventarisatie&#13;
van de gevolgen van de afschaffing van het MAO-stelsel.7 Wat dit laatste punt&#13;
betreft, merkt Haan op dat de afschaffing waarschijnlijk tot gevolg zal hebben dat de&#13;
dierrechten in de plaats zullen komen van het MAO-stelsel. Het kan echter ook zo&#13;
zijn dat de overheid met een heel ander stelsel op de proppen komt.8 Haan sluit af&#13;
met de conclusie dat de gebruiksnormen uitvoerbaar zijn, maar dat het wel een enorme&#13;
inspanning vereist. De op handen zijnde bezuinigingen, waarbij het Ministerie van&#13;
LNV 40% wil bezuinigen op haar uitgaven, zullen naar alle waarschijnlijkheid ernstige&#13;
afbreuk doen aan de effectiviteit van het nieuwe beleid. Het gevaar bestaat dan dat er&#13;
‘symboolwetgeving’ ontstaat.&#13;
3 Interveniënt 1: mevr. mr. R. Verbakel9&#13;
Na deze korte toelichting komt mevrouw R. Verbakel aan het woord. Verbakel vangt&#13;
haar betoog aan met de stelling dat zowel de overheid als de preadviseurs bij het nieuwe&#13;
mestbeleid niet durven te kiezen tussen een eenvoudig of een eerlijk systeem. Een&#13;
combinatie van beide elementen is namelijk niet mogelijk; eenvoud leidt tot oneerlijkheid,&#13;
terwijl een eerlijk, gedifferentieerd systeem per definitie complex is. Het nieuwe&#13;
systeem is volgens haar echter oneerlijk én complex. En dat is natuurlijk ongewenst.&#13;
Een ander punt van kritiek is het feit dat er bij het huidige Minas-stelsel een aantal&#13;
problemen bestaan, die bij het nieuwe mestbeleid niet worden opgelost, maar blijven&#13;
voortbestaan. Verbakel noemt als voorbeelden het Minas-gat, de afschaffing van de&#13;
kortingen bij de verplaatsing van productierechten (de zogeheten ‘inzakregeling’) en&#13;
de hoge kosten voor de agrariërs, die voortvloeien uit de bewijslastverdeling van een&#13;
systeem dat gebruik maakt van forfaits. Aanpassing van het toekomstige mestbeleid is&#13;
op deze punten noodzakelijk.&#13;
Verbakel vervolgt haar interventie met een uiteenzetting over de door Haan voorgestane&#13;
koppeling van datasystemen. Volgens Verbakel werken veel systemen nog&#13;
lang niet optimaal (zoals ook blijkt uit de ‘foutmarges’, zoals die zijn genoemd door&#13;
Bruil). Er is op dit punt nog veel werk aan de winkel voor de overheid. In de huidige&#13;
stand van zaken is de tijd nog niet rijp voor een vergaande maatregel als de koppeling&#13;
van datasystemen.&#13;
Over de door Haan bepleite terugmelding, die een ‘besluitkarakter’ zou moeten hebben,&#13;
is Verbakel niet echt enthousiast. De aanmerking van de terugmelding als besluit&#13;
in de zin van de Awb zal volgens haar leiden tot een eindeloze stroom van bezwaaren&#13;
beroepsprocedures, waardoor het zeer lang zal gaan duren voordat besluiten&#13;
definitief zullen zijn en er dus handhaving kan plaatsvinden. Wat betreft het moment&#13;
van handhaving heeft de interveniënte nog een praktische opmerking; vanwege het&#13;
mestuitrijverbod, dat elk jaar vanaf 1 september van kracht is, zou het voor de hand&#13;
liggen om de handhaving vanaf die datum mogelijk te maken en niet pas vanaf het&#13;
eind van het jaar. Na genoemde datum is het echter nog mogelijk om wijzigingen in&#13;
de teelt aan te brengen, zodat zij op dit punt meegaat met Haan, die het handhavingsmoment&#13;
aan het eind van het jaar legt.&#13;
De afschaffing van het MAO-systeem is naar de mening van Verbakel in strijd met de&#13;
rechtszekerheid. De mestafzetovereenkomst is een overeenkomst met een looptijd&#13;
van vele jaren. Het rigoureus afschaffen van het MAO-systeem zal dan ook veel geld&#13;
gaan kosten. Graag zou Verbakel het standpunt van de preadviseurs hieromtrent wil-&#13;
len horen. Bruil heeft in dit kader al aangegeven dat er eventueel een schadevergoedingsprocedure&#13;
kan worden gevoerd, op basis van een onrechtmatige overheidsdaad.&#13;
Over de kans van slagen van deze procedure is echter niets zinnigs te zeggen.&#13;
Als laatste punt gaat Verbakel kort in op de ‘cross compliance’. Zij vindt dit in beginsel&#13;
een nobel streven, maar gezien het feit dat boeren voor hun inkomen grotendeels&#13;
van de bedrijfstoeslag afhankelijk zijn, is de invoering van de cross compliance een te&#13;
harde maatregel voor de boeren.&#13;
Bruil reageert vervolgens kort op de door Verbakel aangehaalde punten. Zo merkt hij&#13;
over (het ontbreken van) de keus tussen een eenvoudig en een eerlijk systeem op dat,&#13;
gezien de innerlijke tegenstrijdigheid van deze twee elementen (eerlijkheid sluit eenvoud&#13;
uit en andersom), een keuze tussen deze twee factoren niet mogelijk is. Verbakel&#13;
reageert hierop door te vragen welke van de twee elementen Bruil dan liever zou zien&#13;
in het nieuwe mestbeleid. Bruil antwoordt hierop dat hij dan toch liever zou kiezen&#13;
voor een eenvoudig (en dus minder eerlijk) systeem. Dit vraagt dan wel een enorme&#13;
zelfbeheersing in de sector.&#13;
Over de gebreken van het Minas-systeem is Bruil stellig; hij is een fan van het Minassysteem.&#13;
Het is een effectieve en werkbare normstelling en het is weliswaar ingewikkeld,&#13;
maar dat is nog niets vergeleken met het toekomstige mestbeleid. De gebreken&#13;
die er zijn, moeten ook weer niet overdreven worden.10 Wel geeft Bruil toe dat de&#13;
afschaffing van de inzakregeling een onbegrijpelijke zaak is. Dat neemt echter niet&#13;
weg dat het Minas-systeem zeer veel goede kanten heeft. Het Minas-systeem biedt&#13;
met name op het gebied van de handhaving duidelijk voordelen. Zo bestaat er bij&#13;
Minas een tegengesteld belang, waardoor de betrouwbaarheid van de aangeleverde&#13;
gegevens erg hoog is. De afschaffing van het Minas-systeem is volgens Bruil dus jammer,&#13;
maar niet te vermijden.&#13;
Bruil gaat ook even in op de mogelijkheid van een onrechtmatige overheidsdaad als&#13;
gevolg van de afschaffing van het MAO-stelsel. Hij acht de eisende partij in een eventuele&#13;
schadevergoedingsprocedure niet geheel kansloos. De overheid zou anders wel&#13;
heel gemakkelijk wegkomen met de afschaffing van het stelsel. De afschaffing heeft&#13;
namelijk grote gevolgen voor de agrarische sector; in het verleden zijn, op basis van&#13;
het MAO-stelsel, grote investeringen gedaan in bedrijven. Afschaffing zou het einde&#13;
van deze bedrijven betekenen. De overheid heeft dus ‘heel wat uit te leggen’.&#13;
Haan reageert ook kort op de opmerkingen van Verbakel. In tegenstelling tot Bruil is&#13;
hij niet zo’n fan van het Minas-systeem. Onafhankelijk van de uitspraak van het Hof&#13;
van Justitie was handhaving van het Minas-systeem volgens Haan niet wenselijk.&#13;
Over het besluitkarakter van de terugmelding is Haan het met de interveniënt eens&#13;
dat het veel administratieve lasten met zich meebrengt, maar dat met name de advocatuur&#13;
de omvang van de toename van het aantal procedures naar aanleiding van terug-&#13;
meldingen voor een deel zelf in de hand heeft. Verbakel reageert hierop door te stellen&#13;
dat dit niet tot de taken van de advocatuur behoort, maar dat de overheid het&#13;
maar moet ‘dichttimmeren’ in haar regelgeving, zodat er niet onnodig een stroom aan&#13;
procedures ontstaat. Er ontstaat vervolgens een geanimeerde discussie over de taak&#13;
van een advocaat, waarbij men het er over eens is dat wanneer een partij in zijn/haar&#13;
rechtspositie is aangetast, er geprocedeerd moet worden, ongeacht de administratieve&#13;
lasten die dit meebrengt. Op het moment dat het nieuwe mestbeleid er eenmaal is,&#13;
kun je niets meer doen aan de omvang van het aantal procedures. Een eventuele voorkoming&#13;
van een explosieve stijging van de administratieve lasten ligt dus geheel in de&#13;
invloedssfeer van de overheid; door het opstellen van goede, duidelijke regelgeving&#13;
kan zij de zaak van tevoren al ‘dichttimmeren’.&#13;
Na deze discussie merkt G.J.A.M. Bogaers op dat hij in de voorgaande beschouwingen&#13;
de economische benadering heeft gemist; kan er op economisch gebied niet iets&#13;
met de mest gedaan worden, waardoor de agrarische sector op een geheel andere&#13;
manier geprikkeld wordt? Hij denkt hierbij aan de subsidiëring van onderzoek naar&#13;
de verwerking van mest tot producten, die vervolgens zouden kunnen worden afgezet.&#13;
Bruil merkt naar aanleiding van deze suggestie op dat men in het verleden al eens&#13;
soortgelijke initiatieven heeft ondernomen,11 maar dat dit tot nu toe helaas nog geen&#13;
resultaat heeft opgeleverd.&#13;
J.G.M. van Mierlo vraagt vervolgens aan Haan of hij nader in zou willen gaan op de&#13;
cross compliance. Als deze cross compliance wordt ingevoerd, bestaat volgens Van&#13;
Mierlo de kans dat het inkomen van de boeren afhankelijk wordt gemaakt van een&#13;
wazig mestbeleid. Haan antwoordt dat de ‘wazigheid’ van het nieuwe mestbeleid af&#13;
zal hangen van de beheerseisen, die nog door het Rijk moeten worden geformuleerd.&#13;
Een goede, duidelijke formulering van deze eisen is een voorwaarde voor een probleemloze&#13;
invoering van de cross compliance. Verbakel voegt hieraan toe dat zij in dit&#13;
kader toch nog problemen voorziet. Zij doelt daarbij op de door haar besproken&#13;
bewijslast, die in het nieuwe systeem geheel bij de agrarische ondernemer komt te liggen.&#13;
Zij acht dit een te zware last voor de agrariërs. H. Wolff is het hier mee eens,&#13;
maar hij merkt wel op dat het hier vooral een technisch probleem betreft. Het nieuwe&#13;
mestbeleid zal naar zijn mening veel werkgelegenheid scheppen, waardoor de agrarische&#13;
sector economisch kan saneren. Deze sanering zal uiteindelijk de technische problemen&#13;
van het nieuwe mestbeleid oplossen. De markt zal dus in grote mate zijn&#13;
werk doen.&#13;
4 Interveniënt 2: ir. F. van der Schans12&#13;
Van der Schans vangt zijn interventie aan met een opmerking over het verschil tussen&#13;
doel- en middelvoorschriften. Bruil heeft in zijn preadvies aangegeven een voorstander&#13;
te zijn van het gebruik van doelvoorschriften. Volgens Bruil zijn deze voorschrif-&#13;
ten gemakkelijker te handhaven. Van der Schans gelooft hier niet in; de gegevens die&#13;
ten grondslag liggen aan een doelvoorschrift zijn vaak erg onbetrouwbaar. Hij geeft&#13;
daarbij als voorbeeld de resultaten van een in 1993 verrichte meting van de grondwaterkwaliteit&#13;
op een perceel van een proefbedrijf van de overheid (de Marke). De&#13;
meetresultaten lieten een minimum van 0,0, een maximum van 109,7 en een gemiddelde&#13;
van 17.0 zien. Dit geeft aan dat een doelvoorschrift (de kwaliteit van het grondwater)&#13;
helemaal niet zo goed en duidelijk is als men wel doet voorkomen.&#13;
Vervolgens breekt Van der Schans een lans voor het MAO-stelsel. In tegenstelling tot&#13;
Bruil vindt hij dat dit stelsel zeker niet overbodig is. Het stelsel is op zichzelf&#13;
beschouwd goed, maar de concrete invulling ervan laat veel te wensen over. Een goed&#13;
ingevuld MAO-stelsel, waarin men de driehoeksverhouding tussen de dieren, de mest&#13;
en de grond als uitgangspunt neemt, kan wel degelijk een goede basis vormen voor&#13;
een nieuw mestbeleid. In tegenstelling tot Bruil vindt Van der Schans de huidige regeling&#13;
van de mestopslag zwaar onvoldoende. Lang niet iedere veehouder heeft volgens&#13;
Van der Schans voldoende mestopslag. Hoe is anders de massale uittocht van gierkarren,&#13;
die elk jaar plaatsvindt aan het begin van de uitrijperiode, te verklaren? En&#13;
ook al zou er landelijk gezien voldoende mestopslagcapaciteit zijn, dan nog pleit Van&#13;
der Schans voor een aanpassing van de huidige regeling. Een nieuwe regeling zou er&#13;
voor moeten zorgen dat de dierlijke mest beter benut kan worden, waardoor er minder&#13;
handhavingsregels nodig zouden zijn.&#13;
Een ander meningsverschil met Bruil is er op het terrein van de visie op het Europese&#13;
Hof van Justitie. Bruil ziet dit Hof als vijand van Nederland. Van der Schans voelt er&#13;
meer voor om het Hof als vriend te betitelen. De uitspraak van het Hof over de&#13;
Nitraatrichtlijn is meer een uitspraak naar de letter van de wet en niet naar de geest&#13;
van de wet. Nederland heeft de uitspraak van het Hof ook voor een deel zelf in de&#13;
hand gewerkt, doordat de overheid volgens Van der Schans in het verleden teveel als&#13;
dominee naar de EU is gegaan en te weinig als koopman. Van der Schans bedoelt&#13;
hiermee dat Nederland zich te vaak heeft opgesteld als pleitbezorger van haar eigen&#13;
systeem en te weinig gekoerst heeft op compromissen en concessies. Ook is het Hof&#13;
zeer toeschietelijk richting Nederland, doordat de verleende derogatie zeer aanzienlijk&#13;
is (nog nooit vertoond in Europa). Al met al heeft ‘Europa’ het nog niet zo slecht&#13;
met Nederland voor als Bruil denkt.&#13;
Van der Schans vervolgt zijn interventie met een (korte) reactie op het preadvies van&#13;
Haan. Hij gaat daarbij voornamelijk in op de cross compliance. Hij vraagt zich af hoe&#13;
je individuele agrariërs verantwoordelijk kunt stellen voor de correcte uitvoering van&#13;
Europese Richtlijnen (waaronder de Nitraatrichtlijn). Ook wijst hij op het ontbreken&#13;
van een bedrijfstoeslag voor varkens- en pluimveehouders. Als ook deze bedrijfstak&#13;
te maken krijgt met cross compliance, dan krijgen zij geen inkomenstoeslagen, maar&#13;
wel inkomensrisico’s. En dat is natuurlijk zeer onrechtvaardig.&#13;
Als laatste onderdeel van zijn interventie doet Van der Schans enkele aanvullende&#13;
aanbevelingen voor een nieuw mestbeleid. Hij wijst er daarbij als eerste op dat het&#13;
nieuwe mestbeleid waarschijnlijk tijdelijk van aard zal zijn, gezien de toekomstige&#13;
Kaderrichtlijn Water en de ammoniakdoelstellingen. Met name de ammoniakdoelstel-&#13;
lingen zijn een stuk strenger dan de huidige Nitraatrichtlijn. De noodzaak van aanpassing&#13;
van het mestbeleid was er zonder de uitspraak van het Hof dus toch wel&#13;
geweest. Ten tweede benadrukt Van der Schans het belang van een integrale benadering&#13;
bij het ontwerpen van een nieuw mestbeleid. Naar zijn mening gebeurt dit nu te&#13;
weinig. Ten derde wijst hij op de principiële vraag of men als overheid het beleid&#13;
moet aanpassen aan de sector, of dat de sector zich maar heeft aan te passen aan het&#13;
beleid. Van der Schans is de laatste mening toegedaan. De overheid moet heldere&#13;
lijnen uitzetten, die voor een langere periode moeten gaan gelden. Hierdoor heeft de&#13;
sector tijd om zich aan te passen aan het nieuwe beleid. Het feit dat dit impliceert dat&#13;
de sector in de eerste tijd na de invoering van het nieuwe beleid meer ‘pijn’ zal leiden,&#13;
moet volgens Van der Schans maar worden geaccepteerd. Op de lange termijn hebben&#13;
structurele oplossingen namelijk zeer grote positieve effecten. Wel moet de overheid&#13;
stimulerend beleid ontwikkelen voor sectoren met perspectief. Die sectoren mogen&#13;
niet de dupe worden van het nieuwe beleid.&#13;
Van der Schans sluit zijn bijdrage af met twee stellingen:&#13;
– ‘Den Haag’ en de overheid zijn niet één geheel. Er moet onderscheid gemaakt&#13;
worden tussen het bestuurlijke en het politieke beleid;&#13;
– De kwaliteit van het nieuwe mestbeleid wordt meer bepaald door de kwaliteit van&#13;
de Tweede Kamer (politiek) dan door de kwaliteit van de Ministeries van LNV en&#13;
VROM (bestuurlijk).&#13;
Bruil geeft als eerste een reactie op het pleidooi van Van der Schans. Ten aanzien van&#13;
de keuze tussen doel- of middelvoorschriften merkt hij op dat hij nog steeds van&#13;
mening is dat doelvoorschriften gemakkelijker te handhaven zijn dan middelvoorschriften.&#13;
Betreffende de mestopslag merkt Bruil op dat ook de regering van mening&#13;
is dat er voldoende mestopslagcapaciteit is. Voorwaarde hierbij is wel dat men op&#13;
regionaal niveau kijkt en dus niet per bedrijf. Het Hof zegt echter dat men op&#13;
bedrijfsniveau moet kijken. Dit staat niet met zoveel woorden in de Nitraatrichtlijn.&#13;
Het Hof is volgens Bruil op dit punt erg kinderachtig, hetgeen tevens weer een argument&#13;
oplevert voor de stelling dat het Hof als vijand van Nederland gezien moet&#13;
worden. Nederland kan volgens Bruil beweren wat ze wil, maar ze krijgt toch geen&#13;
gelijk van het Hof. Tenslotte merkt Bruil op dat hij het met Van der Schans eens is dat&#13;
het nieuwe beleid tijdelijk is, maar dat er behoefte is aan duurzaam beleid. Het motto&#13;
is volgens Bruil: “nu doorbijten, in plaats van later afknijpen”.&#13;
Na deze opmerkingen is het de beurt aan Haan. Hij is het in grote lijnen met Van der&#13;
Schans eens. Zo is hij ook van mening dat het MAO-stelsel niet overbodig is en dat er&#13;
gestreefd moet worden naar een integrale benadering. De andere elementen zijn al&#13;
uitgebreid aan bod gekomen in de reactie van Bruil, zodat Haan zich beperkt tot een&#13;
korte reactie.&#13;
Natuurlijk mag ‘de zaal’ ook even reageren. J.N. Kras opent het ‘debat’ met de constatering&#13;
dat er een lineair verband bestaat tussen de mestproductie en de bevolkingsomvang.&#13;
H.J. Bronkhorst geeft aan het vreemd te vinden dat de Nederlandse overheid&#13;
bij het huidige mestbeleid niet, zoals gebruikelijk is, alles wat men voornemens&#13;
is te doen ter uitvoering van Europese richtlijnen, gemeld heeft aan de Europese&#13;
Commissie. De Commissie heeft nu niet de mogelijkheid gehad om de Nederlandse&#13;
overheid bij te sturen. Bruil merkt op dat deze melding wel heeft plaatsgevonden,&#13;
maar dat de overheid er geen ruchtbaarheid aan heeft gegeven. Het Minas-systeem is&#13;
vanaf het begin een dubieus systeem geweest in de ogen van de Europese Commissie.&#13;
De Nederlandse regering heeft vervolgens haar eigen overtuigingskracht in Brussel&#13;
overschat. Snijders tekent in dit kader aan dat Nederland de Nitraatrichtlijn nooit&#13;
serieus heeft genomen. Pas vanaf 1997 is deze richtlijn voor het eerst in het politieke&#13;
beleid naar voren gekomen. Misschien heeft men wel gedacht dat eventuele problemen&#13;
zich vanzelf wel zouden oplossen.&#13;
5 Interveniënt 3: mr. R. Haije13&#13;
Haije leidt zijn interventie in met een korte beschouwing over het karakter van de&#13;
mestwetgeving. Het mestdossier is volgens hem een erg gepolitiseerd dossier. Ook is&#13;
het mestbeleid een beleid dat belangrijke sociale consequenties heeft. Het is moeilijk&#13;
uit te leggen dat het milieubeleid, de mestnormering, een belangrijke factor kan zijn&#13;
bij faillissementen van gezinsbedrijven. Het gepolitiseerde karakter maakt volgens&#13;
Haije dat in het beleid moeizaam moet worden gelaveerd tussen wensen van landbouworganisaties&#13;
en milieugroeperingen en tussen Brussel en een parlement dat voor&#13;
een deel zeer kritisch staat tegenover alles wat er uit Brussel komt.&#13;
Deze algemene inleiding wordt gevolgd door een beschrijving van de opstelling van&#13;
de Nederlandse overheid tegenover de Europese Unie met betrekking tot het mestbeleid.&#13;
Nederland zoekt daarbij naar fasering in het beleid; men zoekt naar tijd en&#13;
ruimte, om de noodzakelijke omslag in de landbouw op verantwoorde wijze te laten&#13;
plaatsvinden. Daarmee worden ook de marges opgezocht van wat Europeesrechtelijk&#13;
mogelijk is. Dat levert een zeker spanningsveld op. In het mestdossier gaat de overheid&#13;
ook zeker niet verder dan waartoe het Europese recht minimaal verplicht. Men&#13;
gaat uit van het ‘level playing field’: Nederland zoekt volgens Haije op nationaal&#13;
niveau de maatvoering en de fasering die benodigd is voor het bereiken van op Europees&#13;
niveau gestelde doelen. Doelen waar men het volgens Haije op zich alleen maar&#13;
mee eens kan zijn en waartegen Nederland zich op Europees niveau dan ook moeilijk&#13;
kan verzetten. In Nederlandse context zijn die doelen echter lastig te realiseren.&#13;
Voor het ontwerpen van een nieuw mestbeleid is volgens Haije ruimte en tijd nodig.&#13;
De Nederlandse overheid wordt volgens Haije daarbij gehinderd door Europa: gaan&#13;
we niet hard genoeg en zoeken we teveel ruimte in het wettelijke instrumentarium,&#13;
dan worden we teruggefloten door de Commissie en de Europese rechter. Gaan we&#13;
vervolgens harder, dan krijgen we te maken met een disbalans tussen de omvang van&#13;
de veestapel en de milieunormen, en dus met hoge mestafzetprijzen, fraudedruk en&#13;
met sanering. En dan worden we een enkele keer ook teruggefloten door de Nederlandse&#13;
rechter. De overheid zit dus in een lastig parket en moet, zoals Haije al eerder&#13;
opmerkte, laveren. Het gevolg van dat laveren is minder bestendige en gestapelde&#13;
wetgeving.&#13;
Toch werpt het huidige mestbeleid volgens Haije duidelijk zijn vruchten af. Uit de door&#13;
Bruil en Haan besproken rapporten blijkt dat er de afgelopen jaren echt aansprekende&#13;
resultaten bij het terugdringen van de milieubelasting door de landbouw zijn geboekt.&#13;
Tegelijk blijkt echter dat we er nog lang niet zijn. Voor een belangrijk deel van het&#13;
landbouwareaal zijn de milieudoelstellingen nog steeds niet gerealiseerd en met name&#13;
de nog steeds toenemende fosfaatverzadiging van het landbouwareaal en de fosfaatconcentraties&#13;
in het oppervlaktewater baren zorgen. De mestnormen moeten nog&#13;
behoorlijk worden aangescherpt.&#13;
Tegenover het door de diverse sprekers geuite enthousiasme over het Minas-systeem&#13;
plaatst Haije wel enkele kanttekeningen. Vanuit de overheid bezien is vooral de hoge&#13;
uitvoeringslast een groot nadeel van het systeem. Zo maakt Minas de verwachtingen&#13;
als sturingsinstrument niet geheel waar. Als fiscaal afrekeningsmechanisme is Minas&#13;
ook niet echt succesvol gebleken. Tenslotte bevat het systeem zeer vele momenten&#13;
voor het aantekenen van bezwaar en beroep: bij de aangifte zelf, bij de verrekeningsbeschikking,&#13;
bij de eventuele naheffingsaanslag, bij het al dan niet verlenen van uitstel&#13;
van betaling en bij de ambtshalve herzieningen. Dit leidt tot een enorme belasting van&#13;
het uitvoeringsapparaat.&#13;
In het nieuwe mestbeleid is er sprake van een ‘nieuw’ handhavingssysteem van&#13;
bestuurlijke boetes. Met dit nieuwe systeem kan de capaciteit van de overheid volgens&#13;
Haije veel gerichter worden ingezet op situaties, waar werkelijk iets aan de hand is.&#13;
Afhankelijk van het risico van normoverschrijding kan zo onderscheid worden&#13;
gemaakt naar de mate waarin bedrijven zich actief richting de overheid moeten verantwoorden.&#13;
Er vindt dus een differentiatie in risicogroepen plaats. Ook kunnen&#13;
door het nieuwe handhavingssysteem de lasten van de sector aanzienlijk worden&#13;
teruggebracht.&#13;
Haije geeft toe dat er met de mestafzetovereenkomsten en de productierechten één&#13;
systeem teveel is. Dat de mestafzetovereenkomsten er zijn gekomen, is vooral het&#13;
resultaat van de onzekerheid die er over de productierechten was ontstaan als gevolg&#13;
van de juridische procedures met betrekking tot de Wet herstructurering varkenshouderij.&#13;
Er was volgens Haije behoefte aan een nieuw slot op de omvang van de veestapel.&#13;
Daarbij was een beperkte periode van het naast elkaar bestaan van twee volumestelsels&#13;
nodig, omdat de mestafzetovereenkomsten zich qua sturingskracht nog moesten&#13;
bewijzen. Inmiddels is bij de evaluatie gebleken dat de sturingskracht van het&#13;
MAO-stelsel veel minder is dan de sturingskracht van de productierechten, terwijl&#13;
het eerstgenoemde systeem de overheid en de sector wel veel meer kost. De mestafzetovereenkomsten&#13;
worden dan ook per 1-1-2005 afgeschaft.&#13;
Na deze terugblik op het oude beleid vervolgt Haije zijn interventie met een vooruitblik&#13;
op het nieuwe beleid. De belangrijkste wijzigingen zijn te vinden op twee gebieden.&#13;
Ten eerste op het gebied van de capaciteit op bedrijven voor de opslag van dierlijke&#13;
mest, gedurende periodes dat deze niet mag worden uitgereden. Ten tweede is er&#13;
een grote wijziging gelegen in het feit dat het nieuwe mestbeleid niet langer op mineralenverliezen14&#13;
is gericht, maar op de mineraleninput in de bodem.15&#13;
Haije geeft aan dat hij, evenals Verbakel, in de preadviezen een beschouwing over&#13;
bewijslastverdeling en bewijsvoering mist. Haije ziet wel wat in de in het verleden&#13;
gehanteerde gelede normstelling, houdende een algemeen verbod om meststoffen te&#13;
gebruiken (deze overtreding moet dan bewezen worden door de overheid), dat wordt&#13;
opgeheven als de gebruiker aannemelijk kan maken als hij een bepaald plafond per&#13;
hectare per jaar niet heeft overschreden (de gebruiker moet zich op deze ‘strafuitsluitingsgrond’&#13;
beroepen en aannemelijk maken dat hij binnen de termen daarvan valt).&#13;
Hierbij is plausibiliteit al voldoende; er moet enkel gekeken worden of het plausibel is&#13;
of een bedrijf aan de normen voldoet. Dit is geen onredelijke bewijslastverdeling; de&#13;
gebruiker verkeert nu eenmaal in de beste bewijspositie, omdat hij het beste inzicht in&#13;
de meststoffenbalans van het bedrijf heeft en daarvoor ook de nodige gegevens bijhoudt.&#13;
Er worden volgens Haije in het nieuwe beleid op dat punt geen onevenredige&#13;
eisen gesteld. De omkering van de bewijslast in het nieuwe systeem is dus volkomen&#13;
redelijk. Strijdigheid met het beginsel van ‘fair trial’ in de zin van artikel 6 EVRM is&#13;
dan ook niet aan de orde. Dat blijkt ook uit een recente uitspraak van de Hoge Raad.16&#13;
In het verlengde hiervan doet Haije enkele uitspraken over de inrichting van het systeem&#13;
van gebruiksnormen. Hij noemt de door Haan in zijn preadvies gedane suggesties op&#13;
dit gebied erg nuttig. Deze suggesties kunnen volgens hem zonder meer worden&#13;
overgenomen in het nieuwe mestbeleid. Wel tekent hij aan dat ten aanzien van het&#13;
koppelen van de diverse databestanden de privacywetgeving in ogenschouw moet&#13;
worden genomen.&#13;
Tenslotte is Haije min of meer verplicht om in te gaan op de eventuele onrechtmatige&#13;
daadsacties jegens de overheid, die zouden kunnen worden aangespannen als gevolg&#13;
van de afschaffing van het MAO-stelsel. Hij acht dergelijke procedures kansloos.&#13;
Ondeugdelijk is nog niet onrechtmatig. Bovendien is de ondeugdelijkheid van de&#13;
afschaffing van het MAO-stelsel (nog) niet vastgesteld. Het enige feit is dat de mestafzetovereenkomsten&#13;
in vergelijking met de productierechten veel minder sturingskracht&#13;
hebben en veel hogere lasten met zich meebrengen. Voor de invoering van het&#13;
MAO-stelsel waren er volgens Haije destijds goede redenen en de invoering zelf heeft&#13;
ook op verantwoorde wijze plaatsgevonden. Er is dan ook niets mis mee als op basis&#13;
van een grondige evaluatie en op basis van nadien gewijzigde omstandigheden uiteindelijk&#13;
wordt besloten met een ander, beter en voor de agrariër minder belastend&#13;
systeem door te gaan. Situaties van onevenredig nadeel door het afschaffen van de&#13;
mestafzetovereenkomsten ziet Haije niet. Bovendien hadden agrariërs, gegeven de&#13;
nadrukkelijke slag die de overheid ten aanzien van de uiteindelijke instrumentkeuze&#13;
steeds om de arm heeft gehouden, enige voorzichtigheid aan de dag moeten leggen.&#13;
Wat betreft meerjarige mestafzetovereenkomsten benadrukt Haije het feit dat een&#13;
voorzichtig ondernemer in deze overeenkomsten een ontbindings- of aanpassingsclausule&#13;
op heeft laten nemen. Bovendien kunnen de ondernemers ook in de toekomst,&#13;
gegeven de verwachte krappere mestmarkt, alleen maar profijt hebben van het&#13;
feit dat zij hun mestafzet langjarig hebben geregeld. Een onrechtmatige daadsactie&#13;
jegens de overheid is volgens Haije dus volstrekt kansloos.&#13;
Haije sluit zijn uitvoerige interventie af met een aantal stellingen:&#13;
– Het totale instrumentarium wordt onder het nieuwe mestbeleid minder ingewikkeld,&#13;
met name door het vervallen van de mestafzetovereenkomsten en de vereenvoudiging&#13;
van het systeem van productierechten. Het systeem van gebruiksnormen&#13;
wordt in ieder geval niet ingewikkelder dan onder het huidige Minas-systeem het&#13;
geval is.&#13;
– De uitvoeringslasten voor de overheid en de administratieve lasten voor de agrarische&#13;
sector worden aanzienlijk minder, waarschijnlijk 40%, door de overstap van&#13;
heffingen naar bestuurlijke boetes, het beter in het beleid doorvoeren van een risicobenadering,&#13;
het slimmer omgaan met gegevensinwinning en het vervallen van de&#13;
mestafzetovereenkomsten.&#13;
– Waar het gaat om andere lasten voor de sector, met name de mestafzetkosten, zal,&#13;
afhankelijk van het tempo van normaanscherping dat de Commissie ons toestaat,&#13;
sprake zijn van een hogere last.&#13;
Na deze interventie hadden de beide preadviseurs uiteraard de behoefte om te reageren.&#13;
Haan reageert op het door Haije gedane voorstel met betrekking tot de bewijslastverdeling.&#13;
Haan acht de eis van plausibiliteit niet aanvaardbaar; met name wanneer&#13;
een bedrijf ‘aan de verkeerde kant van de streep zit’ werkt de plausibiliteitseis volgens&#13;
hem niet redelijk uit, gezien de strenge motiveringseisen die gesteld worden aan een&#13;
punitieve sanctie. Haije reageert hierop door te stellen dat de plausibiliteitseis is ingevoerd,&#13;
omdat men ‘niet op alle slakken zout wil leggen’. Ook verdedigt Haan het&#13;
besluitkarakter van de terugmelding. Het College van Beroep voor het Bedrijfsleven&#13;
(CBB) heeft in 2002 al besloten dat de terugmelding bij de dierrechten een besluit is.&#13;
Latere rechtspraak van ditzelfde college heeft laten zien dat ‘de lat steeds lager is&#13;
komen te liggen’. Zodra er in een gegeven geval een element van waardering door de&#13;
overheid optreedt, is er al sprake van een besluit. Men kan volgens Haan dus niet&#13;
anders concluderen dan dat de terugmelding in het nieuwe mestbeleid een besluitkarakter&#13;
zal hebben.&#13;
Bruil beperkt zich tot een korte opmerking. Hij geeft aan dat, gezien de differentiatie&#13;
die in het nieuwe mestbeleid optreedt door de ‘risicobenadering’ van de overheid, een&#13;
differentiatie in normstelling ook voor de hand ligt. Dit zou als voordeel hebben dat&#13;
dan 40 à 50% van de bedrijven bij voorbaat met rust gelaten kan worden. Haije zegt&#13;
dat dit helaas niet mogelijk is op grond van de Nitraatrichtlijn.&#13;
6 Afsluiting&#13;
Na deze enerverende discussie tussen overheid en praktijk beëindigt de voorzitter de&#13;
discussie. Hij bedankt de preadviseurs en de interveniënten en constateert dat het een&#13;
leerzame, nuttige dag is geweest, waarbij er veel gezegd is over het nieuwe mestbeleid.&#13;
De bal ligt nu bij de overheid, die het nieuwe mestbeleid nader vorm zal moeten&#13;
geven. Op 19 mei 2004 heeft Minister Veerman mede namens staatssecretaris van&#13;
Geel de beleidsbrief over de wijziging van het mestbeleid gepresenteerd, die aan de&#13;
Tweede Kamer wordt gestuurd. Tevens heeft de minister die dag het concept wetsvoorstel&#13;
aan de maatschappelijke organisaties voor advies aangeboden. Hiermee&#13;
wordt de formele procedure voor de wijziging van het huidige beleid gestart. De&#13;
adviesperiode is op 11 juni 2004 geëindigd.17 Het zou te ver voeren om dit wetsvoorstel&#13;
hier nader te bespreken; daarvoor schiet mijn kennis ook tekort. Ik wil het daarom&#13;
bij deze opmerkingen laten.</content><legacyfootnotes>* Mr. J.W.A. Rheinfeld is als kandidaat-notaris werkzaam bij Mollink Wünsch Notarissen te Losser.&#13;
1. Beide preadviezen zijn gepubliceerd in het aprilnummer van dit tijdschrift.&#13;
2. De drie rapporten zijn ook ‘online’ te raadplegen: http://www.minlnv.nl/mestbeleid/.&#13;
3. Zie het slot van het preadvies van Bruil.&#13;
4. Kamerstukken II 2003/2004, 26 729, nr. 61. Het programma is eveneens op de site van het Ministerie&#13;
van Landbouw te raadplegen.&#13;
5. Haan spreekt van ‘beheerseisen’.&#13;
6. Conform artikel 1:3 Algemene Wet Bestuursrecht.&#13;
7. Hetgeen Haan betreurt, gezien de relatieve eenvoud van het MAO-stelsel en de duidelijke forfaits.&#13;
8. Haan noemt dit “een konijn uit de hoed van het Ministerie”.&#13;
9. Als advocaat werkzaam bij ABAB juristen.&#13;
10. Bruil noemt ook het feit dat de website www.minasblunder.nl nog haast geen bezoekers heeft getrokken&#13;
een indicatie dat het met de onvrede over Minas ‘allemaal nog wel meevalt’.&#13;
11. Bruil noemt onder andere het initiatief, waarbij geprobeerd werd mest tot hagelslag te verwerken.&#13;
12. Werkzaam bij het CLM.&#13;
13. Directeur juridische zaken bij het Ministerie van LNV.&#13;
14. De zogenaamde verliesnormen.&#13;
15. De gebruiksnormen.&#13;
16. Hoge Raad 3 december 2002, strafkamer, nr. 00941/01 E (Nieuwsbrief strafrecht 2003,4). Het arrest is&#13;
ook te vinden op www.rechtspraak.nl.&#13;
17. Zie voor meer informatie het concept wetsvoorstel, dat te vinden is op de meergenoemde website&#13;
http://www.minlnv.nl/mestbeleid/.</legacyfootnotes><footnotes><footnote/></footnotes><auteurs>mr. J.W.A. Rheinfeld</auteurs><published>2004-10-01 00:00:00</published><modified>2004-10-01 00:00:00</modified><editiondate>2004-10-01</editiondate><htmlpath>https://denhollander.info/artikel/3670</htmlpath></article>
</articles></edition>