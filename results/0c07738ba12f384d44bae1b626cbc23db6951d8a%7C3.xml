<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2004</searchword><id>3628</id><udhid>UDH:TvAR/3628</udhid><titel>Story / Van den Bergh (TvAR 2004/5209)</titel><searchwords><searchword>TvAR 4/2004</searchword><searchword>TvAR 2004/5209</searchword><searchword>UDH:TvAR/3628</searchword></searchwords><attachments><attachment><name>2004_nr 4_Rechtspraak_5209.pdf</name><extention>pdf</extention><url>https://denhollander.info/download/3625/ci</url></attachment></attachments><inleiding>[BW art. 6:74, 162]&#13;
&#13;
Op agrarisch gebied gespecialiseerde makelaar&#13;
laat na te signaleren dat aangekondigde&#13;
mestregelgeving met zich brengt dat met&#13;
een voorgenomen vervreemding door zijn&#13;
cliënt van gronden met mestquotum voor&#13;
rundvee en kalkoenen ook schapenmestquotum&#13;
zou moeten worden overgedragen,&#13;
hoewel cliënt dat laatste quotum juist wilde&#13;
behouden. Bij transport blijkt dat op dat&#13;
moment vigerende regelgeving inderdaad&#13;
met zich brengt dat ook schapenmestquotum&#13;
moet worden overgedragen. Cliënt&#13;
stelt adviseur aansprakelijk. Veronderstellenderwijs&#13;
ervan uitgaande dat adviseur&#13;
bekend was, althans bekend behoorde te&#13;
zijn met voornemen van kabinet tot aanpassing&#13;
van mestwetgeving is volgens&#13;
Hoge Raad onbegrijpelijk hoe Hof heeft&#13;
kunnen oordelen dat adviseur zich niet de&#13;
implicaties van die aanpassing behoefde te&#13;
realiseren nu die implicaties voortvloeiden&#13;
uit een al jarenlang van kracht zijnde regeling&#13;
(Verplaatsingsbesluit Meststoffenwet).</inleiding><content>E.W. Story, wonende te Rhenoy,&#13;
eiser tot cassatie,&#13;
advocaat: mr. M.J. van Basten Batenburg,&#13;
tegen&#13;
1. A.G. van den Berg-Aanen, wonende te&#13;
Leerdam,&#13;
2. A.M. de Leeuw-Van den Berg, wonende te&#13;
Hoornaar,&#13;
3. L. van den Berg, wonende te Leerdam,&#13;
4. J.M. Raap-Van den Berg, wonende te Leerdam,&#13;
in hun hoedanigheid van gezamenlijke&#13;
erfgenamen van Cornelis Marinus van den&#13;
Berg, laatstelijk gewoond hebbende te Leerdam,&#13;
verweerders in cassatie,&#13;
advocaat: mr. W.J. Nijland.&#13;
1. Het geding in feitelijke instanties&#13;
Eiser tot cassatie – verder te noemen: Story&#13;
– heeft bij exploot van 16 september 1996 Van&#13;
den Berg – verder te noemen: Van den Berg –&#13;
gedagvaard voor de rechtbank te Dordrecht&#13;
en gevorderd Van den Berg bij vonnis, uitvoerbaar&#13;
bij voorraad, te veroordelen om aan&#13;
Story te betalen een bedrag van ƒ 40.534,–,&#13;
vermeerderd met de wettelijke rente daarover&#13;
vanaf de dag der dagvaarding tot die der voldoening,&#13;
alsmede de overige schade, bestaande&#13;
uit de kosten verbonden aan het verwerven&#13;
en houden van aan te kopen mestrechten en&#13;
verdere vervolgschade, nader op te maken bij&#13;
staat en te vereffenen volgens de wet, met&#13;
eveneens de wettelijke rente daarover vanaf de&#13;
dag der dagvaarding tot die der voldoening.&#13;
Van den Berg heeft de vordering bestreden.&#13;
De rechtbank heeft bij tussenvonnis van 18&#13;
maart 1998 Story tot bewijslevering van zijn&#13;
stellingen toegelaten en bij eindvonnis van&#13;
3 mei 2000 de vorderingen afgewezen.&#13;
Tegen beide vonnissen heeft Story hoger&#13;
beroep ingesteld bij het gerechtshof te ’s-Gravenhage.&#13;
Bij arrest van 27 februari 2002 heeft het hof&#13;
beide vonnissen waarvan beroep bekrachtigd.&#13;
(…)&#13;
2. Het geding in cassatie&#13;
(…)&#13;
3. Beoordeling van het middel&#13;
3.1 In cassatie kan worden uitgegaan van het&#13;
volgende.&#13;
(i) Op 11 november 1991 heeft Story een&#13;
koopovereenkomst gesloten met Kielenstijn,&#13;
waarbij Story zijn meststierenschuur met toebehoren&#13;
en enkele percelen grasland met&#13;
mestquotum voor rundvee en kalkoenen aan&#13;
hem heeft verkocht.&#13;
(ii) Van den Berg was destijds makelaar in&#13;
onroerende zaken en heeft op verzoek van&#13;
onder meer Story bij de totstandkoming van&#13;
de koopovereenkomst bemiddeld en geadviseerd.&#13;
(iii) Story hield naast het rundvee ook ongeveer&#13;
300 schapen. Voor de totstandkoming&#13;
van de koopovereenkomst heeft Story aan&#13;
Van den Berg medegedeeld, dat hij schapen&#13;
wilde blijven houden.&#13;
(iv) Op 1 februari 1992 is de meststoffenwetgeving&#13;
gewijzigd in die zin dat ook voor schapen&#13;
een mestquotum is ingevoerd. Hierop is&#13;
aan Story een schapenmestquotum toegekend&#13;
van 1605 kg. Hiervan rustte 1559 kg. op de&#13;
onroerende zaken die bij de voormelde koopovereenkomst&#13;
aan Kielenstijn waren verkocht.&#13;
(v) Het notariële transport heeft plaatsgevonden&#13;
op 12 maart 1993. Ten tijde van dit transport&#13;
was Story op grond van de meststoffenwetgeving&#13;
verplicht het schapenmestquotum&#13;
van 1559 kg. eveneens aan Kielenstijn over te&#13;
dragen.&#13;
3.2 Story heeft aan zijn hierboven onder 1&#13;
vermelde vordering ten grondslag gelegd,&#13;
samengevat, dat Van den Berg wanprestatie&#13;
heeft gepleegd, althans onrechtmatig jegens&#13;
Story heeft gehandeld, doordat Van den Berg,&#13;
hoewel hij wist dat Story de mogelijkheid&#13;
wilde behouden om schapen te houden en als&#13;
deskundige had moeten weten dat met de&#13;
overdracht van de onroerende zaken alle aanwezige&#13;
mestquota, inclusief het schapenmestquotum,&#13;
overgedragen zouden moeten worden,&#13;
Story daarop niet heeft geattendeerd.&#13;
Indien hij dat wel zou hebben gedaan, zou&#13;
Story hebben afgezien van de verkoop, of zou&#13;
Story niet hebben verkocht voor de overeengekomen&#13;
prijs.&#13;
Van den Berg heeft betwist dat hij in de advisering&#13;
van Story tekort is geschoten, dan wel&#13;
onrechtmatig jegens Story heeft gehandeld.&#13;
Hij voert als verweer dat hij ten tijde van het&#13;
sluiten van de koopovereenkomst niet op de&#13;
hoogte was van de invoering van een schapenmestquotum&#13;
op 1 februari 1992 en dat op dat&#13;
moment ook niet bekend was dat de mestwetgeving&#13;
zou veranderen.&#13;
3.3 De rechtbank heeft bij haar tussenvonnis&#13;
Story toegelaten bewijs te leveren van zijn&#13;
stellingen:&#13;
– dat Van den Berg op 11 november 1991 wist&#13;
of – als terzake deskundige – behoorde te&#13;
weten, dat binnen enige tijd een mestquotum&#13;
voor schapen zou worden ingevoerd, en dit&#13;
met het reeds aanwezige mestquotum voor&#13;
rundvee en kalkoenen zou moeten worden&#13;
overgedragen;&#13;
– dat Story – indien hij juist zou zijn voorgelicht&#13;
– zou hebben afgezien van de verkoopplannen,&#13;
althans niet op 11 november 1991 tot&#13;
verkoop zou zijn overgegaan, dan wel niet&#13;
zou hebben verkocht voor de overeengekomen&#13;
prijs.&#13;
Bij haar eindvonnis heeft de rechtbank geoordeeld&#13;
dat Story niet is geslaagd in de tweede&#13;
bewijsopdracht en heeft zij de vorderingen&#13;
afgewezen.&#13;
3.4.1 Op het door Story ingestelde hoger&#13;
beroep heeft het hof de bestreden vonnissen&#13;
bekrachtigd en wel op de volgende gronden.&#13;
3.4.2 In zijn zesde grief is Story ertegen opgekomen&#13;
dat de rechtbank in het midden heeft&#13;
gelaten of Story geslaagd is in de eerste&#13;
bewijsopdracht. Volgens Story had de rechtbank&#13;
moeten oordelen dat hij geslaagd was in&#13;
dit bewijs. Die bewijsopdracht is, aldus het&#13;
hof, als zodanig niet bestreden. Hij hield in&#13;
dat Story diende te bewijzen het door Van&#13;
den Berg in november 1991 weten of behoren&#13;
te weten dat&#13;
a. binnen enige tijd een mestquotum voor&#13;
schapen zou worden ingevoerd, en&#13;
b. dit met het reeds aanwezige mestquotum&#13;
voor rundvee en kalkoenen zou moeten worden&#13;
overgedragen.&#13;
Het hof heeft de vraag of Story geslaagd is in&#13;
dit bewijs, beoordeeld aan de hand van het in&#13;
eerste aanleg bijeengebrachte bewijs en de in&#13;
hoger beroep overgelegde bescheiden, aangezien&#13;
Story in hoger beroep geen aanbod heeft&#13;
gedaan tot (aanvullende) bewijslevering. Op&#13;
deze voet kwam het hof tot het oordeel dat&#13;
Story niet is geslaagd in het in de bewijsopdracht&#13;
onder b bedoelde bewijs. Nu Story in&#13;
ieder geval in zoverre niet geslaagd is in het&#13;
bewijs waartoe hij is toegelaten en de door&#13;
hem ingestelde vordering reeds op deze grond&#13;
niet voor toewijzing vatbaar is, brengt dit&#13;
mee, aldus nog steeds het hof, dat de bestreden&#13;
vonnissen bekrachtigd dienen te worden.&#13;
3.5 Bij de beoordeling van het middel moet er&#13;
– aangezien het hof dit in het midden heeft&#13;
gelaten – veronderstellenderwijs van worden&#13;
uitgegaan dat Story wel is geslaagd in de&#13;
bewijsopdracht onder a, dat Van den Berg in&#13;
november 1991 wist of behoorde te weten dat&#13;
binnen enige tijd een mestquotum voor schapen&#13;
zou worden ingevoerd, en dat Van den&#13;
Berg kennis had behoren te nemen van een&#13;
bericht in de Staatscourant van 16 september&#13;
1991, waaruit kon worden afgeleid dat het&#13;
kabinet besloten had onder meer schapen&#13;
onder de mestwetgeving, waaronder het Verplaatsingsbesluit&#13;
(het Verplaatsingsbesluit&#13;
Meststoffenwet van 25 maart 1987, Stb. 1987,&#13;
nr. 171), te laten vallen en dat de streefdatum&#13;
voor inwerkingtreding 1 januari 1992 was.&#13;
Voorts is van belang dat het hof Van den Berg&#13;
heeft aangemerkt als een – naar het hof kennelijk&#13;
bedoelt: op agrarisch gebied – gespecialiseerd&#13;
makelaar, welk oordeel in cassatie niet is&#13;
bestreden.&#13;
Story heeft er in de memorie van grieven op&#13;
gewezen dat art. 2 lid 1 van het Verplaatsingsbesluit&#13;
zoals dat in 1991 gold, inhield dat een&#13;
referentiehoeveelheid mest in haar totaliteit&#13;
overgaat tezamen met de overdracht van het&#13;
bedrijf waartoe zij behoort, en dat te verwachten&#13;
was dat dit ook voor schapenmest&#13;
zou gaan gelden als deze binnen het Verplaatsingsbesluit&#13;
zou worden gebracht. Zonder&#13;
nadere, door het hof niet gegeven, motivering&#13;
is niet duidelijk, waarom van een gespecialiseerd&#13;
makelaar als Van den Berg niet een&#13;
zodanige kennis van dit besluit verlangd mag&#13;
worden, dat hij op deze mogelijkheid bedacht&#13;
was. Wel overweegt het hof dat “in geen geval&#13;
[...] van [Van den Berg kan] worden verwacht&#13;
dat hij de implicaties onderkent welke besloten&#13;
liggen in het bericht dat onder meer het&#13;
Verplaatsingsbesluit zal gaan gelden voor&#13;
schapen”, maar het hof maakt in het geheel&#13;
niet duidelijk waarop het dit oordeel heeft&#13;
gebaseerd.&#13;
De op het vorenoverwogene gerichte klacht&#13;
van het middel slaagt derhalve. De overige&#13;
klachten behoeven geen behandeling.&#13;
4. Beslissing&#13;
De Hoge Raad:&#13;
vernietigt het arrest van het gerechtshof te&#13;
’s-Gravenhage van 27 februari 2002;&#13;
verwijst het geding naar het gerechtshof te&#13;
Amsterdam ter verdere behandeling en beslissing;&#13;
veroordeelt de [verweerders] in de kosten van&#13;
het geding in cassatie, tot op deze uitspraak&#13;
aan de zijde van Story begroot op € 633,74&#13;
aan verschotten en € 1.590,– voor salaris.&#13;
NOOT&#13;
Het bovenstaande arrest handelt over beroepsaansprakelijkheid&#13;
van een agrarisch adviseur&#13;
(makelaar). De aansprakelijkheid van bepaalde&#13;
beroepsbeoefenaars is met grote regelmaat&#13;
onderwerp van de jurisprudentie van de Hoge&#13;
Raad (zie bijvoorbeeld recent HR 10 januari&#13;
2003, NJ 2003/375 inzake de assurantietussenpersoon,&#13;
HR 20 december 2002, NJ 2003/325&#13;
inzake de notaris en HR 7 maart 2003, NJ&#13;
2003/302 inzake de advocaat), maar voor&#13;
zover mij bekend is dit voor het eerst dat de&#13;
Hoge Raad zich uitspreekt over de beroepsaansprakelijkheid&#13;
van een agrarisch adviseur.&#13;
De maatstaf voor aansprakelijkheid verschilt&#13;
niet per beroepsgroep. Steeds is uitgangspunt&#13;
het optreden van de “redelijk bekwame en&#13;
redelijk handelende” beroepsgenoot. Hoewel&#13;
dat criterium in het onderhavige geval niet&#13;
expliciet wordt genoemd, klinkt de echo daarvan&#13;
toch door in de opdracht die de rechtbank&#13;
aan Story geeft om te bewijzen dat de agrarisch&#13;
adviseur Van den Berg op 11 november&#13;
1991 (de datum waarop Story met Kielenstijn&#13;
een overeenkomst sloot tot verkoop van zijn&#13;
meststierenschuur en percelen grasland met&#13;
melkquotum voor rundvee en kalkoenen) wist&#13;
of behoorde te weten dat binnen enige tijd een&#13;
mestquotum voor schapen zou worden ingevoerd&#13;
en dat dit met de voornoemde mestquota&#13;
voor rundvee en kalkoenen zou moeten&#13;
worden overgedragen.&#13;
De omstandigheid dat Van den Berg de implicaties&#13;
van die (aangekondigde) regelgeving&#13;
niet onder ogen had gezien (en dus Story&#13;
daarover niet had geadviseerd) was er de oorzaak&#13;
van dat Story ten tijde van het notariële&#13;
transport op 12 maart 1993 ineens werd geconfronteerd&#13;
met de verplichting om op grond&#13;
van de ten tijde van dat transport geldende&#13;
meststoffenwetgeving ook zijn schapenmestquotum&#13;
aan Kielenstijn over te dragen. Dat&#13;
laatste was echter nooit de bedoeling van&#13;
Story geweest.&#13;
De door de rechtbank aan Story verstrekte&#13;
bewijsopdracht met betrekking tot de “bekwaamheid”&#13;
van zijn adviseur wordt door het&#13;
Hof – en in navolging daarvan door de Hoge&#13;
Raad – onderscheiden in een tweetal aspecten:&#13;
Story moet bewijzen (a) dat Van den Berg op&#13;
11 november 1991 wist of behoorde te weten&#13;
dat het voornemen bestond om binnen afzienbare&#13;
tijd een mestquotum voor schapen in te&#13;
voeren en (b) dat dit mestquotum met het reeds&#13;
aanwezige mestquotum voor rundvee en kalkoenen&#13;
zou moeten worden overgedragen. Het&#13;
Hof laat in het midden of Story aspect (a) heeft&#13;
bewezen, omdat het van oordeel is dat bewijs&#13;
(b) niet is geleverd en op die grond reeds de&#13;
vordering van Story moet worden afgewezen.&#13;
De Hoge Raad acht dat oordeel onjuist.&#13;
Nu het Hof zich niet heeft uitgelaten over&#13;
aspect (a) mag in cassatie veronderstellenderwijs&#13;
als uitgangspunt worden genomen dat&#13;
Story is geslaagd in het bewijs van aspect (a)&#13;
en dat (dus) vaststaat dat Van den Berg op 11&#13;
november 1991 behoorde te weten dat het&#13;
voornemen bestond om binnen afzienbare tijd&#13;
een mestquotum voor schapen in te voeren,&#13;
welke aankondiging immers al was gedaan&#13;
– zo overweegt de Hoge Raad – in de Staatscourant&#13;
van 16 september 1991.&#13;
Verder geldt in cassatie als uitgangspunt dat&#13;
Van den Berg moet worden beschouwd als een&#13;
op agrarisch gebied gespecialiseerd makelaar,&#13;
welke stelling van Story Van den Berg ook&#13;
nooit heeft bestreden.&#13;
Vervolgens is de vraag dan of Van den Berg&#13;
zich – gewapend met die kennis omtrent de&#13;
voorgenomen regelgeving – ook had moeten&#13;
realiseren dat de daadwerkelijke invoering&#13;
van de voorgenomen regelgeving betekende&#13;
dat het schapenmestquotum van Story met het&#13;
quotum voor rundvee en kalkoenen aan Kielenstijn&#13;
zou moeten worden overgedragen.&#13;
Het Hof kwam tot een ontkennend antwoord&#13;
op basis van verklaringen van het afdelingshoofd&#13;
Markt en Structuur bij het Productschap&#13;
voor Vee, Vlees en Eieren alsmede een&#13;
ambtenaar bij het Ministerie van LNV. Die&#13;
verklaringen leveren inderdaad niet het voor&#13;
de stelling van Story noodzakelijke bewijs op,&#13;
maar dat bewijs kan volgens de Hoge Raad&#13;
wél worden gevonden in het door Story&#13;
genoemde artikel 2 lid 1 van het Verplaatsingsbesluit&#13;
(Verplaatsingsbesluit Meststoffenwet&#13;
van 25 maart 1987, Stb. 1987, nr. 171)&#13;
zoals dat in november 1991 al enige jaren gold&#13;
en welk artikel inhield dat een referentiehoeveelheid&#13;
mest in haar totaliteit overgaat tezamen&#13;
met de overdracht van het bedrijf waartoe&#13;
zij behoort. De Hoge Raad is van oordeel&#13;
dat een agrarisch adviseur die enerzijds wist of&#13;
behoorde te weten van een voornemen tot het&#13;
invoeren van een schapenmestquotum en&#13;
anderzijds op de hoogte was of behoorde te&#13;
zijn van de voornoemde bepaling uit het Verplaatsingsbesluit&#13;
een en ander behoort te&#13;
(kunnen) combineren en zich moet realiseren&#13;
dat een mogelijk schapenmestquotum (zeer&#13;
waarschijnlijk) ingevolge het Verplaatsingsbesluit&#13;
evenals het quotum voor rundvee en&#13;
kalkoenen met het bedrijf moet worden overgedragen.&#13;
De Hoge Raad acht onbegrijpelijk&#13;
dat het Hof zonder nadere motivering tot een&#13;
andersluidend oordeel is gekomen.&#13;
De zorgplicht die de Hoge Raad hier oplegt&#13;
aan een agrarisch adviseur wijkt, zoals&#13;
gezegd, niet af van de zorgplicht voor andere&#13;
beroepsbeoefenaars. Men zal de vakliteratuur&#13;
moeten bijhouden (in het arrest is sprake van&#13;
het Agrarisch Dagblad en De Boerderij), maar&#13;
ook de mededelingen in officiële publicaties&#13;
zoals de Staatscourant. Passieve kennisneming&#13;
is echter niet voldoende. Een deskundig adviseur&#13;
moet ook in staat zijn om zijn kennis&#13;
actief toe te passen en hetgeen hij weet (of&#13;
behoort te weten) te relateren aan de praktijkgevallen&#13;
die aan hem worden voorgelegd. Dat&#13;
lijkt evident, maar is niet altijd makkelijk.&#13;
Om die reden mag degene die daar wel in&#13;
slaagt zich ook een deskundige noemen.&#13;
Voortbordurend op dit thema van deskundigheid&#13;
veroorloof ik mij tenslotte nog een korte&#13;
preek voor eigen parochie. Een cassatiedagvaarding&#13;
dient – aldus bepaalt artikel 407 lid&#13;
2 Rv – de gronden van het cassatieberoep te&#13;
vermelden, liefst in heldere bewoordingen.&#13;
Een uitwerking van die gronden geschiedt&#13;
doorgaans (geruime tijd later) in een schriftelijke&#13;
toelichting. In het onderhavige geval liet&#13;
de duidelijkheid van de in de dagvaarding&#13;
opgenomen gronden te wensen over, terwijl&#13;
Story daarenboven had afgezien van een&#13;
schriftelijke toelichting. Dat brengt een risico&#13;
met zich waarop door de advocaat-generaal&#13;
mr Spier ook wordt gewezen in zijn conclusie&#13;
waar hij ten aanzien van zijn “welwillende&#13;
lezing” van de klachten van Story schrijft: “Ik&#13;
doe dat zeker niet zonder aarzeling. In de eerste&#13;
plaats omdat er een algemeen belang mee&#13;
is gediend dat wordt vastgehouden aan het&#13;
stelsel van art. 407 lid 2 Rv. De rechtsvormende&#13;
taak van en bewaking van de rechtseenheid&#13;
door de Hoge Raad zouden op de tocht&#13;
komen te staan wanneer te veel tijd moet worden&#13;
besteed aan het aankleden en oppoetsen&#13;
van cassatieklachten. Bovendien geeft het&#13;
oppoetsen van cassatieklachten de stoot tot een&#13;
zekere willekeur. Allen al omdat, zoals de&#13;
ervaring leert, de gevallen waarin dat wél en&#13;
niet gebeurt niet goed zijn af te bakenen.”&#13;
Story heeft in het onderhavige geval het geluk&#13;
van een “welwillende lezing” aan zijn kant&#13;
gehad. Juist nu de Hoge Raad steeds strenger&#13;
de hand houdt aan de aan een cassatiemiddel&#13;
te stellen eisen (zie bijvoorbeeld HR 6 juni&#13;
2003, NJ 2003/707) kan op een soortgelijk&#13;
geluk in toekomstige gevallen echter niet zonder&#13;
meer worden vertrouwd.</content><legacyfootnotes/><footnotes><footnote/></footnotes><auteurs/><published>2004-04-01 00:00:00</published><modified>2004-04-01 00:00:00</modified><editiondate>2004-04-01</editiondate><htmlpath>https://denhollander.info/artikel/3628</htmlpath></article>
</articles></edition>