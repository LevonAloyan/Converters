<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>8</uitgave><aflevering>8</aflevering><searchword>TvAR 8/1985</searchword><id>6398</id><udhid>UDH:TvAR/6398</udhid><titel>Evenwicht tussen flexibiliteit en continuïteit in de Pachtwet; wet wijziging van de Pachtwet in verband met het bereiken van de 65-jarige leeftijd door de pachter</titel><searchwords><searchword>TvAR 8/1985</searchword><searchword>UDH:TvAR/6398</searchword></searchwords><attachments><attachment><name>1985_nr 8_Artikel_Sijmonsma.pdf</name><extention>pdf</extention><url>https://denhollander.info/download/6180/ci</url></attachment></attachments><inleiding>1. INLEIDING&#13;
Het instituut pacht wordt met uitsterven bedreigd. Zie de veel gebruikte cijfers die deze stelling onderbouwen.1 Om verwezenlijking van deze bedreiging te voorko-men is op 3 december 1981 een wetsontwerp ingediend inhoudende enkele wijzigin-gen van de Pachtwet in het bijzonder in verband met de omstandigheid dat de pach-ter de leeftijd van 65 jaar bereikt.2 De wet is per 1 november 1984 in werking getre-den.&#13;
Reeds vanaf de eind jaren zestig werd er gepraat over modernisering (lees: beper-king van de rechten van de pachter) van de Pachtwet en werden er reeds wijzigingen voorgesteld.3 Nadat de in noot 1 vermelde cijfers aantoonden dat het pachtareaal dramatisch snel afnam is de regering in actie gekomen. Zij wenst behoud van het pachtinstituut omdat dit voor de agrarische ondernemer een aantrekkelijke vorm van financiering inhoudt. Daarnaast kan de pacht voor grondeigenaars een aantrek-kelijke vorm van belegging zijn. Voor beiden, pachter en verpachter, is een redelijke prijssituatie op de grondmarkt noodzakelijk.4 Het is verder voor de pachter van belang dat hij zijn, in beginsel relatief, gebruiksrecht kan continueren. De belegger dient daarentegen zijn object snel en onbezwaard van de hand te kunnen doen.&#13;
Hiermee is het dualisme van het instituut pacht gegeven: enerzijds waarborging van de continuïteit, anderzijds bevordering van de flexibiliteit.&#13;
De verklaring voor de afname van het pachtareaal zocht de wetgever in de onvol-komenheid in de Pachtwet met betrekking tot de regeling van dit dualisme. De conti-nuïteit zou een te groot overwicht hebben. De wijziging heeft dan ook tot doel de continuïteit te verkleinen.5 Dit artikel probeert inzicht te geven in de manier waarop dit is gedaan.&#13;
</inleiding><content>2. HERZIENING VAN DE TEGENPRESTATIE&#13;
Krachtens het oude art, 19 Pw konden pachter of verpachter slechts na het verstrijken van een driejarige pachtperiode om herziening van de tegenprestatie vragen. Dit had soms tot gevolg dat twee pachters in een identieke situatie verschillende prestaties betaalden. Stel dat A per 1 november 1980 heeft gepacht en B per 1 november 1981. Indien nu de pachtnormen per 10 oktober 1982 gewijzigd waren was het mogelijk dat A de nieuwe prestatie reeds per 1 november 1983 moest betalen en B pas één jaar later.&#13;
Deze onbillijkheid is opgeheven door een vernieuwing van art. 19, inhoudende dat een verzoek tot herziening van de pachtprestatie ook ingediend kan worden binnen een jaar nadat de AMvB welke de pachtnormen regelt (het Pachtnormenbesluit, zie art. 3 lid 1 Pw) in werking is getreden.&#13;
Met behulp van het nieuwe lid 4 van art. 19 zal de bovengenoemde casus als volgt kunnen worden opgelost: de verpachter verzoekt de grondkamer op 20 september 1983 om de pachtprestatie van beide overeenkomsten te herzien. Indien deze verzoe-ken worden gehonoreerd gaat de herziening voor beide pachters in met ingang van 1 november 1982. Het verzoek kan dus tot gevolg hebben dat de pachter met terug-werkende kracht een andere tegenprestatie dient te betalen.&#13;
Vooral deze potentiële terugwerkende kracht heeft veel stof doen opwaaien in het parlement. Dit vooral vanwege de toenmalige situatie: per 15 oktober 1983 zijn er namelijk gewijzigde pachtnormen in werking getreden. Indien nu de wijziging van de Pachtwet vóór 15 oktober 1984 in werking zou treden, zou een groot aantal pach-ters onverwacht met een forse navordering geconfronteerd kunnen worden. Veel verpachters zouden nog net voor 15 oktober 1984 een herzieningsverzoek indienen, de grondkamers zouden de stroom verzoeken niet snel genoeg kunnen verwerken. Uitspraken zouden omstreeks eind 1985 gegeven worden, maar werken vanaf bijv. 1 november 1983!&#13;
Voor de toekomst zou dit niet zo erg zijn: in de 'boerenvakbladen' wordt veel aan-dacht aan de pachtnormen besteed en de pachter moet dan maar geld reserveren.6 Voor het huidige moment zou het te oneerlijk zijn, te vergelijken met een straf-baarstelling met terugwerkende kracht.&#13;
De Eerste Kamer wist dan ook van staatssecretaris Ploeg de toezegging af te dwin-gen dat publikatie van de wet na 1 september 1984 zou plaatsvinden, waardoor de wet krachtens art. IV niet eerder dan 1 november 1984 in werking zou treden.7 Hetgeen is geschied: publikatie in Stb. nr. 388, 4 september 1984, inwerkingtreding per 1 november 1984.&#13;
Bij de behandeling van art. 19 zijn nog twee problemen naar voren gekomen: theoretisch gezien kan elk jaar het Pachtnormenbesluit worden gewijzigd. De pacht-prijs zou nooit meer 'vast' komen te staan. Verder werd gevraagd waarom het Pachtnormenbesluit niet gekoppeld is aan het prijsindexcijfer.&#13;
Wat het eerste probleem betreft zegde de regering toe dat wijziging in beginsel slechts éénmaal in de drie jaar zal plaatsvinden.8&#13;
Een koppeling aan de prijsindex achtte de regering niet in overeenstemming met de billijkheid (zie art. 19 lid 2 Pw). Bovendien dient de berekeningsmethode van de pachtnormen onder andere in een redelijke verhouding tot de bedrijfsuitkomsten van de pachter te staan, en dat is niet te realiseren met een koppeling aan het prijs-indexcijfer.9&#13;
Indien de regering de toezegging gestand doet dat het Pachtnormenbesluit slechts éénmaal in de drie jaar wordt herzien, is het nieuwe art. 19 een alleszins redelijk arti-kel geworden. Het enige nadeel zit in de potentiële terugwerkende kracht van een uitspraak inhoudende wijziging van de pachtprestatie. Hier ligt een belangrijke informatietaak voor regering en vakbladen bij elke herziening van het Pacht-normenbesluit.&#13;
3. HET MELIORATIERECHT&#13;
Eén van de belangrijke wijzigingen aangebracht in de Pachtwet door wetsontwerp 17 218 is tot stand gekomen op aandrang van de Tweede Kamer: amendement nr. 9 stelde schrapping van de 20-jarige termijn in art. 31 Pw, regelende het melioratie-recht, voor.10&#13;
Dit amendement werd gemotiveerd met de opmerking dat er vele soorten verbete-ringen bestaan die nog een hoge restwaarde hebben na 20 jaar en dat het onbillijk is om deze waarde aan de verpachter te laten vervallen. Hierbij zou men kunnen den-ken aan betonpaden, er f ver har dingen, vorstvrije betimmeringen e.d. Gevolg van het aangenomen amendement is dat de afschrijvingen van de pachter in beginsel niet meer van belang zijn en de pachtkamer slechts naar billijkheid de vergoeding dient vast te stellen die de verpachter aan de pachter moet betalen.&#13;
Naar billijkheid: hiermee lijkt elke concrete maatstaf uit handen van de pacht-kamers geslagen te zijn. Wat overblijft is naar mijn mening de leidraad van de economische waarde." Dit is in het huidige technologische tijdperk een onzekere maatstaf: de moderne doorloopstal kan bijv. ten gevolge van de superheffing te modern zijn!12 Misschien is over 10 jaar een vorstvrije aardappelopslagplaats ten gevolge van de aardappelveredeling (vorstresistentie) niet meer nodig. Zo ook de MvA die schrapping van de termijn afraadde omdat'... er van een doelmatige inrichting wordt uitgegaan' en 'dat impliceert dat de inrichting gevoelig is voor een snelle economische veroudering' (blz. 25).&#13;
Uit de voorbeelden blijkt al dat de schrapping een tweesnijdend zwaard is: de door de pachter net aangebrachte verbeteringen kunnen snel verouderd zijn en dus weinig opbrengen. De billijkheid zal hier weinig aan kunnen veranderen: het lijkt mij oneerlijk om de verpachter voor een economisch verouderde verbetering te laten betalen. Hij kan dit immers niet verhalen op de nieuwe pachter en het investeringsrisico van een pachter mag niet op hem worden verhaald.&#13;
De pachtkamer zal bij de beoordeling goed op de hoogte moeten zijn van allerlei vernieuwingen en waarschijnlijk zal de laatste zin van art. 31 lid 2 belangrijk worden: de vergoeding wordt lager gesteld naarmate de pachter van de verbetering heeft kunnen genieten. In samenhang met de billijkheid van het eerste lid kan de pachtkamer misschien wel als maatstaf de 20-jarige afschrijvingstermijn nemen!&#13;
Uit bovenstaande blijkt dat ik me niet kan vinden in de tekst van het nieuwe art. 31 Pw. De verwijdering van de termijn van 20 jaar zal leiden tot grote onzekerheid bij de bepaling van de restwaarde en daardoor een bron van procedures kunnen worden.&#13;
Art. III van de wetswijziging bepaalt dat het gewijzigde art. 31 Pw niet van toepassing is indien de verbetering minstens 20 jaar voor het tijdstip van inwerkingtreding van deze wet is aangebracht. Dit is logisch: anders zou een eventueel reeds beëindigd vergoedingsrecht weer kunnen herleven.&#13;
4a. DE 65-JARIGE PACHTER&#13;
De belangrijkste pijler van de wetswijziging is de beperking van het continuatierecht. Een verpachter heeft de mogelijkheid om de verlenging waar de pachter om vraagt te voorkomen indien de pachter minimaal 65 jaar is, of om een verlenging te vragen tot het tijdstip waarop de pachter 65 jaar wordt. De verpachter is hierin volkomen vrij: de oude pachter hoeft nog niet uitgestorven te raken.13 Voor dit doel zijn de art. 36, 43, 45, 49, 54 en 56 Pw gewijzigd en/of aangevuld en is een nieuw art. 38a ontworpen.&#13;
De bedoeling van deze wijziging is dat een verjonging van de boerenstand wordt bewerkstelligd. Verjonging van de pachtersstand zal naar mijn mening met deze wijziging niet lukken. De kans is aanwezig dat een verpachter die zijn pachter weet kwijt te raken, zijn grond, vrij van pacht, zal verkopen zodat het pachtareaal nog verder afneemt.&#13;
De beperking van het continuatierecht is vooral te vinden in wijzigingen en aanvullingen van §7 van de Pachtwet.&#13;
De eerste wijziging is te vinden in art. 36 lid 2: pachter of verpachter kunnen elkaar berichten dat zij een kortere verlenging dan zes jaar wensen. In het volgende zal uitgegaan worden van het gegeven dat de verpachter kennis geeft geen verlenging of een kortere verlenging dan zes jaar te wensen. De pachter zal verlenging moeten vragen. Dit verzoek moet in beginsel op grond van de billijkheid worden gewaardeerd (art. 38 Pw).&#13;
Op deze regel bestaat een aantal uitzonderingen dat nu met één is uitgebreid: art. 38a en art. 45: de pachtkamer dient het verzoek af te wijzen of de periode waarvoor verlenging wordt verzocht te verkorten indien de pachter 65 jaar of ouder is of de pachter binnenkort 65 jaar wordt en de verpachter deswege verlenging niet of niet met zes jaar wenst.&#13;
De verpachter heeft in beginsel de keus: hij kan eventueel 'spelen' met de pachter. Stel dat pachter A bij afloop van een pachtperiode 63 jaar is. Verpachter B geeft te kennen dat hij slechts verlenging wenst met twee jaar. Indien de pachtkamer de overeenkomst verlengt, zal de verlenging slechts twee jaar duren volgens art. 45 lid 3. B kan ook drie, vier, vijf of zes jaar voorstellen; de pachtkamer is lijdelijk. Na deze termijn kan A weer verlenging vragen en kan het 'spel' opnieuw beginnen (met A, die pachter wil blijven, en daarom voorstelt om 'onder tafel' een som geld van eigenaar te laten wisselen?). Op dit tweede verlengingsverzoek is lid 4 in plaats van lid 3 van art. 45 van toepassing.&#13;
Ten slotte heeft B nog een machtsmiddel in dit 'spel': hij kan volgens art. 45 lid 5 de pachtkamer verzoeken dat geen verdere verlenging kan worden verzocht (behoudens het bepaalde in art. 38a lid 2; zie hierna).14&#13;
De bovenstaande regeling lijkt simpel: de tekstuele uitwerking is echter een enorme woordenbrij geworden die de regeling van het continuatierecht nog onleesbaarder heeft gemaakt dan zij reeds was. Bovendien is er nog een aantal complicaties.&#13;
De pachtkamer dient bij art. 38a lid 1 art. 43 lid 4 in acht te nemen. In de nota van wijzigingen (nr. 6) is gesteld dat er een bepaalde verhouding bestaat tussen art. 38a en art. 43. Die verhouding lijkt op het eerste (en tweede) gezicht niet aanwezig te zijn: in een situatie als bedoeld in art. 38a moet het verzoek om verlenging worden afgewezen indien de pachter 65 jaar is of tijdens de resterende termijn 65 jaar wordt. Het doet niet ter zake of de verpachter het verpachte persoonlijk wil gebruiken of niet (art. 41), dus zou men denken dat art. 43 niet van toepassing is en dat art. 43 lid 4 in dit geval slechts een herhaling bevat. Art. 43 kan in elk geval wel van toepassing zijn in bovengenoemd voorbeeld van de 63-jarige pachter A wiens pachttermijn is afgelopen waarbij de verpachter geen ver-lenging of een korte verlenging wenst. A is nog geen 65: art. 38a is niet van toepas-sing. Art. 41 en daarna art. 43 misschien wel.&#13;
Stel dat C het land van B heeft gekocht toen A 62 jaar was. Indien we nu bij de lange weg van het continuatierecht bij art. 43 uitkomen, bepaalt lid 4 dat de ver-lenging, die volgens lid 1 zes jaar moet zijn en volgens lid 2 zes jaar kan zijn, nu slechts drie jaar zal zijn.15&#13;
Dit is echter anders indien in deze casus bij de opvolging het voorkeursrecht van de pachter is geschonden. De pachtkamer moet dan in geval van de omstandigheid bedoeld in lid 1 de overeenkomst verlengen met 11 jaar en kan dit doen in het geval van art. 43 lid 2. Dit volgens art. 43 lid 5.16&#13;
Als A nu eenmaal 65 jaar is geworden kan zijn voorkeursrecht volgens art. 56e lid 1, onderdeel e naar hartelust worden geschonden (behalve in geval van art. 38a lid 2).&#13;
Stel dat A op 59-jarige leeftijd verlenging krijgt tot zijn 65e. B verkoopt het ver-pachte met schending van A's voorkeursrecht aan C. C zegt als A 63 is, de pacht-overeenkomst op omdat A 65 wordt. Nu is de zinsnede 'onverminderd' (lees 'behou-dens') 'het bepaalde in art. 43' in art. 38a nodig om C te straffen.&#13;
De laatste zin van art. 43 lid 4 is een herhaling van art. 38a. Art. 43 lid 4 is niet van toepassing bij deze schending volgens art. 43 lid 5. Omdat het hele lid 4 niet van toepassing is, is tevens art. 38c niet van toepassing en kan A toch nog oud wor-den in de uitoefening van zijn beroep. Op het derde gezicht blijkt er dus toch een verhouding te kunnen bestaan tussen art. 38a en art. 43.17&#13;
4b. DE 65-JARIGE PACHTER EN ZIJN KIND, STIEFKIND OF PLEEGKIND&#13;
Art. 38a lid 2 geeft nog een uitzondering op de '65 jaar'-regel. Deze kan nog veel problemen geven indien de pachter op latere leeftijd nog kinderen krijgt.18&#13;
Het lid bepaalt dat het verlengingsverzoek kan worden toegewezen indien de pachter een kind, stiefkind of pleegkind heeft van ten minste 15 jaar oud ten behoeve van wie ten tijde van het verlengingsverzoek een indeplaatsstellings-procedure loopt. Het lid is voorgesteld bij amendement.19&#13;
Het lid lijkt me verre van realistisch en een bron van procedures.&#13;
Stel dat aan een 64-jarige pachter de pacht wordt opgezegd en hij een kind heeft van 15 jaar. Indien hij graag wil blijven pachten begint hij onmiddellijk een 'verlen-gingsprocedure' én een procedure tot indeplaatsstelling ten behoeve van zijn kind.20 De rechter heeft een discretionaire bevoegdheid met betrekking tot het ver-lengingsverzoek en kan dit verzoek dus afwijzen. Als de indeplaatsstellingsproce-dure ook wordt afgewezen is er geen probleem. Zoniet, dan zijn er twee mogelijk-heden: de pachtovereenkomst is reeds afgelopen: er is niets meer om in de plaats te treden. De pachtovereenkomst is nog niet afgelopen: het kind wordt pachter en dient direct verlenging te verzoeken: weer naar de pachtkamer.&#13;
De pachtkamer kan de overeenkomst ook verlengen. Hoelang echter? In elk geval langer dan één jaar in verband met art. 45 lid 6. Neem aan dat de pachtkamer ver-lengt met twee jaar maar dat de indeplaatsstellingsprocedure wordt afgewezen. Na verloop van die twee jaar kan de pachter weer verlenging vragen (art. 45 lid 2). Dit moet de pachtkamer afwijzen indien de verpachter hierom vraagt in verband met de leeftijd van de pachter. Kan de pachter nu weer een indeplaatsstellingsprocedure instellen voor zijn kind? Er zijn ondertussen twee jaar verstreken, een hele periode voor een kind dat nu 17 of 18 is. Er kan sprake zijn van gewijzigde omstandigheden en de pachter kan opnieuw een indeplaatsstellingsvordering instellen.21 De cirkel is rond.&#13;
De pachtkamer kan mijns inziens één middel hiertegen gebruiken: de beslissing omtrent een verzoek ex art. 38a lid 2 opschorten totdat er is beslist over de inde-plaatsstellingsprocedure .&#13;
Ten slotte iets over het juridisch gehalte van dit lid. Een kind van 15 jaar is nog handelingsonbekwaam. Het lijkt mij nauwelijks mogelijk dat een pachtkamer van mening zal zijn dat dit kind voldoende waarborgen voor een behoorlijke bedrijfs-voering kan bieden (art. 49 lid 5). Indien dit geen probleem is dan betekent dat dat de ex-pachter als wettelijk vertegenwoordiger van het kind moet optreden. Dus feite-lijk pachter blijft?&#13;
Het lijkt mij dat er minstens twee betere oplossingen mogelijk zijn. Ten eerste: stel de minimumleeftijd op 18 jaar en eis handlichting (pacht is expliciet genoemd in art. 235 lid 3 Boek 1 BW) of verander de mogelijkheid van de indeplaatsstellings-procedure in de mogelijkheid van een medepachtersprocedure (zie hiervoor onder 5).&#13;
Er bestaat een kleine ontduikingsmogelijkheid voor de verpachter: het kind moet in het geval van art. 38a lid 2 minimaal 15 jaar zijn. Indien de pachter op 59-jarige leeftijd een normale zesjarige verlenging krijgt kan de verpachter na drie jaar opzeg-gen (art. 36 lid 2 Pw) en dient de pachter binnen één maand verlenging te verzoeken (art. 36 lid 3 Pw). Misschien is het kind dan nog geen 15 jaar.22&#13;
Ik kom tot de conclusie dat hoezeer een beperking van het continuatierecht ook is toe te juichen deze uitwerking niet gelukkig is. Het idee van de 65 jaar is goed. Ik ben het niet eens met de regeling inhoudende dat schending van het voorkeurs-recht nog zo lang kan doorwerken.23 De mogelijkheid tot een indeplaatsstelling van kinderen van 15 tot 18 jaar lijkt mij niet gelukkig. Ook indien de leeftijd in art. 38a lid 2 wordt verhoogd is het de vraag of gezien de uitbreiding van art. 49 en het op-nemen van een nieuw artikel inzake de medepacht (zie de volgende paragraaf) het lid noodzakelijk is.&#13;
5. DE PACHTOVERNEMING&#13;
Volgens het oude art. 49 kon een pachter slechts indeplaatsstelling vorderen indien hij ziek of invalide of 65 jaar was.24 De beperking van het continuatierecht bracht mee dat in elk geval de eis van 65 jaar niet gehandhaafd kon blijven. Bij deze schrap-ping is het echter niet gebleven. Elke pachter, ongeacht leeftijd of fysieke toestand, kan volgens art. 49 Pw nu een indeplaatsstelling vorderen ten behoeve van zijn echt-genoot, één of meer zijner bloed- en aanverwanten in de rechte lijn, één of meer van zijn pleegkinderen of één of meer van de medepachters of twee of meer van deze gezamenlijk. De MvA merkt lakoniek op dat zodoende de pachtovernemings-mogelijkheden zijn verruimd.&#13;
Ook is rekening gehouden met een voorgestelde 65-jarige pachter: volgens art. 49 lid 6 moet de pachtkamer de vordering afwijzen indien de voorgestelde pachter reeds 65 is en de verpachter hem daarom niet accepteert.&#13;
De regeling is kort en duidelijk. De enige vraag die gesteld kan worden is of het nu niet tijd wordt om pacht een zakelijk recht te gaan noemen. Met de nieuwe rege-ling wordt één van de contractanten van een in beginsel obligatoire overeenkomst geconfonteerd met de 'hele' familie van de andere contractant.25.&#13;
Volgens art. 66 Wet Agrarisch Grondverkeer (WAG) worden de art. 49 en 54 Pw veranderd indien art. 66 WAG in werking treedt. De wijziging houdt in dat de land-bouwkundige toetsing van de WAG ook van toepassing is bij de art. 49 en 54. Dit achtte de regering bij nader inzien toch te ver gaan. De WAG zal dus in deze worden gewijzigd. Mocht de wet echter in werking treden voordat zij is gewijzigd, dan kan de pachter ontheffing van de landbouwkundige vereisten vragen bij het Ministerie van Landbouw en Visserij.&#13;
Het nieuwe art. 49a zal een zucht van verlichting teweeg brengen bij de oude pachter die een zoon heeft die voor een groot deel het bedrijf (mede) draaiende houdt. De pachter kan o.a. voor deze zoon een vordering tot medepachter instellen. Hij heeft deze bevoegdheid verder ten aanzien van dezelfde personen als genoemd in art. 49 lid 1 Pw. De leden 3 t/m 9 van art. 49 Pw zijn op de vordering van toepassing.&#13;
De pachter kan de regeling van art. 38a hiermee proberen te ontduiken. Er is weer een taak bijgekomen voor de pachtkamer.26&#13;
Stel dat er reeds sprake is van een medepachter en één van de pachters wordt 65 jaar. Beïnvloedt dit de overeenkomst? Kan de pachtkamer de overeenkomst verlengen met uitsluiting van de 65-jarige? Mijns inziens niet.27 De pachtkamer kan naar mijn mening van de 65-jarige pachter ook niet eisen dat hij een vordering ex art. 49 instelt. Ook hier dus een mogelijkheid om aan art. 38a te ontkomen, en wel één die vervelende consequenties kan hebben.&#13;
Onder de 'oude' Pachtwet kwam de medepacht nauwelijks voor, maar indien er sprake was van medepacht dan was dit een bron van problemen. Onder de huidige tekst lijkt het waarschijnlijk dat medepacht zeer vaak zal voorkomen. Over een groot aantal problemen zal duidelijkheid gevraagd worden.28&#13;
De wijzigingen met betrekking tot de pachtoverneming zijn goed. Ten gevolge van vooral deze wijzigingen is de pacht echter weer een stapje dichter bij een zakelijk recht gekomen. Het verdient mijns inziens aanbeveling om bij de behandeling van de pachtovereenkomst in Boek 7 NBW serieus na te gaan denken over de vraag of pacht een zakelijk recht moet worden.29&#13;
Het is jammer dat er geen aparte regeling is getroffen met betrekking tot de situatie dat één van de medepachters 65 jaar is geworden.&#13;
6. CONCLUSIE&#13;
De wijzigingen van de Pachtwet door wetsontwerp 17 218 zijn vooral geschied op instigatie van de praktijk. De zwaartepunten liggen bij de art. 19, 38a en 49a. Van deze artikelen zal art. 19 nauwelijks problemen geven: het is kort en duidelijk geformuleerd. Het enige nadeel is dat, indien we te maken hebben met een trage grondkamer, één van de partijen geconfronteerd kan worden met een navordering oplopende tot twee, misschien drie, jaar.&#13;
De beperking van het continuatierecht tot de leeftijd van 65 jaar is een verbetering. Het is echter niet duidelijk of en waarom art. 43 hierop een uitzondering vormt. Het lijkt mij ook geenszins logisch om, indien het voorkeursrecht van een oudere, nog niet 65-jarige pachter geschonden is, de verlenging toch een duur van 12 jaar te geven. Ook hier is aansluiting bij 65 jaar gewenst.&#13;
Art. 38a lid 2 kan, gezien de problemen die het lid kan opleveren, beter geschrapt worden.&#13;
Art. 49a zal voor veel pachters en hun zoons een opluchting zijn: echte samenwerking is nu mogelijk. Het verdient aanbeveling om ook hier een regeling op te nemen met betrekking tot een 65-jarige pachter.&#13;
Ten slotte vraag ik mij af of door de aangenomen wijzigingen de flexibiliteit in-derdaad verbeterd is. Mijn vermoeden is dat ten gevolge van de nieuwe art. 49 en 49a Pw er slechts zelden een situatie bereikt zal worden waarin er slechts één pachter is die 65 jaar of ouder is.&#13;
Hij zal of reeds het veld geruimd hebben via een procedure volgens art. 49 Pw of een medepachter hebben die jonger is dan 65 jaar.</content><legacyfootnotes>1. Zie o.a. de MvT bij kamerstuk 17 218 blz., blz. 5: gedurende de jaren vijftig was ongeveer 50% van de oppervlakte cultuurgrond verpacht, in 1979 nog slechts 40,7% met dalende tendens.&#13;
2. Aldus de considerans bij deze wet, kamerstuk 17 218. Het ontwerp is kort besproken in Agrarisch Recht 1982, blz. 339-348, in WPNR 5701 (1984) en het Advocatenblad 1984 (H. Stein), blz. 493-497. De wet is gepubliceerd in Stb. 4 september 1984, nr. 388. In dit opstel is de artikelnummering overeen komstig de nieuwste tekst van de Pachtwet.&#13;
3. Zie De Pacht 1968, blz. 200-203, De Pacht 1969, blz. 34-38 (met een voorontwerp van wet inhouden de wijziging van de Pachtwet met als belangrijkste onderdeel de beperking van het continuatierecht van de pachter indien deze 65 jaar is geworden), de Geschriften van de Prof.mr. B.M. Telderstich- ting, nr. 19; Modernisering van de pachtwetgeving, Den Haag, Martinus Nijhoff, 1970, over dit ge schrift De Pacht 1970, blz. 237-241 en P. de Haan in De Pacht 1972, blz. 38-53.&#13;
4. Naar aanleiding van de motie-Faber zijn er in 1984 domeingronden verkocht in de NOP voor ƒ 60.000, - per hectare. Zie ook Hand. TK 1983-1984, blz. 1773. Zal de Wet Agrarisch Grondverkeer dan toch in haar geheel in werking moeten treden?&#13;
5. Daarnaast is van de gelegenheid gebruik gemaakt om nog een aantal wijzigingen aan te brengen waar van er enkele ook in dit artikel aan de orde zullen komen.&#13;
6. Aldus Hand. TK 1983-1984, blz. 1663.&#13;
7. Zie Hand. EK 1983-1984, blz. 1278. Het - staatsrechtelijk gezien - oneigenlijke middel om de stem ming over het wetsontwerp uit te stellen zodat de werking van de wijziging van het Pachtnormen- besluit voorkomen zou worden is op blz. 1277 van die Handelingen even ter sprake geweest.&#13;
8. Zie o.a. Hand. TK 1983-1984, blz. 1669 (voorstel tot aanvulling van art. 3 lid 1 Pw inhoudende: 'Deze regelen worden ten minste éénmaal per drie jaar opnieuw vastgesteld.') en blz. 1776-1777, waar staatssecretaris Ploeg zegt: 'Het is goed gebruik dat wijziging in het pachtnormenbesluit iedere drie jaren plaatsvindt.' Zie ook Hand. EK 1983-1984, blz. 1267, 1269 en 1274, waar de staatssecretaris antwoordt dat er een toezegging is gegeven dat de pachtnormen om de drie jaar gewijzigd zullen wor-den.&#13;
9. Hand. TK 1983-1984, blz. 1772-1773.&#13;
10. Amendement-Waalkens en Van Noord, kamerstuk 17 218, nr. 9, gewijzigd door amendement nr. 19. Tazelaar stelde bij amendement 13 voor om de woorden '20 jaren' te vervangen door '30 jaren'; zie voor zijn wijziging van dit amendement kamerstuk 17 218, nr. 20.&#13;
11. Tommel, Hand. TK 1983-1984, blz. 1667: '... en taxaties van gepleegde investeringen in alle gevallen te verrichten op basis van economische waarde'. Deze taxatie zou door de grondkamer dienen te geschie- den. Volgens Van Noord, Hand. TK 1983-1984, blz. 1829, wordt in de IJsselmeerpolders reeds gekeken naar de waarde van de gebouwen en pas naar de periode van 20 jaar indien er verschil van mening is.&#13;
12. Ook de glastuinbouw kan met deze problematiek geconfronteerd worden. Denk bijv. aan sterk stij- gende gasprijzen, waardoor het verwarmen van de kas zoveel gaat kosten dat een rendabele bedrijfs- voering onmogelijk wordt.&#13;
13. Een beëindiging van rechtswege van de pachtovereenkomst omdat de pachter 65 jaar is geworden, acht de regering niet gewenst. Zie MvA, blz. 12. De reden is zeer pragmatisch: een buiten de partijen staande macht zou dan moeten bewerkstelligen dat de pachter het gepachte verlaat (indien de ver- pachter geen bezwaar tegen een 65-jarige pachter heeft) en zo'n regel is niet goed uitvoerbaar. Ook art. 5 lid 4 - de grondkamer mag bij toetsing van de overeenkomst niet letten op de persoon van de pachter (i.c. leeftijd) - is dus niet aangepast. Indien de pachter een rechtspersoon is geldt de regel naar mijn mening niet.&#13;
14. In art. 45 Pw is verder o.a. de tekst van het vorige lid 3 opgeschoven naar lid 6 (geen verlenging van pachtovereenkomsten van één jaar of korter)&#13;
15. Dit is logisch: de reden van art. 43 leden 1 en 2 Pw is dat de pachter extra tijd nodig heeft om naar een andere hoeve om te kunnen zien. Vanuit het gezichtspunt van de wetswijziging is dit niet meer nodig indien de pachter 65 jaar is of binnenkort wordt.&#13;
16. De laatste zin van art. 43 lid 1 is verplaatst naar lid 5. Tevens is de sanctie bij de leden 1 en 2 gelijk geworden. Het verschil dat bij lid 1 de pachtkamer, in tegenstelling tot lid 2, geen discretionaire be- voegdheid heeft, is gebleven.&#13;
17. Naar mijn, hier meer dan ooit, bescheiden mening is deze constructie pas te ontdekken indien men weet dat de minister van Justitie op blz. 1821 van de Hand. TK 1983-1984 heeft gezegd: 'In dit wets- ontwerp kennen wij het systeem dat de verlengingsregeling van art. 43, wat een speciale regeling is, prevaleert. ... De verpachter zou dan immers ... kort voor het 65e jaar (van de pachter, J.R.S.) betrekkelijk straffeloos het voorkeursrecht kunnen negeren, ... Eigenlijk was dit (art. 43 lid 5, J.R.S.) ten overvloede, ..." De hele constructie is niet nodig indien men vooraf weet dat art. 43 lex specialis is ten opzichte van art. 38a. Maar wie kan mij dan verklaren waarom art. 41 geen lex specia- lis is?&#13;
18. Dit lijkt mij niet puur theoretisch; denk aan hertrouwen, laat huwelijk of geboorteplanning.&#13;
19. Zie de amendementen 10 (Van Noord) en 16 (Van Noord en Waalkens). Zie voor de oppositie van de regering Hand. TK blz. 1819. De regering zag in elke uitholling van de hoofdregel aanleiding tot grote aantallen procedures.&#13;
20. Wat indien het kind geen pachter wil worden maar de ouders pressie uitoefenen? Het lid kan stof geven voor familieruzies. Het is overigens nog maar de vraag of de pachter in deze zijn kind kan ver- tegenwoordigen zonder toestemming van de kantonrechter, zie art. 351 Boek 1 BW. Overigens zijn op het verzoek van art. 38a lid 2 de normale verlengingsregels van toepassing.&#13;
21. Zie Hof Arnhem 24 maart 1975, De Pacht 1975, 3267.&#13;
22. Art. 45 lid 5 Pw is, gezien de enge formulering, op deze casus niet van toepassing. Redelijk lijkt mij dat niet.&#13;
23. Zie ook de discussie bij dit wetsontwerp over de vraag of de Pachtwet een regeling moet bevatten inhoudende een verrekeningsrecht indien de pachter te snel na gebruikmaking van zijn voorkeurs recht de grond pachtvrij verkoopt. Vooral een oudere pachter kan in dit geval mijns inziens onterecht een flinke winst maken.&#13;
24. Zie ook mw. mr. A.M.L. Broekhuijsen-Molenaar, Art. 49 en 54 van de Pachtwet, WPNR 5699-5701 (1984).&#13;
25. Vooral door deze wijziging samen met het nieuwe art. 49a Pw lijkt de met art. 38o bereikte flexibiliteit weer goeddeels teniet gedaan.&#13;
26. Zie Hand. EK 1983-1984, blz. 1269, waar Luteijn opmerkt dat de pachtkamer nauwlettend moet toe- zien dat de medepachter daadwerkelijk bij de exploitatie betrokken is. Hij verlangt zelfs nadere in- structies hierover van de regering aan de pachtkamers. De regering kon deze eis uiteraard niet inwilli- gen (blz. 1271-1272): de pachtkamer is een deel van de onafhankelijke rechterlijke macht. Er vallen geen instructies te geven. De verpachter heeft wel de mogelijkheid om een medepachter die niet meer persoonlijk betrokken is bij de exploitatie van het gepachte door de pachtkamer te laten ontslaan; zie art. 50 lid 2 Pw.&#13;
27. Houwing, nr. 441, merkt op: 'Verlenging door de rechter van de overeenkomst ten aanzien van één der pachters met ontslag van de anderen uit de pacht kent de wet niet.'&#13;
28. Zie o.a. De Haan, Pachtrecht, Tjeenk Willink, Zwolle 1969, blz. 90 e.v. De verpachter zal zeer veel belang hebben bij een hoofdelijke aansprakelijkheid. Dit is i.c. geen wettelijk automatisme. De Haan, t.a.p., blz. 91, merkt o.a. op dat het niet uitgesloten is dat de pachtprijsverbintenis naar haar strekking ondeelbaar is. Hoofdelijkheid is wel mogelijk krachtens art. 49 lid 8: de toewijzing van de vordering kan afhankelijk gesteld worden van zodanige voorwaarden die de pachtkamer in het belang van de verpachter noodzakelijk oordeelt. Hoofdelijkheid is mijns inziens zo'n voorwaarde.&#13;
29. L'histoire se répète: zie het voorstel in het rapport van de Staatscommissie Diepenhorst (o.a. gesigna leerd in Agrarisch Grondverkeer, Vuga-Samsom, blz. C 2-1-9 en 10).&#13;
</legacyfootnotes><footnotes><footnote/></footnotes><auteurs>Mr J.R. Sijmonsma</auteurs><published>1985-08-01 00:00:00</published><modified>1985-08-01 00:00:00</modified><editiondate>1985-08-01</editiondate><htmlpath>https://denhollander.info/artikel/6398</htmlpath></article>
</articles></edition>