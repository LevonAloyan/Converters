<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2003</searchword><id>4488</id><udhid>UDH:TvAR/4488</udhid><titel>Bestrijding van dierziekten; preadvies Vereniging voor Agrarisch Recht</titel><searchwords><searchword>TvAR 5/2003</searchword><searchword>UDH:TvAR/4488</searchword></searchwords><attachments><attachment><name>2003_nr 5_Artikel_Nijman.pdf</name><extention>pdf</extention><url>https://denhollander.info/download/4433/ci</url></attachment></attachments><inleiding>Inleiding&#13;
&#13;
De bestrijding van dierziekten is door de crises van de laatste jaren, de varkenspest, de mond- en klauwzeer en de vogelpest, een actueel onderwerp voor de jaarvergadering van onze vereniging. In deze bijdrage wordt in de eerste plaats het wettelijke instrumentarium van de Gezondheids- en welzijnswet voor dieren (GWWD) en de ontwikkeling daarvan, geschetst en van kanttekeningen voorzien. Daarbij komt de communautaire regelgeving kort aan de orde. Als tweede onderdeel wordt behandeld het systeem van tegemoetkomingen in de GWWD.&#13;
&#13;
</inleiding><content>1.	Instrumentarium GWWD&#13;
&#13;
1.1 	Begrippen&#13;
&#13;
1.1.1 Dieren&#13;
De dieren die door de bestrijdingsmaatregelen getroffen kunnen worden zijn genoemd in de wet (art. 15) en in het Besluit aanwijzing diersoorten besmettelijke dierziekten . Alle zoogdieren, vogels, beenvissen  en tweekleppigen  zijn aangewezen. Het motief voor deze ruimhartige aanwijzing is de uitvoering van EG-richtlijnen die bestrijding van een aantal dierziekten voorschrijven, onafhankelijk van de diersoort. In beginsel ziet de GWWD alleen op dieren die worden gehouden (art. 1), met economisch oogmerk of uit liefhebberij. Het Besluit niet gehouden dieren,  gebaseerd op art. 102 van de wet, maakt daarop een uitzondering. Er kunnen ook bestrijdingsmaatregelen genomen worden voor in het wild levende, niet gehouden dieren. Een abnormale sterfte onder niet gehouden dieren moet worden gemeld. In spoedeisende gevallen kunnen voor een periode van acht maanden dieren worden aangewezen die niet in de klassen van de zoogdieren, vogels, beenvissen en tweekleppigen vallen.&#13;
&#13;
1.1.2	Dierziekten&#13;
Elke aantasting van de gezondheid van een dier die gevaar kan opleveren voor de gezondheid van andere dieren of van de mens is een “besmettelijke dierziekte” in de zin van de wet (art. 1). Dat betekent niet dat op iedere “besmettelijke dierziekte” de bestrijdingsmaatregelen van de wet toegepast kunnen worden. Daarvoor wordt een dierziekte aangewezen volgens drie criteria (art. 15). In de eerste plaats dierziekten die zich snel kunnen uitbreiden, die ernstige schade kunnen berokkenen aan de betrokken diersoort en die niet of niet volledig kunnen worden voorkomen of bestreden met normale bedrijfsmiddelen. In de tweede plaats dierziekten die zijn aangewezen in een verdrag of een besluit van een volkenrechtelijke organisatie. De derde categorie betreft de ziekten die een ernstig gevaar voor de volksgezondheid opleveren. In dat geval wordt de ziekte aangewezen in overeenstemming met de Minister van Volksgezondheid, Welzijn en Sport.&#13;
&#13;
De aangewezen dierziekten zijn te vinden in de Regeling aanwijzing besmettelijke dierziekten.  In deze regeling worden de dierziekten opgesomd per diersoort of klasse. De toelichting bij de regeling vermeldt dat de meeste ziekten zijn aangewezen om gevolg te geven aan EG-richtlijnen. Als dierziekten, aangewezen in verband met het gevaar voor de volksgezondheid, worden onder meer genoemd miltvuur, bovine spongiforme encefalopathiën (BSE) en rabies.&#13;
&#13;
1.1.3	Verdachte en zieke dieren&#13;
Voor de praktijk is het belangrijk te weten wanneer een dier verdacht of ziek is. Bij de vaststelling van een verdenking of een ziekte worden de reactieve bestrijdingsmaatregelen van de GWWD van toepassing. Van een ziek dier is sprake wanneer het dier is aangetast door een besmettelijke dierziekte (art. 1). De verdenking is geregeld in het Besluit verdachte dieren,  gebaseerd op art. 1 en art. 15, vierde lid van de wet. Dieren worden in dit besluit als verdacht aangemerkt a) wanneer er verschijnselen zijn van een besmettelijke dierziekte, b) wanneer de dieren in contact kunnen zijn geweest met andere zieke of verdachte dieren en c) wanneer de aangewezen ambtenaar redenen heeft om aan te nemen dat er gelegenheid voor besmetting is geweest en de diersoort daarvoor vatbaar is.&#13;
&#13;
In beginsel dient aan de hand van de incubatietijd de lengte van de verdachtverklaring te worden bepaald. Per ziekte is die termijn in de regeling genoemd, zodat de periode waarin een dier als verdacht wordt aangemerkt begrensd is. De regeling bepaalt echter dat de aangewezen ambtenaar kan bepalen dat de verdachtverklaring voor een andere periode geldt. In combinatie met de hiervoor bij c) aangeduide wijze van verdachtverklaring heeft de overheid ruime mogelijkheden om dieren in een ruim begrensd gebied voor langere perioden verdacht te verklaren. Van deze mogelijkheid is ook tijdens de mond- en klauwzeeruitbraak in 2001 gebruik gemaakt. &#13;
&#13;
1.2	Instrumenten/Regelingen&#13;
&#13;
In afdeling 3 van hoofdstuk II van de GWWD (artt. 15-32) zijn verschillende maatregelen opgenomen, die verdeeld kunnen worden in preventieve en reactieve instrumenten.&#13;
&#13;
1.2.1	Preventieve instrumenten&#13;
Een groot aantal ministeriële regelingen met maatregelen die overbrenging van een besmettelijke dierziekte moeten voorkomen is gebaseerd op artikel 17 van de wet. Een voorbeeld is de Regeling varkensleveringen,  die de Nederlandse taal verrijkte met het woord toevoegstal. Doel van de regeling is het beperken van het aantal contacten tussen de verschillende varkenshouderijen om insleep en verspreiding van besmettelijke dierziekten te beperken en te voorkomen. Andere regelingen met een preventief karakter, gebaseerd op dit artikel zijn de Regeling betreffende het bijeenbrengen van dieren 2000  en de Regeling aanvullende voorschriften besmettelijke dierziekten . De laatste regeling heeft voor de veehouder de verplichting ingevoerd om een register bij te houden, waarin alle bedrijfsmatige bezoekers worden opgenomen. In het eerste lid, onder d, van artikel 17 van de wet is in 2002 uitdrukkelijk opgenomen dat ook preventieve regels kunnen worden gesteld omtrent het insemineren of laten bevruchten van dieren die door een besmettelijke dierziekte kunnen worden aangetast. Deze toevoeging is gevolgd op de onverbindendverklaring van een fokverbod tijdens de varkenpestperiode. &#13;
&#13;
Artikel 18 van de wet geeft de minister onder meer de bevoegdheid om veemarkten te verbieden en om dierentuinen te sluiten. Het gaat hier om maatregelen die wat meer concreet zijn dan die van artikel 17. Het verbieden van veemarkten zal met name aan de orde zijn wanneer in Nederland of in het nabije buitenland sprake is van een uitbraak van een besmettelijke dierziekte. &#13;
&#13;
1.2.2	Reactieve instrumenten&#13;
Wanneer de houder van een dier verschijnselen van een besmettelijke dierziekte signaleert moet dat worden gemeld (artt. 19 en 20). Datzelfde geldt wanneer redelijkerwijs kan worden aangenomen dat een dier in de gelegenheid is geweest om te worden besmet of drager van smetstof is. Dat laatste zou bijvoorbeeld het geval kunnen zijn wanneer een varken is geïnsemineerd met sperma van een besmet bedrijf. De dierenarts heeft een verplichting tot melding op grond van artikel 100 van de wet. De houder die de verschijnselen zelf signaleert of dat verneemt van de dierenarts of van de RVV is verplicht alle medewerking te verlenen en naar waarheid inlichtingen te verschaffen. Ook moet de houder doen wat in zijn vermogen ligt, om de aard van de ziekte zo snel mogelijk te doen vaststellen.&#13;
&#13;
De informatieplicht is van belang om de bron van besmetting en eventueel afgevoerde dieren op te sporen. Tijdens de mond- en klauwzeercrisis in 2001 bleek ook het opsporen van een handelaar of een inseminator die verschillende bedrijven bezocht van groot belang. Met het inmiddels verplichte bedrijfslogboek zou daarover snel duidelijkheid moeten zijn.&#13;
&#13;
1.2.3	Maatregelen bij besmetting/verdenking&#13;
Zodra er sprake is van een besmetting of een verdenking daarvan kan de minister besluiten tot het treffen van de nodig geachte bestrijdingsmaatregelen, opgesomd in artikel 22. Deze terminologie maakt duidelijk dat het om een besluit in de zin van artikel 1:3 van de Algemene wet bestuursrecht gaat. In de memorie van toelichting bij de wijziging van de GWWD  gaf de minister aan dat niet altijd de gelegenheid zal bestaan zo’n besluit op schrift te stellen voordat de maatregelen worden uitgevoerd. Dat gebeurt dan later, zoals dit, wat betreft de bestuursdwang, is geregeld in artikel 5:24 Algemene wet bestuursrecht (Awb).&#13;
&#13;
Hoewel er zekere parallellen zijn met de uitoefening van bestuursdwang, kunnen de maatregelen op grond van artikel 21 GWWD niet als zodanig worden aangemerkt. Bestuursdwang wordt immers uitgeoefend ter handhaving van wettelijke voorschriften, in het geval van overtreding  en daarvan is hier geen sprake. Hoofdstuk 5 van de Awb is hier dan ook niet van toepassing.&#13;
&#13;
Tegen een besluit op grond van artikel 21 GWWD kan op grond van de Awb bezwaar worden gemaakt. In beroep wordt een besluit voorgelegd aan het CBB. Zowel tijdens de varkenspestepidemie in 1997/1998 als tijdens de mond- en klauwzeeruitbraak in 2001 werd in een aantal zaken de voorzieningenrechter van het CBB ingeschakeld in een poging om de bestrijdingsmaatregelen tegen te houden of op te schorten. Over het algemeen waren deze pogingen niet succesvol. De voorzieningenrechter toetst marginaal en wanneer er geen gerede twijfel bestaat over de verdenking zal de voorzieningenrechter geen voorziening te treffen. Bij de beoordeling zal het algemeen belang dat is gemoeid met de bestrijding van besmettelijke dierziekten zwaar meewegen. &#13;
&#13;
1.2.4.	Doden van dieren&#13;
De bestrijdingsmaatregelen die in artikel 22 worden genoemd kunnen meer of minder ingrijpend zijn. Het meest ingrijpend is het doden van zieke dieren, verdachte dieren en bijenvolken, waarbij het belang van de begrippen “ziek” en “verdacht” blijkt. In de eerste plaats is het onderscheid tussen de twee begrippen van belang voor de omvang van de schadeloosstelling (zie hierna onderdeel 2.2.1). In de tweede plaats zijn de begrippen van belang om de rechtmatigheid van de toe te passen bestrijdingsmaatregelen te beoordelen. Dieren die door een besmettelijke dierziekte, zoals bedoeld in artikel 15 van de GWWD, daadwerkelijk zijn aangetast, zijn “ziek” in de zin van de wet. “Verdacht” is een dier dat op grond van artikel 15, vierde lid, verdacht wordt gevaar op te leveren voor verspreiding van een besmettelijke veeziekte. Daarmee wordt in feite verwezen naar het Besluit verdachte dieren. Gegeven de vrij ruime bevoegdheid om dieren als verdacht aan te merken - wanneer er redenen zijn om aan te nemen dat er gelegenheid voor besmetting is geweest en de diersoort is daarvoor vatbaar - is de bevoegdheid tot verdachtverklaring een ingrijpende die in een procedure (meestal achteraf) getoetst kan worden.&#13;
&#13;
1.2.5	Jurisprudentie over het begrip “verdacht”&#13;
In de jurisprudentie zijn verschillende uitspraken te vinden waarin het oordeel dat dieren verdacht zijn wordt getoetst, bijvoorbeeld de uitspraak van de President van het CBB van 24 april 1997.  In deze zaak ging het om de verdachtverklaring en de ruiming van een varkensbedrijf in de varkenspestperiode. De varkenshouder verzette zich tegen de verdachtverklaring. De minister stelde dat de dieren in de gelegenheid waren geweest om te worden besmet “gegeven de ligging in de zeer naaste omgeving van een besmet bevonden bedrijf, terwijl voorts diverse omstandigheden van feitelijke aard in aanmerking zijn genomen. De procedure die aan dit oordeel ten grondslag ligt, laat zich omschrijven als een risico-evaluatie en bestaat uit enerzijds een administratieve beoordeling en anderzijds een onderzoek ter plaatse door een team van deskundigen. Ten slotte vindt een evaluatie van de verschillende risico-factoren plaats op grond waarvan al dan niet wordt besloten om te ruimen”. Daarmee was volgens de president van het CBB de aanwijzing van de dieren als verdachte dieren voldoende onderbouwd. Volgens de president komt aan het begrip “verdacht” een ruime betekenis toe. Wanneer de betrokken RVV-ambtenaar redenen heeft om aan te nemen dat de dieren in de gelegenheid zijn geweest om besmet te worden is aan het criterium van art. 2, onder c, Besluit verdachte dieren voldaan. Volgens de president is het niet de taak van de rechter om zelf daarover een oordeel uit te spreken. De toetsing is marginaal.&#13;
&#13;
1.2.6	Uitspraken CBB 7 januari 2003&#13;
De verdachtverklaring en de periode waarbinnen deze verdachtverklaring gehandhaafd blijft kwam aan de orde in een aantal zaken waarover het CBB zich in januari 2003 heeft uitgesproken.  Ook in deze zaken toetst het CBB de wijze waarop de directeur van de RVV gebruik heeft gemaakt van de bevoegdheid tot verdachtverklaring marginaal: “is van oordeel dat verweerder zich, vanuit veterinair oogpunt bezien, redelijkerwijs op het standpunt (heeft) kunnen stellen dat zich mogelijk ook buiten de twee kilometer-zones rond besmettingshaarden in de regio Oene evenhoevigen bevonden die drager van smetstof waren”.&#13;
&#13;
	Zaak nummer AWB 02/242&#13;
In deze zaak stelde de getroffen veehouder dat zijn van mond- en klauwzeer verdachte dieren niet nog op 3 mei 2001 gedood mochten worden. De verdachtverklaring dateerde van 5 april 2001 en eindigde op grond van het Besluit verdachte dieren na 21 dagen, op 27 april 2001. De dieren werden, zo stelt het CBB, terecht gedood. De dieren waren binnen 21 dagen na de verdachtverklaring in het kader van een noodvaccinatie geënt. Volgens het College zijn noodvaccinatie en doding onlosmakelijk met elkaar verbonden, zodat de directeur RVV ingevolge het gemeenschapsrecht gehouden was de dieren te laten doden. Het CBB stelt daarmee doding en vaccinatie die op grond van de EU-regels moet worden gevolgd door doding  op één lijn.&#13;
&#13;
	Zaak nummer AWB 01/1068&#13;
In de zaak met het nummer AWB 01/1068 worden prejudiciële vragen gesteld. In deze zaak ging het om het verdachte dieren die waren gedood, zonder dat er gevaccineerd was. Uit Richtlijn 85/511/EEG vloeit voort dat dieren waarvan bevestigd is dat deze zijn besmet gedood moeten worden. De vraag is of het communautaire recht aan een lidstaat de bevoegdheid verleent te besluiten tot doding van dieren die verdacht zijn van besmetting met het mond- en klauwzeervirus. Valt die bevoegdheid aan het gemeenschapsrecht niet te ontlenen dan is het de vraag of lidstaten de vrijheid hebben tot doding van verdachte dieren te besluiten. Onder andere hierover legt het CBB een prejudiciële vraag voor aan het Hof van Justitie van de EG. Die vraag is – voor zover bekend - nog niet beantwoord.&#13;
&#13;
1.2.7	Ruiming&#13;
Tijdens de crises rond de varkenspest en de mond- en klauwzeer zijn veel dieren preventief gedood, “geruimd” in een zakelijk jargon. Vooral tijdens de mond- en klauwzeercrisis zijn in grote gebieden alle dieren verdacht verklaard en gedood. Voor de betrokken veehouders was dat bijzonder ingrijpend. Veel veehouders, maar ook houders van gezelschapsdieren en houders van bijzondere en waardevolle dieren probeerden door tussenkomst van de (voorzieningen-) rechter het preventief doden van het dieren te voorkomen.  Gevallen waarin de voorzieningenrechter het preventief doden van dieren onrechtmatig oordeelde heb ik in de jurisprudentie niet kunnen vinden.&#13;
&#13;
1.2.8	Kentekens en waarschuwingborden&#13;
De GWWD noemt de plaatsing van kentekens (met rechtsgevolg) en waarschuwingsborden. Door het plaatsen van een kenteken worden de verboden van de artikelen 25, 26 en 27 van toepassing. Op grond van de onderdelen k, l en m van het eerste lid van artikel 22 kan een gebouw ook zonder het plaatsen van een kenteken afgesloten of beperkt toegankelijk worden gemaakt. Deze onderdelen van het eerste lid van artikel 22 zijn in 2002 van kracht geworden. Uit de toelichting bij de wijzigingswet  blijkt dat bij deze wijziging met name gedacht is aan bedrijfsgebonden dierziekten zonder besmettingsgevaar, zoals BSE. Met de plaatsing van kentekens wordt beoogd verspreiding van ziektekiemen te voorkomen in het geval van een “bedrijfsoverstijgende” dierziekte. Wanneer er geen besmettingsgevaar bestaat kan er wel behoefte bestaan aan een aan- en afvoerverbod en aan maatregelen om de veestapel af te zonderen. Dat kan dan gebeuren zonder het plaatsen van kentekens om onrust in de omgeving te voorkomen.&#13;
&#13;
Tegelijk met de onderdelen k, l en m (de maatregelen zonder kenteken), werd ook onderdeel n aan het eerste lid van artikel 22 toegevoegd. Dit onderdeel zegt dat “andere maatregelen” genomen kunnen worden, voor zover een verdrag of een besluit van een volkenrechtelijke organisatie dit meebrengt. In de memorie van toelichting is voor wat betreft dit onderdeel verwezen naar de communautaire regelgeving. Daarin is bepaald dat een lidstaat, bij het uitbreken gevaarlijke of besmettelijke dierziekten, de in een verdrag of een besluit van een volkenrechtelijke organisatie voorgeschreven, dan wel andere maatregelen moet nemen die op dat moment passend worden geacht. Welke maatregelen dat zouden kunnen zijn kon de regering ten tijde van het opstellen van de memorie van toelichting niet voorzien. Gezien de al opgesomde maatregelen zou dat ook wel erg veel fantasie vergen. Deze bepaling lijkt mij dan ook overbodig.&#13;
&#13;
Het tijdstip waarop een dier verdacht is verklaard, het tijdstip waarop de verdenking eindigt, alsmede het aantal zieke en verdachte dieren op een bedrijf, moet worden vastgelegd (art. 24 GWWD). Het aantal verdachte en zieke dieren is van belang omdat de schadeloosstelling verschilt naar gelang het zieke of verdachte dieren betreft. &#13;
&#13;
1.2.9	Vervoersverboden&#13;
Een belangrijk instrument bij de bestrijding van besmettelijke dierziekten vormt het vervoersverbod. Het vervoeren van mogelijke besmette dieren en dierlijke producten kan immers leiden tot verspreiding van smetstof. In het geval van een besmetting of een verdenking daarvan is het dan ook zaak om het vervoer van dieren en producten zo snel mogelijk te bevriezen. Voor transporten die nog voor de instelling van het vervoersverbod van start gingen zou het (naar mijn mening moeilijk bewijsbare) artikel 101a van de wet van toepassing kunnen zijn. De basis van het vervoersverbod ligt in de artikelen 17 en 30 van de wet. De directeur RVV kan het vervoer van dieren in een cirkel van 10 kilometer rond een besmet of verdacht bedrijf verbieden. De minister kan voor het hele land of voor delen daarvan vervoersverboden afkondigen. Vaak zal een vervoersverbod worden gecombineerd met een gebod om dieren – ook gezonde dieren - op het bedrijf te houden (artt 29 en 30). Zowel in de periode van de varkenspest als in de periode van de mond- en klauwzeerbesmetting zijn vervoersverboden ingesteld. Het gevolg daarvan is vaak dat bedrijven in de problemen raken omdat er geen voer kan worden aangevoerd en omdat er geen dieren afgevoerd kunnen worden, waardoor het dierenwelzijn op onaanvaardbare wijze in de knel komt. In die gevallen kunnen opkoopregelingen verlichting bieden.  De wet zelf kent voor deze gevallen een ontheffingsmogelijkheid. De directeur RVV kan toestemming verlenen op grond van artikel 29, tweede lid, van de wet. Om een vervoersverbod snel van kracht te laten worden kan bij de bekendmaking daarvan, net als bij die van andere maatregelen, worden afgeweken van de Bekendmakingswet. Art. 31 van de GWWD maakt het mogelijk dat regelingen door middel van teletekst en internet bekend gemaakt worden en direct van kracht worden.&#13;
&#13;
1.3	 Communautaire bepalingen over de bestrijding van dierziekten&#13;
&#13;
1.3.1 	Inleiding&#13;
De bepalingen in de GWWD en de op deze wet gebaseerde regels inzake de bestrijding van besmettelijke dierziekten vloeien voor een groot deel voort uit het gemeenschapsrecht. Binnen de EU wordt de bestrijding van besmettelijke dierziekten gedetailleerd geregeld. Een belangrijke vooral coördinerende rol wordt vervuld door het Permanent Veterinair Comité, ingesteld in 1968.  De Raad van de EG heeft in 1968 een resolutie inzake de op veterinair gebied te treffen communautaire maatregelen aangenomen.  In een bijlage bij deze resolutie zijn mond- en klauwzeer, varkenspest, tuberculose en brucellose aangemerkt als de dierziekten die met de meeste urgentie bestreden moesten worden.&#13;
&#13;
1.3.2	Communautaire regelgeving&#13;
De communautaire regelgeving kent een aantal richtlijnen en een verordening waarin maatregelen zijn opgenomen ter bestrijding van mond- en klauwzeer,  paardepest,  klassieke varkenspest,  aviaire influenza (klassieke vogelpest),  Newcastle disease (pseudo-vogelpest),  blue tongue  en TSE’s . Daarnaast geldt er nog een aantal minder specifiek op één dierziekte toegespitste richtlijnen, als de richtlijnen voor de bestrijding van bepaalde ziekten bij vissen  en tweekleppige weekdieren .&#13;
&#13;
1.3.3	Rampenplannen&#13;
De verschillende richtlijnen die betrekking hebben op de zeer besmettelijke dierziekten, zoals varkenspest, vogelpest, mond- en klauwzeer en pseudo-vogelpest kennen de verplichting voor de lidstaten tot het vaststellen van rampenplannen. Bij de vogelpestrichtlijn (92/40/EEG), gezien de recente uitbraak in de Gelderse Vallei de meest actuele, is dat voorschrift opgenomen in artikel 17. Nederland heeft aan die verplichting voldaan, dat valt althans op te maken uit de beschikking van de Europese Commissie van 28 juni 2001.  Op nationaal niveau bestaat of wordt in ieder geval gewerkt aan, een “beleidsdraaiboek bestrijding”. &#13;
&#13;
1.3.4	Besmettings- en toezichtsgebieden&#13;
De meeste richtlijnen kennen de verplichting om bij de constatering van een besmetting met de betreffende dierziekte een besmettingsgebied en een toezichtsgebied in te stellen. Het besmettingsgebied ligt direct rond de besmettingshaard, met daar omheen een groter toezichtsgebied. In de vogelpestrichtlijn is in artikel 9 een besmettingsgebied met een straal van tenminste drie kilometer en een toezichtsgebied met een straal van tenminste tien kilometer voorgeschreven. Die verplichting ontstaat “zodra de diagnose van aviaire influenza officieel is bevestigd”. Bij de vogelpestuitbraak in de Gelderse Vallei gaf de minister van LNV aan dat het ongeveer twee weken zou duren voordat de definitieve uitslag van de officiële EU-voorgeschreven testen bekend zou zijn.  Zolang het resultaat van de officiële test niet bekend was, vloeide het optreden tegen de dierziekte formeel dus niet rechtstreeks voort uit de EU-regels. Dat betekent uiteraard niet dat het treffen van maatregelen overeenkomstig de richtlijn wordt nagelaten. In het geval van de vogelpestbesmetting is met de afkondiging van de Regeling Vervoersbeperkingen Pluimvee 2003 direct een toezichtsgebied tot stand gekomen, waarin een groot aantal beperkingen gold voor het transport van dieren.&#13;
&#13;
1.3.5	Stamping-out&#13;
De richtlijn verplicht verder tot het doden van alle dieren op het bedrijf waar de ziekte is vastgesteld. De vogelpestrichtlijn, maar dat geldt ook voor de andere richtlijnen, verplicht strikt genomen niet tot het grootschalige preventief ruimen, dat de Nederlandse overheid zowel bij de vogelpestbesmetting als bij de mond- en klauwzeerbesmetting heeft toegepast. De noodzaak daartoe vloeit voort uit het zogenaamde stamping-out beleid van de Europese Unie. Afgezien van noodvaccinaties, waarover hierna, is het preventief of profylactisch enten van dieren tegen de dierziekten waarop de richtlijnen betrekking hebben, niet toegestaan. Deze keuze is ingegeven door economische motieven. Landen als de VS en Japan werpen blokkades op tegen de invoer van vlees, waarin antistoffen worden aangetroffen die kunnen wijzen op een besmetting. Omdat bij een vaccinatie diezelfde antistoffen worden ontwikkeld, waardoor onduidelijkheid zou kunnen ontstaan, willen deze landen geen vlees van gevaccineerde dieren. Hoewel er markervaccins beschikbaar zijn, waardoor de bij vaccinatie ontstane antistoffen kunnen worden onderscheiden van de stoffen die ontstaan bij een besmetting met een veldvirus, handhaaft de EU de keuze voor een vaccinatieverbod. Daardoor ontstaat in feite de noodzaak de ziekte te isoleren door niet alleen de zieke dieren te doden, maar ook preventief gezonde dieren rond de besmettingshaard te doden of te ‘ruimen’.&#13;
&#13;
Het verbod om dieren door middel van vaccinatie te beschermen heeft met name tijdens de mond- en klauwzeerepidemie in het voorjaar van 2001 veel discussie opgeleverd. Vooral voor eigenaren van dieren die niet bestemd zijn om voor de consumptie te worden geslacht, zoals melkvee en hobbyvee, was het vaak onbegrijpelijk dat hun dieren gedood moesten terwijl vaccinatie mogelijk was. Dat gold ook voor de hoeder van een kudde vrij zeldzame schapen. De kudde werd, ondanks alle protesten, ‘geruimd’. &#13;
&#13;
1.3.6	Noodvaccinatie&#13;
Tijdens de mond- en klauwzeercrisis is wel gebruik gemaakt van de mogelijkheid van noodvaccinatie (ringvaccinatie en suppressievaccinatie). Deze vorm van vaccineren wordt gebruikt om de verspreiding van de ziekteverwekker te voorkomen, wanneer het doden en onschadelijk maken van dieren niet snel genoeg kan plaatsvinden. Dat was onder meer het geval omdat de destructiecapaciteit ontoereikend was. Voor de dieren zelf betekende dat slechts uitstel van executie. Alle geënte dieren zijn uiteindelijk gedood.&#13;
&#13;
Het besluit tot het uitvoeren van noodvaccinaties wordt genomen door de Europese Commissie. Eventueel kunnen lidstaten ook zelf tot noodvaccinatie besluiten, mits de wezenlijke belangen van de EU niet in gevaar worden gebracht. Een maatregel van een lidstaat zonder besluit van de EC dient door het Permanent Veterinair Comité te worden geëvalueerd.&#13;
&#13;
Het communautaire standpunt met betrekking tot de vaccinatie zal vooralsnog gehandhaafd worden. Wel heeft de Europese Commissie voorgesteld het mogelijk te maken dat in het kader van een noodvaccinatie behandelde dieren in principe op de markt afgezet kunnen worden. &#13;
&#13;
In de jurisprudentie is verschillende keren een beroep gedaan op andere Europese regelgeving om de vaccinatie van dieren af te dwingen. Met name in de zogenaamde Jippes-zaak  is een beroep gedaan op een algemeen beginsel van dierenwelzijn, zoals dat zou zijn vastgelegd in Europese Overeenkomst inzake de bescherming van landbouwhuisdieren, vastgesteld in het kader van de Raad van Europa. Het Hof van Justitie EG oordeelde dat de geldigheid van het entingsverbod onverkort geldig was.&#13;
&#13;
1.4	Beschouwing&#13;
&#13;
1.4.1 	Inleiding&#13;
Bij de bestrijding van besmettelijke dierziekten biedt de GWWD de overheid in de hiervoor besproken bepalingen ruime mogelijkheden en bevoegdheden. Sommige van deze bepalingen hebben een “open einde”, zoals artikel 22, eerste lid, onder n (andere maatregelen ter uitvoering van internationale verdragen of besluiten) van de wet. Datzelfde geldt eigenlijk voor een bepaling als die van artikel 111 van de GWWD, waarin de mogelijkheid wordt geboden bij AMvB van de bepalingen van de wet af te wijken ter uitvoering van communautaire regels. Daarnaast kan de overheid door de ruime mogelijkheden om diersoorten en gebieden aan te wijzen waarvoor bepaalde maatregelen gelden ruime veiligheidsmarges aanhouden. Ruim zijn ook de mogelijkheden van de minister van LNV om bevoegdheden in mandaat te laten uitoefenen (art. 31a). &#13;
&#13;
De wijze waarop de bevoegdheden worden ingezet wordt door de rechter in beginsel marginaal getoetst. Daarmee wordt de vrijheid om binnen zekere grenzen van de geboden mogelijkheden gebruik te maken gerespecteerd.&#13;
&#13;
De ruime wettelijke mogelijkheden geven aan welk belang de wetgever hecht aan een voortvarend en effectief optreden in het geval van het uitbreken van een besmettelijke dierziekte, gegeven de exportpositie en de grote veedichtheid in de agrarische gebieden. Het doel heiligt de middelen, zo lijkt het.&#13;
&#13;
1.4.2 	Legaliteitsbeginsel&#13;
Vanuit de legaliteitsgedachte is een wettelijke regulering van bevoegdheden noodzakelijk. Door de delegatiemogelijkheden, de uitholling van de bekendmakingregeling en de voor de leek vaak nauwelijks toegankelijke en gedetailleerde regelgeving, is van een systeem dat aan de klassieke legaliteitseisen voldoet eigenlijk al geen sprake meer. In feite is er sprake van veterinair noodrecht, zoals ook blijkt uit de recente aanpassingen in de GWWD. Die wijzigingen komen voor een deel voort uit incidenten die zich bij de bestrijding van BSE en varkenspest hebben voorgedaan. Zo is de mogelijkheid om een fokverbod in te stellen in artikel 17 opgenomen, de mogelijkheden om gebouwen zonder kenteken besmet te verklaren in artikel 22 en in artikel 31a de mogelijkheid om razendsnel een vervoersverbod te stellen. Ook artikel 101a van de wet is geïnspireerd door gebeurtenissen of veronderstelde gebeurtenissen tijdens de varkenspestepidemie.  Eigenlijk wordt met de wijzigingen in afdeling 3 van hoofdstuk II van de wet een aantal belemmeringen voor een snel en adequaat optreden weggenomen en gereageerd op incidenten. Dat is een gang van zaken die met het legaliteitsbeginsel in strijd lijkt te zijn. Daarbij zeg ik uitdrukkelijk “lijkt”, omdat het wegnemen van praktische belemmeringen door een wijziging van de wet in beginsel geen strijd met het legaliteitsbeginsel zal opleveren.&#13;
&#13;
1.4.3	Legaliteit formeel en materieel&#13;
Het klassieke legaliteitsbeginsel wordt wel geformuleerd als: “elk overheidshandelen moet berusten op een wettelijke grondslag”. Dit beginsel vereist (in ieder geval) dat overheidsoptreden waardoor burgers in hun vrijheid of eigendom beperkt worden, op een wettelijke grondslag berust.  Daarmee is de formele dimensie van het legaliteitsbeginsel aangeduid. De vraag is welke waarborgende functie dit beginsel nog heeft wanneer de wettelijke mogelijkheden steeds worden uitgebreid, zodra er een praktische belemmering opduikt. Dat betreft de invulling van het legaliteitsbeginsel. Die kan aangeduid worden als de materiële dimensie van het legaliteitsbeginsel.&#13;
&#13;
1.4.4	Probleemstelling&#13;
Een zodanige verruiming van de wettelijke mogelijkheden, dat alle denkbare bestrijdingsmaatregelen binnen het wettelijk kader passen en het legaliteitsbeginsel formeel in acht wordt genomen, is weinig fraai. De materiële dimensie van het legaliteitsbeginsel verzet zich daartegen in ieder geval. Nu kan natuurlijk worden aangevoerd dat een crisis een voortvarende of wellicht zelfs nietsontziende aanpak vergt, maar dan is de vraag waarom voor zo’n aanpak nog gedetailleerde regels gesteld worden. De maatregelen die door of namens de minister van LNV worden genomen kunnen achteraf worden getoetst. Het is de vraag wat er van die toetsing overblijft wanneer de minister zich baseert op ruim geformuleerde bepalingen, zoals die van artikel 22, lid 1, sub n, van de GWWD. Datzelfde geldt wanneer bepalingen, die tijdens de dierziektebestrijding of bij de rechterlijke toetsing daarna beperkingen bleken te bevatten, geschrapt of aangepast worden. De wetgever reageert dan alleen op incidenten en heeft, zoals blijkt uit de laatste wijzigingen van de GWWD, de neiging bevoegdheden zo ruim mogelijk te formuleren. Waarom niet een algemene regel die inhoudt dat de minister van LNV in het geval van een uitbraak van een besmettelijke dierziekte, zoals bedoeld in artikel 15 van de wet, alle redelijkerwijs noodzakelijk geachte maatregelen kan treffen om de dierziekte te bestrijden?&#13;
&#13;
1.4.5	Recht in noodsituaties&#13;
Op dit punt kan een parallel worden getrokken naar andere regelgeving voor noodsituaties. In de Oorlogswet voor Nederland  en in de Wet buitengewone bevoegdheden burgerlijk gezag  zijn voor situaties waarin er sprake is van een crisis of van crisisdreiging bevoegdheden opgenomen voor militaire en burgerlijke autoriteiten. Ook in deze wetten zijn bepalingen opgenomen die het mogelijk maken bij verordening allerlei regels te stellen, gebieden te ontruimen of het verkeer van en naar een gebied te beperken, inlichtingen te verlangen en inbreuken te maken op eigendommen. Naast het geschreven staatsnoodrecht wordt ook wel gesproken over het ongeschreven staatsnoodrecht. Dat komt alleen aan de orde in oorlogssituaties, zoals in de Tweede Wereldoorlog, toen de regering in ballingschap verkeerde. Hoe ernstig de crisis ook kan zijn die door een besmettelijke dierziekte wordt veroorzaakt, het ongeschreven staatsnoodrecht zal daarbij niet tot toepassing komen.&#13;
&#13;
1.4.6	Geschreven staatsnoodrecht&#13;
De Wet buitengewone bevoegdheden burgerlijk gezag kent aan het burgerlijk gezag een aantal bevoegdheden toe, die met name zien op de beperking van een aantal rechten, zoals het instellen van een samenscholingsverbod, een verbod om films te vertonen en de mogelijkheid om iemand te interneren. De Oorlogswet voor Nederland maakt een verdergaande uitzonderingstoestand mogelijk. Is die toestand, de staat van beleg of oorlog, eenmaal van kracht dan kan er zelfs geweld gebruikt worden (art. 8). Onder dat regiem kunnen ook roerende en onroerende zaken gevorderd worden, in eigendom of in gebruik, overigens steeds tegen verstrekking van een schriftelijk bewijsstuk. Verder kunnen in die toestand terreinen en opstallen ingericht en geruimd worden, opnieuw onder verstrekking van een schriftelijk bewijsstuk. &#13;
&#13;
Vanwege de verdergaande bevoegdheden bevat de Oorlogswet een bepaling, artikel 54, op grond waarvan een schadeloosstelling kan worden verkregen in het geval van gevorderde zaken of geruimde terreinen of opstallen.&#13;
&#13;
Het meest wezenlijk om te bepalen waar de grenzen van het overheidsoptreden in buitengewone omstandigheden liggen, zijn artikel 3 van de Oorlogswet en artikel 3 van de Wet buitengewone bevoegdheden burgerlijk gezag. De eerste bepaling zegt dat de bevoegdheden uit die wet alleen worden uitgeoefend “voor zover zulks naar het oordeel van Onze Minister van Defensie, dan wel van het militair gezag geboden is ter uitvoering van de militaire taak ter handhaving van de uitwendige of inwendige veiligheid”. De andere bepaling zegt dat de wettelijke bevoegdheden slechts worden uitgeoefend “voor zover dit met het oog op de handhaving van de openbare orde en veiligheid naar het oordeel van die organen geboden is”.&#13;
&#13;
Op grond van deze bepalingen zal een rechter bij de toetsing van het overheidsoptreden achteraf moeten nagaan of het bevoegde orgaan zich heeft bewogen binnen de kaders van de wettelijke bevoegdheid. De vrijheid die aan de overheid wordt gelaten is bij deze bepalingen bijzonder ruim. Een optreden op basis van de hiervoor genoemde bepalingen zal wellicht worden getoetst op de wijze waarop het overheidsoptreden in het zogenaamde Heldenkermisarrest  werd beoordeeld.&#13;
&#13;
1.4.7	Voorstel nieuwe bepaling&#13;
De neiging om de regelgeving steeds aan te passen kan alleen de wetgever zelf beteugelen. De neiging om de bevoegdheid tot het stellen van regels zo ruim mogelijk te benutten is bij de minister onmiskenbaar aanwezig. Kijkend naar de systematiek van de Oorlogswet en de Wet buitengewone bevoegdheden burgerlijk gezag zou het de moeite waard zijn een aanvulling van de GWWD te overwegen, waarbij een specifieke crisisbepaling wordt opgenomen. Die bepaling zou kunnen luiden: &#13;
“Indien en zodra er sprake is van het optreden van een besmettelijke dierziekte worden door de Minister van Landbouw, Natuurbeheer en Visserij, maatregelen genomen en voorschriften gegeven die redelijkerwijs noodzakelijk worden geacht voor de bestrijding van de besmettelijke dierziekte. Van deze bevoegdheid mag alleen gebruik gemaakt worden indien de noodzaak daartoe aanwezig is en slechts in het belang van de dierziektebestrijding. Daarbij dient het bepaalde in artikel 36 (verbod dierenmishandeling) van de wet in acht te worden genomen.”&#13;
&#13;
1.4.8	Meerwaarde voorgestelde bepaling&#13;
Een dergelijke bepaling lijkt de minister bij de dierziektebestrijding wel erg veel ruimte te geven, maar dat is de ruimte die de minister onder de huidige regelgeving al heeft. In tijden van crisis kan de overheid de maatregelen nemen die noodzakelijk zijn, waarbij het overheidsoptreden alleen achteraf getoetst wordt. Het wordt met deze bepaling voor de rechter uitdrukkelijk mogelijk gemaakt besluiten te toetsen aan de wet en de algemene beginselen van behoorlijke bestuur. De bepaling laat de minister een zekere beleidsvrijheid. Die vrijheid zal de rechter door een marginale toetsing worden gerespecteerd. De bepaling biedt de rechter voldoende ruimte voor een kritische benadering.&#13;
&#13;
Tijdens de varkenspestepidemie toetste de rechter het fokverbod. Het CBB kwam op basis van een wetshistorische benadering, maar ook door te kijken naar hetgeen de overheid met het fokverbod beoogde, tot onverbindendverklaring van de regeling.  Die onverbindendverklaring is door de Hoge Raad in een strafzaak over de Regeling fokverbod varkens II 1997 overgenomen  en inmiddels is artikel 17 van de wet zodanig aangepast dat een fokverbod volgens de minister op deze bepaling kan worden gebaseerd. Op basis van de voorgestelde bepaling zou de rechter waarschijnlijk tot hetzelfde oordeel gekomen zijn door hetgeen de overheid met de regeling beoogde, het beperken van het beroep op de opkoopregeling, in strijd te achten met de wet of het verbod op “detournement de pouvoir”. Er is immers geen direct verband met de bestrijding van dierziekten.&#13;
&#13;
In ieder geval wordt met de opname van een algemene crisisbepaling voorkomen dat door middel van wetgeving op incidenten wordt gereageerd. Bovendien zou in de jurisprudentie een beeld kunnen ontstaan van de wijze waarop de algemene crisisbepaling gebruikt kan en mag worden. Een bepaalde lijn in de jurisprudentie kan zelfs meer houvast bieden dan steeds wijzigende wettelijke bepalingen.&#13;
&#13;
1.4.9	Dierenwelzijn&#13;
In de voorgestelde bepaling wordt uitdrukkelijk verwezen naar het verbod op dierenmishandeling in artikel 36 GWWD. Daarmee wordt beoogd duidelijk vast te stellen dat niet uitsluitend de effectiviteit van de te treffen maatregelen bepalend kan zijn. Los van de besluitvorming in concrete gevallen dient het veterinaire beleid in de EU kritisch te worden gevolgd. De keuzes die op het niveau van de Europese Unie worden gemaakt bepalen de wijze waarop in Nederland de bestrijding van dierziekten plaatsvindt. Vooral de keuze om voor een aantal dierziekten, zoals mond- en klauwzeer, varkenspest en vogelpest, niet te vaccineren heeft grote gevolgen. Het gaat om een handelspolitieke keuze die met ethiek, met het dierenwelzijn en de gezondheid van dieren weinig of niets te maken heeft. Het lijkt mij dat het maken van zo’n keuze de verantwoordelijkheid met zich brengt om de noodzaak van die keuze regelmatig te evalueren en er alles aan te doen om tot een andere situatie te komen.&#13;
&#13;
1.4.10	Tijdstip rechterlijke toetsing&#13;
Een laatste punt in deze beschouwing betreft het moment van de rechterlijke toetsing van besluiten. In zijn oratie maakt Bruil een onderscheid tussen de rol van het recht als waarborg tegen de overheid tijdens de ramp en na de ramp.  De rol van het recht en de rechter tijdens de ramp is uiterst marginaal. De rechter wil de overheid vooral niet voor de voeten lopen, hetgeen gezien de risico’s van een eventueel ingrijpen volstrekt begrijpelijk is. Zodra de crisis voorbij is, zal de rechter het overheidsoptreden kritisch kunnen evalueren. Het resultaat van uitgevoerde besluiten kan echter niet meer teruggedraaid worden.&#13;
&#13;
Voor de rechtzoekende kan dit betekenen dat de rechterlijke toetsing tijdens de crisis, vooral wanneer het gaat om een voorlopige voorziening, terughoudend zal zijn. Zodra de crisis voorbij is, zal de rechter in een bodemprocedure, achteraf oordelend, wellicht geneigd zijn tot een kritischer beoordeling. De vraag is dan in hoeverre de eerste beslissing, in de voorzieningsprocedure, invloed heeft op de beslissing in de bodemprocedure. Is die invloed aanwezig, dan ligt het voor de hand dat de rechtzoekende tijdens de crisis zijn of haar rechten veilig stelt en na de crisis de zaak aan de rechter voorlegt. Daarnaast is het de vraag wat de toetsing tijdens de crisis voor zin heeft, nu tijdens de mond- en klauwzeercrisis alle verzoeken om voorziening (uiteindelijk) werden afgewezen. Dat zou een reden kunnen zijn om de rechtsbescherming tijdens de crisis op te schorten en toetsing alleen achteraf mogelijk te maken. Nadeel daarvan is dat de mogelijkheid om tijdens de crisis de hulp van de rechter in te roepen, wegvalt. Gezien de belangen die aan de orde kunnen zijn, is dat niet gewenst. Een oplossing is wellicht het opschorten van de bestuursrechtelijke rechtsbescherming tijdens de crisis, terwijl de civiele voorzieningenrechter als “restrechter” benaderd kan worden.&#13;
&#13;
2. Tegemoetkomingen&#13;
&#13;
2.1	Inleiding&#13;
&#13;
2.1.1	Vervallen strafkortingen aangekondigd&#13;
In het Agrarisch Dagblad van 18 januari 2003 verscheen de kop “Strafkorting op vergoeding bij MKZ verdwijnt”. Het bijbehorende artikel had betrekking op een kabinetsbesluit dat uitmondde in een brief van demissionair minister van LNV Veerman aan de Tweede Kamer. &#13;
&#13;
In deze brief kondigt minister Veerman aan dat artikel 86 van de GWWD zal worden gewijzigd en dat het kortingensysteem zal worden ingetrokken. Tegelijkertijd zullen in de veterinaire regelgeving extra stimulansen worden ingebouwd in verband met het intrekken van het kortingensysteem. Daarbij spreekt de minister over een handhavingsdocument en over beleidsdoorlichting. Hoe dat er allemaal gaat uitzien is nog niet bekend, duidelijk is wel dat de kop boven het krantenartikel de lading niet dekt. Het voornemen van de minister heeft niet alleen betrekking op de korting in het geval van mond- en klauwzeer, maar bij alle besmettelijke dierziekten.&#13;
&#13;
2.1.2	Het geldende systeem&#13;
Afdeling 2 van hoofdstuk VIII van de GWWD bevat bepalingen over “Tegemoetkomingen in de schade”, waarmee al wordt aangegeven dat van een volledige schadevergoeding geen sprake zal zijn. De regeling is van toepassing bij het treffen van maatregelen ter voorkoming en bestrijding van besmettelijke veeziekten en dan uitsluitend in die gevallen waarin dieren of bijenvolken worden gedood of producten en voorwerpen onschadelijk worden gemaakt. Artikel 86, tweede lid, bepaalt dat de tegemoetkoming voor verdachte dieren de waarde in gezonde toestand bedraagt. Voor zieke dieren geldt dat een gedeelte van de waarde in gezonde toestand wordt vergoed. Dit deel is vastgesteld op 50%.  Voor voorwerpen en producten wordt de waarde op het moment van het treffen van de maatregel vergoed.&#13;
&#13;
2.1.3	Kortingen&#13;
Het vijfde lid van artikel 86 bepaalt dat de minister kan besluiten geen tegemoetkoming toe te kennen, dan wel de tegemoetkoming op een geringer bedrag te bepalen, voor zover het optreden van de besmettelijke ziekte mede aan betrokkenen te wijten is. Op deze bepaling zijn de kortingen gebaseerd die zowel tijdens de varkenspestepidemie als tijdens de mond- en klauwzeerepidemie veel verontwaardiging wekten. De hoogte van de kortingen is uitgewerkt in het Besluit verlaging tegemoetkoming aangewezen dierziekten. &#13;
&#13;
2.1.4	Andere schade&#13;
De regeling van artikel 86 is beperkt tot de waarde van de gedode dieren en vernietigde voorwerpen. Verdere schade wordt op basis van deze bepaling niet vergoed. De veehouder die zijn bedrijf geruimd ziet, lijdt over het algemeen meer schade dan het verlies van dieren en voorwerpen. Hij heeft gedurende kortere of langere tijd geen inkomen, ziet het resultaat van een jarenlang volgehouden fokbeleid teniet gaan en hij wordt mogelijk geconfronteerd met forse veterinaire kosten. Die schade wordt niet vergoed.&#13;
&#13;
Evenmin wordt op grond van artikel 86 of een andere bepaling van de GWWD de schade vergoed die anderen dan veehouders lijden door maatregelen die ter bestrijding van een dierziekte worden genomen. Denk aan winkeliers in een gebied dat enige tijd afgesloten is geweest of aan veetransporteurs die lange tijd geen werk hadden. Wanneer een crisis, zoals de mond- en klauwzeerepidemie van 2001, zich zou voordoen in de zomerperiode zou dat voor de recreatiesector op de Veluwe een enorme strop betekenen.&#13;
&#13;
Wat de veehouder betreft is er een vaste lijn in de jurisprudentie van het CBB. Het CBB heeft een aantal keren uitgesproken dat de GWWD een gesloten stelsel van tegemoetkomingen in de schade kent. Schade die niet op grond van hoofdstuk VIII, afdeling 2, GWWD voor vergoeding in aanmerking komt, komt naar het oordeel van de wetgever in beginsel voor rekening en risico van de veehouder. Dat betekent bijvoorbeeld dat schade als gevolg van een vervoersverbod niet voor vergoeding in aanmerking komt,  hetgeen ook geldt voor schade door de weigering van een ontheffing van dit verbod. &#13;
&#13;
Verzoeken om schadevergoeding of een tegemoetkoming van anderen dan veehouders, bijvoorbeeld de genoemde winkelier of veetransporteur, heb ik in de jurisprudentie niet kunnen vinden.&#13;
&#13;
2.2.1	Karakter tegemoetkoming&#13;
Het karakter van de tegemoetkoming is onduidelijk. Omdat het bij de toepassing van artikel 86 gaat om besluiten van de overheid en om rechtmatig overheidshandelen, kan de gedachte ontstaan dat het gaat om nadeelcompensatie. Wanneer dat zo is, rijst de vraag waarom dan niet de gehele schade, althans dat deel van de schade dat het normaal maatschappelijk risico te boven gaat, wordt vergoed. Diezelfde vraag kan worden gesteld, wanneer er sprake zou zijn van onteigening, hetgeen uit de wetgeschiedenis en de wijze waarop de waarde/schade wordt vastgesteld, afgeleid kan worden.  Vreemd is ook dat de schadeloosstelling niet, althans niet geheel, afkomstig is van de overheid. De schadeloosstelling van artikel 86 GWWD wordt betaald uit het Diergezondheidsfonds. Dit fonds wordt grotendeels gevormd door heffingen. Feitelijk krijgt de veehouder dan ook een sigaar uit de doos die hij met zijn collega’s vult. Van een vergoeding van overheidswege is dan ook geen sprake. Verder past ook het systeem van de kortingen niet in het plaatje van de nadeelcompensatie. Die kortingen lijken nu van de baan te zijn, zodat ik dit aspect onbesproken kan laten.&#13;
&#13;
Het CBB laat zich over de aard – in de zin van juridische kwalificatie - van de tegemoetkoming niet uit. Wel heeft het CBB uitgesproken dat het toekennen van tegemoetkomingen in de schade ten gevolge van als rechtmatig te kwalificeren besluiten, bedoeld in artikel 22 e.v. GWWD, losgemaakt is van het voorbereiden en nemen van die besluiten. Het CBB stelt dat artikel 3:4 Awb daartoe de ruimte laat.  Daarmee wordt geen antwoord gegeven op de vraag of er nu sprake is van onteigening of van nadeelcompensatie. In het geval van onteigening is dat duidelijk. Het besluit tot onteigening en het besluit inzake de vergoeding worden in afzonderlijke procedures genomen. Wat nu wanneer er sprake zou zijn van een vorm van nadeelcompensatie?&#13;
&#13;
2.2.2	Gescheiden besluitvorming&#13;
Bij de bestrijding van besmettelijke dierziekten is het doel dat met een besluit tot het doden van dieren wordt gediend belangrijker dan de daaruit voortvloeiende gevolgen. Om bij de afwegingen niet gehinderd te worden door afwegingen over de schade is dat aspect losgemaakt van de eigenlijke besluitvorming. Met andere woorden: de nadeelcompensatieregeling is opgenomen in artikel 86 van de wet. Nu zijn er wat betreft de nadeelcompensatie verschillende mogelijkheden.  Een mogelijkheid is dat de nadeelcompensatieregeling in een afzonderlijke wettelijke regeling  of in een beleidsstuk  is vastgelegd. Een andere mogelijkheid is het beroep op het ongeschreven égalité-beginsel. &#13;
&#13;
2.2.3	Nadeelcompensatieregeling&#13;
Aan de eerste mogelijkheid, verwijzing naar een nadeelcompensatieregeling, is in de jurisprudentie de voorwaarde gesteld dat de regeling voldoende garanties moet bieden voor een adequate vergoeding van schade. In de uitspraak over de Noord-Zuidlijn in Amsterdam had de Afdeling Bestuursrechtspraak van de Raad van State met name kritiek op de maximale vergoeding van 75% van de gestelde schade en op de mogelijkheid dat bepaalde schadebestanddelen niet werden vergoed.  Nu had de compensatieregeling die daar aan de orde was natuurlijk een andere achtergrond dan de compensatieregeling op grond van de GWWD. Deze is in de wet geregeld en is daarmee onttrokken aan de toetsing door de rechter. Dat geldt niet voor de regelingen op grond van de leden 2 tot en met 8. Deze regelingen kunnen worden getoetst, hetgeen ook wel is gebeurd.  Een parallel met de Noord-Zuidlijn kan wellicht worden getrokken wanneer het gaat om het deel van de schade dat op grond van de GWWD niet wordt vergoed. Denkbaar is immers dat de schade door de ruiming van een gehele veestapel groter is dan alleen de waarde van de dieren, het voer en ander materiaal, dat op grond van de regels voor vergoeding in aanmerking komt.&#13;
&#13;
Waarschijnlijk zal het CBB zich voor een dergelijke redenering niet gevoelig tonen. Volgens het CBB kent de GWWD een gesloten stelsel van tegemoetkomingen in de schade. Schade die niet op grond van artikel 86 of artikel 91 GWWD voor vergoeding in aanmerking komt, blijft naar het oordeel van de wetgever in beginsel voor rekening en risico van de veehouder, aldus het CBB. &#13;
&#13;
2.2.4	Egalité-beginsel&#13;
De formulering van artikel 91 die schadevergoeding mogelijk maakt “in bijzondere gevallen” geeft, anders dan de meer imperatief geformuleerde bepaling van artikel 86, aanleiding te veronderstellen dat het daar om een nadeelcompensatieregeling gaat. De term “bijzondere gevallen” zou immers betrekking kunnen hebben op de gevallen die op grond van het égalité-beginsel voor vergoeding in aanmerking moeten of kunnen komen. De Afdeling Bestuursrechtspraak meent dat uitsluitend de toepassing van dit beginsel de basis kan zijn voor nadeelcompensatie.  Er moet sprake zijn van een maatregel in het algemeen belang, die op een beperkte groep burgers drukt en die bovendien abnormaal is. Artikel 91 van de wet vond bijvoorbeeld toepassing in de vorm van een aantal algemene regelingen, waaronder de Regeling tegemoetkoming schade kalvereigenaren BSE 1996.  De eigenaren van vleeskalveren werden door de vrij plotseling optredende BSE-crisis in het bijzonder getroffen. Dat was aanleiding om (mede op basis van een EG-regeling) een tegemoetkoming te bieden.&#13;
&#13;
2.2.5	Evaluatie&#13;
Het beeld dat ontstaat, is dat van een systeem met twee soorten schadevergoeding. In de eerste plaats de tegemoetkoming van artikel 86 voor het geval dieren worden gedood of zaken worden vernietigd. Daarbij gaat het om een zeer beperkte vergoeding. In de tweede plaats kan artikel 91 worden gezien als een gereguleerde maar zeer beperkt inzetbare nadeelcompensatieregeling. Alles bij elkaar genomen een vrij zuinig systeem.&#13;
&#13;
2.3 	Argumenten voor een ruimere vergoeding?&#13;
&#13;
Argumenten om een ruimhartiger schadevergoedingsregeling te bepleiten zijn wel geput uit het systeem van de Onteigeningswet en uit het Eerste Protocol bij het Europese Verdrag tot bescherming van de rechten van de mens en de fundamentele vrijheden (Eerste Protocol). &#13;
&#13;
2.3.1	Onteigeningswet&#13;
De Onteigeningswet kent als uitgangspunt in artikel 40 dat bij ontneming van eigendom volledige vergoeding moet worden geboden, voor alle schade die het rechtstreeks en noodzakelijk gevolg is van de onteigening.  Indien dieren op grond van artikel 22 GWWD worden gedood, is daarbij sprake van de ontneming van eigendom. Zou de systematiek van de Onteigeningswet worden gevolgd, dan kan niet worden volstaan met vergoeding van de waarde van de dieren. Ook de verdere schade die het gevolg is van het doden van de dieren, zoals het wegvallen van de melkproductie, extra voerkosten of hoge veterinaire kosten, moet in die systematiek vergoed worden, voor zover althans tussen het doden en de schade een rechtstreeks verband bestaat. Het systeem van de Onteigeningswet is in de GWWD echter niet van toepassing. De wetgever kan nu eenmaal in een andere regeling een andere opzet kiezen. Uit de wetsgeschiedenis van de Plantenziektenwet bijvoorbeeld leidt het CBB af dat met het opnemen van een schadevergoedingsregeling niet is beoogd een algemene schadevergoedingsplicht in het leven te roepen.  Daarnaast zou toepassing van het systeem van de Onteigeningswet in de GWWD alleen een oplossing bieden voor de veehouder die door een “onteigeningsmaatregel” wordt getroffen. De veehouder of recreatieondernemer die door een vervoersverbod of de afsluiting van een gebied schade lijdt zal op die basis geen schadevergoeding kunnen eisen.&#13;
&#13;
2.3.2	Eerste Protocol&#13;
Artikel 1 van het Eerste Protocol heeft wellicht meer te bieden, omdat de schadeveroorzakende gebeurtenis daar ruimer is geformuleerd. Artikel 1 heeft, zo blijkt uit de jurisprudentie van het EHRM, drie betekenissen. In de eerste plaats het recht voor iedere persoon op een ongestoord genot van diens eigendom. Dat houdt niet alleen in bescherming tegen ontneming, maar ook tegen regulering van het gebruik van eigendommen. In de tweede plaats de bepaling dat ontneming van eigendom alleen mag plaatsvinden in het algemeen belang en onder de voorwaarden voorzien in de wet en in de algemene beginselen van internationaal recht. In de derde plaats de regel dat de overheid (Staat) het gebruik van eigendom mag reguleren in het algemeen belang.&#13;
&#13;
Bij ontneming van eigendom moet in het algemeen een verplichting tot schadevergoeding worden aangenomen. Die verplichting is in een aantal uitspraken van het Europese Hof voor de Rechten van de Mens (EHRM) vastgelegd. In de uitspraak van 9 december 1994 stelde het hof de eis dat ‘an interference with peaceful enjoyment of possessions must strike a “fair balance” between the demands of the general interests of the community and the requirements of the protection of the individual’s fundamental rights”.  In deze uitspraak kwam het EHRM ook tot het oordeel dat de schadevergoeding in een redelijke verhouding moet staan tot de waarde van het onteigende goed, maar dat er geen volledige schadevergoeding geboden hoeft te worden.&#13;
&#13;
De eis van “fair balance” geldt niet alleen bij ontneming, maar ook bij regulering van eigendom.  Het EHRM gaat er van uit dat er geen “fair balance” bestaat wanneer de maatregel een “individual and excessive burden” vormt. In de Nederlandse jurisprudentie kwam dit criterium aan de orde in het arrest over de Wet herstructurering varkenshouderij.  Volgens de Hoge Raad werden alleen de varkenshouders die in een uitzonderlijke situatie verkeerden, bijvoorbeeld omdat zij varkensrechten hadden aangekocht, met een “individual and excessive burden” geconfronteerd.&#13;
&#13;
Regulering van het gebruik van het eigendomsrecht, door een vervoersverbod of een afsluiting van een gebied, zou in theorie kunnen leiden tot de verplichting tot schadevergoeding door de overheid. Dan moet er wel sprake zijn van een “individual and excessive burden”, hetgeen in de jurisprudentie van het EHRM niet snel wordt aangenomen. Het EHRM respecteert het oordeel van de nationale wetgever over wat nodig is in het algemeen belang, tenzij dat oordeel duidelijk een redelijke onderbouwing ontbeert.  Bovendien wordt rekening gehouden met voorzienbaarheid en bedrijfsrisico’s.&#13;
&#13;
2.3.3	Eerste protocol in jurisprudentie CBB&#13;
In een aantal uitspraken van het CBB is een oordeel gegeven over het beroep van de appellanten op het Eerste Protocol. Het CBB vindt dat de vraag of er sprake is van een inbreuk volgens het Eerste Protocol pas aan de orde komt bij het besluit over de tegemoetkoming, niet bij het beroep tegen de beslissing tot ruiming.  Artikel 3:4 Awb biedt daarvoor de ruimte, vindt het CBB. In een aantal varkenspestzaken, waarbij het ging om de tegemoetkoming voor gedode dieren, maar ook over kortingen op de tegemoetkoming, besliste het CBB dat de regeling van artikel 86 GWWD en het daarin opgenomen stelsel van risicoverdeling zorgt voor een “fair balance” tussen de belangen van de veehouder en diens fundamentele rechten. &#13;
&#13;
2.3.4	Evaluatie&#13;
Bij deze uitspraken ging het om de vergoeding voor geruimde dieren. Daarvoor is in de wet een regeling opgenomen in artikel 86. Naast die regeling lijkt er geen ruimte te zijn voor een beroep op het Eerste Protocol. Maar geldt dat dan alleen voor de schadecomponenten die op grond van artikel 86 voor vergoeding in aanmerking komen, de gedode dieren en de vernietigde goederen, of is ook de overige schade bij die “fair balance” betrokken? De situatie kan per bedrijf immers aanzienlijk verschillen. De schade door volledige ruiming bij een bedrijf met mestvarkens is van een andere orde dan die bij volledige ruiming van een melkveehouderij. In het laatste geval gaat niet alleen de veestapel, maar vaak ook het resultaat van een zorgvuldig fokprogramma teniet, waarna het jaren duurt voordat de productie weer op het oude niveau is. Bovendien kan bij de risicoverdeling de mate waarin de veehouder voordeel ondervindt van het non-vaccinatiebeginsel van de EU en de gevoeligheid van zijn bedrijf aan de orde zijn. De voorzienbaarheid en het bedrijfsrisico zijn factoren die mede bepalend zijn voor de aanwezigheid van de “fair balance”.&#13;
&#13;
Een ander punt dat een kritische benadering verdient is de beperking van de tegemoetkoming tot de schade door het doden van dieren en het vernietigen van zaken. Een vervoersverbod kan ook schade veroorzaken, bijvoorbeeld voor een hengstenhouder die door het verbod geen dieren kan af- en aanvoeren. De afsluiting van een gebied kan een campinghouder bijzonder benadelen. Het gesloten stelsel van de GWWD sluit vergoeding van die schade uit. Toch zou hier sprake kunnen zijn van een vorm van regulering van eigendom die leidt tot “an individual and excessive burden”.&#13;
&#13;
De conclusie kan zijn dat de regeling van de GWWD inzake de schadevergoedingen op gespannen voet staat met het Eerste Protocol.&#13;
&#13;
2.4	Beschouwing&#13;
&#13;
2.4.1 	Inleiding&#13;
Is er met de regeling zoals wij die kennen nu sprake van een goed systeem? Naar mijn mening niet.&#13;
&#13;
2.4.2	 Risicofactoren&#13;
De keuze om ingeval van het doden van dieren alleen de waarde daarvan te vergoeden, kan in bepaalde omstandigheden worden gebillijkt. Dat is het geval wanneer het gaat om de ruiming van bedrijven met alleen vleesvee of pluimvee voor de slacht. In dat geval kunnen bedrijven na de ruiming redelijk snel weer worden bevolkt, waarna de bedrijfsvoering weer op gang komt. Voor bedrijven met een wat ingewikkelder proces, zoals een fokkerijbedrijf, een pluimveebedrijf met ouderdieren, maar ook een melkveehouderij waarin de eigen aanwas bewust wordt geselecteerd, is het veel moeilijker om weer tot een “normale” situatie te komen. Daarbij lijkt ook het “risico” dat door een fokkerijbedrijf of een melkveehouderijbedrijf wordt veroorzaakt, doordat er feitelijk sprake is van een soort monocultuur waar dieren in een hoog tempo voor de consumptie worden voortgebracht, relatief klein. Los daarvan is met name tijdens de mond- en klauwzeerepidemie duidelijk geworden dat de bestrijding van dierziekten een grootschalige aanpak vergt. Die aanpak vloeit voort uit de communautaire regelgeving. Door die grootschalige aanpak worden zoveel bedrijven getroffen dat het risico om geruimd te worden eerder wordt bepaald door de ligging van het bedrijf in een gebied met veel veehouderij, dan door het feit dat een veehouderijbedrijf wordt gevoerd of door andere factoren.&#13;
&#13;
2.4.3	Inspanningen ondernemer&#13;
Een andere vraag is of het nog wel gerechtvaardigd is risico’s voor het uitbreken van een besmettelijke dierziekte bij ondernemers te leggen, die door gedetailleerde preventieve voorschriften allerlei administratieve verplichtingen en inrichtingsvoorschriften opgelegd krijgen. Ik zou menen dat een ondernemer die de diverse voorschriften opvolgt en daarmee de nodige kosten voor zijn rekening neemt, niet hoeft te verwachten dat in het geval van een uitbraak van een besmettelijke dierziekte een groot deel van de schade ook nog eens voor zijn rekening komt.&#13;
&#13;
2.4.4	Risicoverdeling&#13;
Van overheidszijde zal daar ongetwijfeld tegenin gebracht worden dat het houden van dieren op grote schaal nu eenmaal veterinaire risico’s met zich brengt en dat de risico’s zoveel mogelijk daar horen te liggen, waar (in tijden dat er iets verdiend wordt) ook de opbrengsten worden gerealiseerd. Een wezenlijker argument zou zijn dat de beperkte tegemoetkoming voor veehouders, naast de inmiddels afgeschafte kortingen, een stimulans vormen om de veterinaire regelgeving na te leven.&#13;
&#13;
2.4.5	Voorstel regeling&#13;
Aan deze bezwaren kan wellicht tegemoet gekomen worden door voor een ander systeem van vergoedingen te kiezen. Er zou onderscheid gemaakt kunnen worden tussen de schade die door het doden van dieren en vernietigen van zaken wordt veroorzaakt en de andere schade die door andere maatregelen in het kader van de dierziektebestrijding wordt geleden. De eerste schade, net als in de huidige regeling opgevat als de waarde van de dieren en zaken dient volledig en uit de algemene middelen te worden vergoed. Er is immers sprake van onteigening.&#13;
&#13;
Voor de andere schade zou een algemene schaderegeling naar analogie van artikel 49 van de Wet op de Ruimtelijke Ordening getroffen moeten worden. Die regeling kan, naar redelijkheid en rekening houdende met verwijtbaarheid en voorzienbaarheid, aanleiding geven tot een vergoeding uit het diergezondheidsfonds wanneer schade wordt geleden door de toepassing van maatregelen uit de GWWD. Daarmee wordt voor de individuele veehouder de mogelijkheid geschapen om naast de directe schade door het verlies van de dieren bedrijfsschade of andere schade vergoed te krijgen. Tegelijkertijd wordt daarmee aan bijvoorbeeld de transporteur of de campinghouder die zijn seizoen ziet mislukken tegemoet gekomen. Naar mijn mening wordt (moet? SB) ook recht worden gedaan aan de eisen die het Eerste Protocol stelt. De stimulans voor het naleven van de veterinaire regelingen zal los van de schaderegeling moeten staan.&#13;
&#13;
2.5	Strafrecht als alternatief voor kortingen&#13;
&#13;
De naleving van de veterinaire voorschriften – in vredestijd - zal voortaan niet meer door het kortingensysteem, als een zwaard van Damocles,  worden geprikkeld. De minister wil de eigen verantwoordelijkheid van de veehouders aanspreken door aansluiting te zoeken bij bestaande strafrechtelijke en bestuursrechtelijke instrumenten. De preventieve werking van bestuursrechtelijke instrumenten lijkt mij vrij gering. Bestuursdwang of de oplegging van een dwangsom is toch vooral een instrument waarmee op een overtreding wordt gereageerd. Datzelfde geldt voor de bestuurlijke boete. De dreiging van een straf is een effectief middel om overtredingen te voorkomen. Niet voor niets heeft de minister bij de wijziging van de GWWD ook de strafmaxima verhoogd en een aantal strafbepalingen ingevoerd. &#13;
&#13;
2.5.1 Mogelijkheden Wet op de economische delicten&#13;
De verbodsbepalingen uit de GWWD en de daarop gebaseerde regelingen zijn strafbaar gesteld in artikel 1, onder 2° en 4° van de Wet op de economische delicten. Deze wet kent een pakket van straffen en maatregelen dat meer mogelijkheden biedt dan de commune strafwetgeving. Zo kent artikel (? SB) als bijkomende straffen onder meer de gedeeltelijke stillegging van een onderneming en de mogelijkheid om voor een bepaalde periode van twee jaar aan de veroordeelde bepaalde rechten of voordelen te ontzeggen die de veroordeelde in verband met zijn onderneming van overheidswege zijn of zouden worden toegekend. Artikel 8 van de wet maakt het mogelijk maatregelen op te leggen, zoals de ontneming van het wederrechtelijk voordeel, het opleggen van een ongedaanmakingsverplichting, maar ook de onderbewindstelling van de onderneming van de veroordeelde.&#13;
&#13;
Door het hanteren van deze straffen en maatregelen zou het effect bereikt kunnen worden, dat werd beoogd met de toepassing van strafkortingen. Ik zou zelfs denken dat langs deze weg een meer preventieve werking bereikt kan worden. Zo zou aan veehouders waarvan bij ruiming blijkt dat er sprake is geweest van overtredingen, het recht op de tegemoetkoming op basis van artikel 86 GWWD of een deel daarvan door de strafrechter ontzegd kunnen worden. De wet op de economische delicten biedt echter ook de mogelijkheid om een toekomstige tegemoetkoming geheel of gedeeltelijk te ontnemen, hetgeen een maatregel met een groot preventief effect zou kunnen zijn. Preventief, maar dan met het oog op het voorkomen van besmettelijke dierziekten, niet van strafbare feiten, zou ook zijn het stilleggen van een onderneming van een veehouder die meerdere malen de veterinaire regelgeving aan zijn laars lapt. Op zich natuurlijk een ingrijpende straf, maar vooral ondernemers die geneigd zijn onverantwoorde risico’s te nemen, kunnen op die manier uit de markt gehaald worden.&#13;
&#13;
2.5.2 Voordelen strafrechtelijke aanpak&#13;
Ten opzichte van de toepassing van de strafkortingen heeft de strafrechtelijke aanpak naar mijn mening twee belangrijke voordelen. In de eerste plaats past de oplegging van een korting of de stillegging door de strafrechter beter in ons rechtssysteem dan de oplegging van een strafkorting door het bestuur. In de tweede plaats kan de strafrechtelijke aanpak effectiever zijn dan de strafkortingen doordat deze ook in “vredestijd”, buiten het optreden van een epidemie toepassing vinden.&#13;
&#13;
Wat het eerste punt betreft, het CBB ziet de toepassing van een korting op de tegemoetkoming niet als een punitieve sanctie. Indien er overtredingen worden geconstateerd verschuift het risico in de richting van de veehouder, hetgeen resulteert in kortingen.  Door de veehouders die door een korting worden getroffen wordt die echter wel degelijk als een straf ervaren. Bovendien wordt in het strafkortingensysteem niet of nauwelijks rekening gehouden met de omstandigheden van het geval.  De strafrechter is veel meer dan de bestuursrechter gewend en in staat om een straf op te leggen die zowel aan het algemeen belang als aan de verdachte recht doet. Bij de strafrechtelijke benadering behoeft er verder geen twijfel meer te bestaan over het karakter van de procedure en de daar geldende waarborgen. De rechtsbescherming is door de mogelijkheid van hoger beroep en eventueel cassatie zeker niet geringer dan die in het bestuursrechtelijke systeem.&#13;
&#13;
Om de preventieve werking van het strafrechtelijke systeem waar te maken is het belangrijk dat de kans dat overtredingen worden vastgesteld, de pakkans, groot is. Daarbij is het ook van belang dat die pakkans wordt ondersteund door een voortvarende afhandeling van de geconstateerde overtredingen door het parket en de strafrechter.&#13;
&#13;
2.5.3	Conclusie&#13;
De conclusie die ik uit het voorgaande meen</content><legacyfootnotes>* Mr. B. Nijman is advocaat bij A&amp;S Advocaten te Wageningen.&#13;
1. Besluit van 4 februari 1994, Stb. 164.&#13;
2. Volgens het woordenboek: vissen met een benig geraamte, Teleosteï. Zalmen, forellen e.d.&#13;
3. Tweeschalige weekdieren, zoals mosselen en oesters.&#13;
4. Besluit van 8 juli 1994, Stb. 733.&#13;
5. Regeling van de minister van LNV van 12 maart 1996, nr. J962220, Stcrt. 61.&#13;
6. Besluit van 15 juli 1994, Stb. 731.&#13;
7. Zie bijvoorbeeld Vz. CBb 28 maart 2001, nr. AWB 01/209.&#13;
8. Regeling van de Staatssecretaris van Landbouw, Natuurbeheer en Visserij van 19 januari 2000, nr. TRCJZ/&#13;
2000/413, Stcrt. 14.&#13;
9. Regeling van de Minister van Landbouw, Natuurbeheer en Visserij van 23 juni 2000, nr. TRCJZ/&#13;
2000/710, Stcrt. 121.&#13;
10. Regeling van de Minister van Landbouw, Natuurbeheer en Visserij van 6 juni 2001, nr. TRCJZ/&#13;
2001/8182, Stcrt. 107.&#13;
11. CBb 3 augustus 2001, AB 2001/387.&#13;
12. Kamerstukken II, 2000-2001, 27 685, nr. 3, p. 31.&#13;
13. Art. 5:21 Awb.&#13;
14. Zie oratie prof. mr. D.W. Bruil, Agrarisch noodrecht, p. 13.&#13;
15. AB 1997/311.&#13;
16. Onder meer: CBb 7 januari 2003 zaken met de nummers AWB 02/242 en AWB 01/1068. LJN nummers&#13;
AF2740 en AF 2741.&#13;
17. Suppressieve vaccinatie onder de voorwaarden opgenomen in de Beschikking 2001/246/EG, zoals&#13;
gewijzigd bij Beschikking 2001/279/EG.&#13;
18. In zijn oratie Agrarisch noodrecht, verschenen bij Koninklijke Vermande 2001, geeft prof. mr. D.W.&#13;
Bruil op de p. 13 en 14 een overzicht van argumenten die in verschillende procedures – tevergeefs – werden&#13;
aangevoerd om het preventief ruimen te voorkomen.&#13;
19. Kamerstukken II, 2000-2001, 27 685, nr. 3, p. 32.&#13;
20. Art. 86, tweede lid, Gwwd en het daarop gebaseerde Besluit bescherming tegen bepaalde zoönosen.&#13;
21. Deze opkoopregelingen moeten worden onderscheiden van de regeling over de schadeloosstelling van&#13;
art. 86, tweede lid, Gwwd. In het artikel van H. Scholten, ‘Schadevergoedingsregeling binnen het&#13;
agrarisch noodrecht’, Agr.r. 1998, nr. 5, wordt dit onderscheid ook uitdrukkelijk gemaakt.&#13;
22. Besluit tot instelling van een Permanent Veterinair Comité, d.d. 15 oktober 1968, PbEG 1968, L 255.&#13;
23. Resolutie van 12 maart 1968, PbEG 1968, C 22.&#13;
24. Richtlijn 85/511/EEG van 18 november 1985, gewijzigd bij richtlijn 90/423/EEG van 26 juni 1990,&#13;
PbEG 1992, L 157.&#13;
25. Richtlijn 92/35/EEG van 29 april 1992, PbEG 1992, L 157.&#13;
26. Richtlijn 80/1091/EEG van 11 november 1980, PbEG 1980, L 325, gewijzigd bij richtlijn 2001/89/EG&#13;
van 23 oktober 2001, PbEG 2001, L 316.&#13;
27. Richtlijn 92/40/EEG van 19 mei 1992, PbEG 1992, L 167.&#13;
28. Richtlijn 92/66/EEG van 14 juli 1992, PbEG 1992, L 260.&#13;
29. Richtlijn 2000/75/EG van 20 november 2000, PbEG 2000, L 327.&#13;
30. Verordening EG 999/2001 van 22 mei 2001, PbEG 2001, L 147.&#13;
31. Richtlijn 93/953/EEG van 24 juni 1993, PbEG 1993, L 175.&#13;
32. Richtlijn 95/70/EG van 22 december 1995, PbEG 1995, L 332.&#13;
33. Beschikking 2001/525/EG, PbEG 2001, L 190/24.&#13;
34. Brief minister LNV d.d. 10 december 2002, Kamerstukken II, 2002-2003, 27 622 / 25 229, nr. 115.&#13;
35. Brief minister LNV aan Tweede Kamer d.d. 3 maart 2003, kenmerk VVA 2003/692.&#13;
36. Vz. CBb 31 maart 2001, AWB 01/227.&#13;
37. Verslag landbouw- en visserijraad 27 en 28 januari 2003, Kamerstukken II, 2002-2003, 21 501-32, nr. 17.&#13;
38. HvJ EG 12 juli 2001, AB 2001/269.&#13;
39. In het oorspronkelijke wetsvoorstel was voorzien in een nog meer mogelijkheden biedend tweede lid&#13;
voor artikel 31. Op advies van de Raad van State (weergegeven bij het nader rapport Kamerstukken II,&#13;
2000-2001, 27 685, nr. A) is de voorgestelde bepaling beperkt en als artikel 31a opgenomen.&#13;
40. Kamerstukken II, 2000-2001, 27 685, nr. 3, p. 9 en 10.&#13;
41. Burkens/Kummeling/Vermeulen/Widdershoven, Beginselen van de democratische rechtsstaat, 4e druk.&#13;
42. Wet van 3 april 1996, Stb. 368.&#13;
43. Wet van 3 april 1996, Stb. 367.&#13;
44. HR 29 maart 1940, NJ 1940/1128.&#13;
45. CBb 3 augustus 2001 (AB 2001/387).&#13;
46. Arrest van 26 november 2002, NJ 2003/81.&#13;
47. Bruil, Agrarisch noodrecht, p. 15 en 16.&#13;
48. Brief van 20 januari 2003, Kamerstukken II, 2002-2003, 28 768, nr. 1.&#13;
49. Artikel 2 van het Besluit verlaging tegemoetkoming aangewezen dierziekten. Voorheen was dit percentage&#13;
opgenomen in het Besluit bescherming tegen bepaalde zoönosen en bestrijding besmettelijke dierziekten.&#13;
50. Besluit van 13 oktober 2000, Stb. 537.&#13;
51. CBb 18 juli 2002, AB 2002/344.&#13;
52. ABRvS 30 maart 1995, AB 1995/375.&#13;
53. Bronkhorst en Cooymans, ‘De Gezondheids- en welzijnswet voor dieren, en schadevergoeding’, Tijdschrift&#13;
voor Omgevingsrecht februari 2002, nummer 1.&#13;
54. CBb 16 november 1999, AB 2000/48.&#13;
55. Zie B.J. Schueler in ‘Schadevergoeding bij rechtmatige overheidsdaad’, preadviezen voor de algemene&#13;
vergadering van de VAR Vereniging voor Bestuursrecht 2002, VAR-reeks 128, p. 119 e.v.&#13;
56. Artikelen 15.20 en 15.21 Wet milieubeheer.&#13;
57. Bijvoorbeeld Regeling Nadeelcompensatie Betuweroute (Regeling van de Minister van Verkeer en&#13;
Waterstaat van 6 september 1996, nr. DGV/PDBR/N96-138, Stcrt. 189.&#13;
58. Bijv. Staat/Lavrijsen (HR 30 maart 2001, AB 2001/412) en Leffers-arrest (HR 18 januari 1991, AB&#13;
1991/241).&#13;
59. ABRvS 20 februari 2001, JB 2001/89.&#13;
60. CBb 28 november 2000, AB 2001/45.&#13;
61. CBb 18 juli 2002, AB 2002/344.&#13;
62. ABRvS 9 juni 2000, JB 2000/243.&#13;
63. Stcrt. 68.&#13;
64. Onder andere in de oratie van Bruil, het artikel van Bronkhorst en Cooymans in het Tijdschrift voor&#13;
Omgevingsrecht februari 2002, nummer 1, en het artikel van De Hoog in NJB 2001, p. 798.&#13;
65. HR 23 december 1864, W 2652.&#13;
66. Zie bijvoorbeeld CBb 12 december 1995, JB 1996/10 en CBb 13 november 1997, UCB 1997/89.&#13;
67. EHRM 9 december 1994, Holy Monasteries/Griekenland, NJ 1998/374.&#13;
68. EHRM 23 februari 1995 (Gasus Dosier- und Fördertechnik), Series A, Vol. 306-B, par. 62.&#13;
69. HR 16 november 2001, AB 2002/25.&#13;
70. EHRM 19 december 1989 (Mellacher a.o.) Series A, Vol. 169.&#13;
71. CBb 19 januari 2002, AWB 02/22.&#13;
72. CBb 24 juli 2001, zaken met de nummers AWB 99/65 en 99/75.&#13;
73. Geleend van de Minister van Landbouw, Natuurbeheer en Visserij, zie diens brief aan de Tweede Kamer&#13;
van 20 januari 2003, Kamerstukken II, 2002-2003, 28 768, nr. 1.&#13;
74. Kamerstukken II, 2000-2001, 27685, nrs. 1 en 2, art. V.&#13;
75. Bijvoorbeeld CBb 29 februari 2000, AB 2000/206.&#13;
76. De Minister heeft een matigingsbevoegdheid, zie CBb 29 februari 2000, AB 2000/206, maar gebruikt die&#13;
maar mondjesmaat, voor een voorbeeld zie CBb 12 februari 2002, AB 2002/174.&#13;
77. Kamerstukken II, 2002-2003, 27 025, nr. 5, p. 1.&#13;
78. Kamerstukken II, 2000-2001, 27 685, nr. 3, p. 12.&#13;
79. Kamerstukken II, 2002-2003, 27 025, nr. 5, p. 4.</legacyfootnotes><footnotes><footnote/></footnotes><auteurs>mr. B. Nijman</auteurs><published>2003-05-01 00:00:00</published><modified>2003-05-01 00:00:00</modified><editiondate>2003-05-01</editiondate><htmlpath>https://denhollander.info/artikel/4488</htmlpath></article>
</articles></edition>