<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2002</searchword><id>5597</id><udhid>UDH:TvAR/5597</udhid><titel>Contouren van een coherent levensmiddelenrecht? Veranderingen naar aanleiding van de Nederlandse Voedsel en Waren Autoriteit en de Europese Autoriteit voor Voedselveiligheid</titel><searchwords><searchword>TvAR 10/2002</searchword><searchword>UDH:TvAR/5597</searchword></searchwords><attachments><attachment><name>2002_nr 10_Artikel_Lugt.pdf</name><extention>pdf</extention><url>https://denhollander.info/download/5529/ci</url></attachment></attachments><inleiding>1. Inleiding&#13;
Controles in de voedselketen krijgen steeds vaker belangstelling in de media. Woorden&#13;
als nitrofen, MPA, dioxine, salmonella en ziekte van Creutzfeld Jacob zijn geen&#13;
jargon meer, maar blijken ingeburgerd te zijn bij de consument. Bij elke nieuwe voedselcrisis&#13;
wordt weer naar de overheid gekeken. Wat doet de overheid? Al snel komen&#13;
dan vragen op als: wie is verantwoordelijk voor de controle van levensmiddelen? wat&#13;
zijn de taken en bevoegdheden van de nieuwe Voedsel en Waren Autoriteit? wat is de&#13;
rol van de Europese Autoriteit voor Voedselveiligheid? welke verantwoordelijkheden&#13;
heeft de producent van levensmiddelen? welke veranderingen zullen de Voedsel en&#13;
Waren Autoriteit en de Europese Autoriteit voor Voedselveiligheid brengen?&#13;
In deze bijdrage wordt eerst beschreven welke instanties verantwoordelijk zijn voor&#13;
de controle op levensmiddelen in Nederland. Daarna wordt ingegaan op de veranderingen&#13;
door de officiële oprichting van de Voedsel en Waren Autoriteit (VWA) op 10&#13;
juli 2002. Tenslotte wordt aandacht besteed aan de zogenaamde ‘General Food Law’,&#13;
de Europese Verordening met algemene beginselen van levensmiddelenwetgeving&#13;
waarin de oprichting van de Europese Autoriteit voor Voedselveiligheid is geregeld.</inleiding><content>2. Controle op levensmiddelen in Nederland1&#13;
Nederlands levensmiddelenrecht en handhaving&#13;
De eerste Warenwet dateert uit het jaar 1919.2 Het was een kaderwet die de basis&#13;
vormde voor diverse regelingen en Koninklijke Besluiten. Langzamerhand is het&#13;
geheel aan regelgeving op basis van de Warenwet uitgegroeid tot een voor leken nogal&#13;
ondoorzichtige materie. Zoals ook bij veel andere functionele rechtsgebieden het&#13;
geval is, is het levensmiddelenrecht niet van het begin af aan opgezet als een systematisch&#13;
geheel met vaste vormen en logisch verdeelde bevoegdheden. Sinds in het begin&#13;
van de jaren ’60 de eerste Europese richtlijnen op het terrein van levensmiddelen zijn uitgevaardigd, wordt het materiële levensmiddelenrecht meer en meer beïnvloed door&#13;
Europese ontwikkelingen.&#13;
Nog steeds heeft Nederland geen allesomvattend, lange termijnbeleid ten aanzien van&#13;
levensmiddelen ontwikkeld. Zowel het Ministerie van Volksgezondheid, Welzijn en&#13;
Sport (VWS) als het Ministerie van Landbouw, Natuurbeheer en Visserij (LNV) hebben&#13;
bevoegdheden op de terreinen van levensmiddelenbeleid, -recht en handhaving. Deze&#13;
bevoegdheden botsen soms. In 1995 is de verdeling van de verantwoordelijkheden&#13;
tussen de Ministeries van VWS en LNV neergelegd in een protocol.3 Het Ministerie&#13;
van VWS is eerstverantwoordelijke voor de bescherming van de volksgezondheid en&#13;
voor consumentenbescherming en daarmee voor onder meer de Warenwet en de&#13;
Vleeskeuringswet.4 Het Ministerie van LNV is eerstverantwoordelijke voor dierengezondheid&#13;
en -welzijn en voor de kwaliteit en afzet van agrarische producten en daarmee&#13;
voor onder andere de Veewet5 en de Landbouwkwaliteitswet.6&#13;
Het Nederlandse levensmiddelenrecht kan worden gekarakteriseerd als economisch&#13;
ordeningsrecht. De handhaving ervan vindt gedeeltelijk plaats met behulp van bestuursrechtelijke&#13;
instrumenten en gedeeltelijk met behulp van het instrumentarium van het&#13;
economisch strafrecht. Het materiële levensmiddelenrecht is verspreid over diverse&#13;
wetten waarvan de Warenwet en de Vleeskeuringswet de belangrijkste zijn. De&#13;
Warenwet is een kaderwet die van toepassing is op alle levensmiddelen, maar ook op&#13;
bepaalde andere producten, zoals bijvoorbeeld speelgoed en trappen.7 Het belangrijkste&#13;
doel van de Warenwet is bescherming van de volksgezondheid, veiligheid, eerlijkheid&#13;
in de handel en goede voorlichting omtrent waren (artikel 3). De Vleeskeuringswet is&#13;
eveneens een kaderwet. Zij stelt regels voor de inspectie van vlees en vleeswaren voor&#13;
consumptie in Nederland, inclusief de import van deze producten in Nederland.&#13;
Handhavingsinstanties&#13;
Diverse instanties hebben verantwoordelijkheden voor de handhaving van normen&#13;
die tot het levensmiddelenrecht te rekenen zijn. Hieronder wordt summier ingegaan&#13;
op de belangrijkste publiekrechtelijke instanties: de Keuringsdienst van Waren en de&#13;
Rijksdienst voor de keuring van Vee en Vlees. Kort gezegd is de Keuringsdienst van&#13;
Waren hoofdzakelijk verantwoordelijk voor de reactieve controle op alle levensmiddelen&#13;
behalve die van dierlijke oorsprong. De Rijksdienst voor de keuring van Vee en&#13;
Vlees voert pro-actieve controles uit in de dierlijke sector.&#13;
Keuringsdienst van Waren&#13;
De Keuringsdienst van Waren (KvW) is de belangrijkste instantie voor controles op&#13;
levensmiddelen. De KvW is belast met het toezicht op de naleving en/of de opsporing&#13;
van overtreding van diverse wetten, waaronder de Warenwet en de Vleeskeuringswet. De desbetreffende toezichts- en opsporingsbevoegdheden ontleent zij aan de Algemene&#13;
wet bestuursrecht8, de Wet op de Economische Delicten9 en de specifieke wetten zelf.&#13;
De KvW streeft naar bescherming van de volksgezondheid en consumentenbescherming.&#13;
Voorgangers van de KvW waren achttien gemeentelijke en drie provinciale&#13;
Keuringsdiensten van Waren, opgericht aan het einde van de 19e en het begin van de&#13;
20e eeuw. Tegenwoordig heeft de KvW een meer gecentraliseerde structuur met een&#13;
Algemene Inspectie in Den Haag en vijf Regionale Inspecties. De handhavingsbenadering&#13;
van de KvW wordt gekarakteriseerd als een ‘coöperatieve benadering’. Controleurs&#13;
tonen zich in de praktijk bereid om samen te werken met bedrijven die zij&#13;
inspecteren om onjuiste situaties te herstellen.&#13;
De KvW voert drie soorten toezicht uit:&#13;
1. basistoezicht, waarbij wordt gecontroleerd of aan alle wettelijke regels is voldaan;&#13;
2. systeemtoezicht, waarbij wettelijk voorgeschreven voedselveiligheidssystemen&#13;
worden gecontroleerd;10 en&#13;
3. additioneel toezicht op terreinen waar al andere publiek- of privaatrechtelijke&#13;
handhavingsinstanties actief zijn.11&#13;
Een controleur heeft twee soorten bevoegdheden: toezichts- en opsporingsbevoegdheden.&#13;
Dit wordt aangeduid als de ‘twee petten-problematiek’.12 Controleurs hebben&#13;
diverse bevoegdheden om een overtreding van het levensmiddelenrecht een halt toe te&#13;
roepen. Voor een eerste, niet te ernstige overtreding door een bedrijf zal een controleur&#13;
een schriftelijke of mondelinge waarschuwing geven. Voor ernstigere overtredingen&#13;
zal de controleur een rapport opmaken dat als basis dient voor de beoordeling of&#13;
wel of niet een bestuurlijke boete zal worden opgelegd.13 Wanneer door een overtreding&#13;
die levensmiddelen betreft gevaar ontstaat voor de volksgezondheid, kan de&#13;
controleur deze levensmiddelen in beslag nemen. Wanneer een overtreding zo ernstig&#13;
is dat directe actie nodig is, kan het OM tijdelijke maatregelen nemen.14 De strafrechter&#13;
kan een bedrijf geheel of gedeeltelijk (tijdelijk) sluiten. Het OM treedt per&#13;
jaar in ongeveer 600 zaken op tegen overtredingen van de Warenwet. De meerderheid&#13;
van deze zaken betreft levensmiddelen en vindt plaats in de grotere steden. De meeste&#13;
zaken eindigen met een transactie. Slechts een klein percentage van de zaken komt&#13;
uiteindelijk voor de rechter, doorgaans de economische politierechter. De rechter legt&#13;
meestal een boete op en de maatregel dat de betreffende levensmiddelen niet meer&#13;
mogen worden gebruikt voor menselijke consumptie. Er zijn geen rechters gespecialiseerd in het levensmiddelenrecht. In de praktijk zijn de transactiebedragen en de&#13;
boetes voor schendingen van het levensmiddelenrecht vaak lager dan het met de&#13;
schending verkregen economische voordeel.&#13;
Rijksdienst voor de keuring van Vee en Vlees (RVV)&#13;
De RVV is opgericht in 1983 en verving toen 114 gemeentelijke en een paar staatsdiensten.&#13;
Het doel van de RVV is het garanderen dat de productie en verhandeling&#13;
van dieren en producten van dierlijke oorsprong voldoen aan de eisen met betrekking&#13;
tot de gezondheid van mens en dier en dierenwelzijn. Dierenartsen en vleeskeurmeesters&#13;
voeren preventieve controles uit in slachterijen en vleesproductenbedrijven op&#13;
basis van de Vleeskeuringswet en de Veewet. De RVV geeft ook erkenningen af aan&#13;
inrichtingen, o.a. op basis van de Europese richtlijn 91/497/EEG met hygiënevoorschriften&#13;
voor vers vlees.15 De RVV heeft alleen toezichtsbevoegdheden. Wanneer&#13;
opsporing noodzakelijk wordt geacht voor levensmiddelen bedoeld voor consumptie,&#13;
dan wordt de Keuringsdienst van Waren ingeschakeld.16&#13;
3. Voedsel en Waren Autoriteit&#13;
Op 10 juli 2002 is de oprichting van de Voedsel en Waren Autoriteit (VWA) een feit&#13;
geworden. De VWA is daarmee de opvolger van de voorlopige Nederlandse Voedselautoriteit.&#13;
17 De voorlopige Nederlandse Voedselautoriteit was ingesteld op 21 juli&#13;
2001 met een beperkte, coördinerende rol. Echter, in brede kring bleek een sterke&#13;
voorkeur te bestaan voor een autoriteit met bredere en zwaardere taken. De VWA&#13;
heeft dan ook twee hoofdtaken: de handhaving van diverse wetten en het programmeren&#13;
en coördineren van onderzoek inzake voedselveiligheid. De VWA valt onder&#13;
de politieke verantwoordelijkheid van het Ministerie van VWS en staat onder leiding&#13;
van een directeur-generaal van het Ministerie van VWS.18 De Minister van LNV kan&#13;
echter ook opdrachten geven aan de VWA.19&#13;
Voorlopig bevat de VWA twee onderdelen: de Keuringsdienst van Waren en de RVV,&#13;
en daarboven een centrale overkoepelende eenheid. Deze centrale eenheid bestaat uit drie directies: toezicht, onderzoek en risicobeoordeling, en communicatie en voorlichting.&#13;
20&#13;
De ambtenaren van de VWA zijn belast met de handhaving van diverse wettelijke&#13;
voorschriften, waaronder de Warenwet en de Vleeskeuringswet. De KvW en de RVV&#13;
waren voorheen al verantwoordelijk voor de handhaving van deze voorschriften en in&#13;
beginsel zullen de ambtenaren van deze organisaties dezelfde taken blijven uitoefenen.&#13;
21 Naast deze handhavingstaken is de VWA ook verantwoordelijk voor het&#13;
programmeren en coördineren van onderzoek op het terrein van voedselveiligheid&#13;
ten behoeve van risicobeoordeling en het verstrekken van informatie over haar taken.&#13;
De verantwoordelijkheid voor onderzoek maakt de VWA op dit terrein een nationaal&#13;
equivalent van de Europese Autoriteit voor Voedselveiligheid. De VWA is niet&#13;
verantwoordelijk voor risicobeheer. Deze verantwoordelijkheid blijft berusten bij de&#13;
Ministers van VWS en LNV; de VWA kan terzake echter wel aanbevelingen doen.&#13;
Hoewel de VWA nu officieel is ingesteld, zal het naar verwachting nog een jaar of&#13;
twee duren voordat de dienst volledig operationeel is. In oktober 2002 wordt de&#13;
publicatie van een strategische ondernemingsvisie verwacht met als uitgangspunt een&#13;
hoog beschermingsniveau van de consument. Het is de bedoeling dat de hele VWA&#13;
een agentschap zal worden. De KvW is al een agentschap en men is – als tussenstap –&#13;
bezig om ook de RVV om te vormen tot een agentschap.&#13;
‘Agentschap’ is een begrip dat afkomstig is uit de Comptabiliteitswet.22 Kenmerkend&#13;
voor een agentschap is dat het een eigen begroting heeft en in z’n geheel als een&#13;
afzonderlijk onderdeel is opgenomen in de Rijksbegroting. De VWA, KvW en RVV&#13;
zijn tevens aan te merken als gedeconcentreerde ambten. Dit zijn bestuursorganen die&#13;
over eigen wettelijke bevoegdheden beschikken maar die zich, anders dan zelfstandige&#13;
bestuursorganen, in een ambtelijk hiërarchische ondergeschiktheidsrelatie bevinden.23&#13;
Dit betekent dat zij door de minister kunnen worden aangestuurd en dat de minister&#13;
politieke verantwoordelijkheid draagt.&#13;
Naar verwachting zal de belangrijkste winst door de oprichting van de VWA bestaan&#13;
uit coördinatie van de handhavingsactiviteiten van de KvW en RVV en de coördinatie van het wetenschappelijk advies en risicobeoordeling op het terrein van voedselveiligheid.&#13;
De oprichting van de VWA leidt niet tot nieuwe handhavingsactiviteiten die tot&#13;
nu toe niet werden uitgevoerd.&#13;
4. ‘General Food Law’&#13;
Inleiding&#13;
De Europese Commissie heeft het initiatief genomen tot een consolidatie van de algemene&#13;
beginselen van het levensmiddelenrecht, zowel op communautair niveau als in&#13;
de Lidstaten. In het begin van het jaar 2000 deed zij haar ideeën over hervorming van&#13;
het Europese levensmiddelenrecht en de oprichting van een Europese Voedsel Autoriteit&#13;
uit de doeken in het Witboek Voedselveiligheid.24 Prioriteit van de Europese&#13;
Commissie is het garanderen van een hoog niveau van voedselveiligheid. De Commissie&#13;
is voorstander van een allesomvattende en geïntegreerde benadering van voedselveiligheid.&#13;
25 Dit houdt in dat alle basisbeginselen van voedselveiligheid, zoals wetgeving&#13;
en controles, geregeld moeten zijn op Europees niveau. Dit houdt echter niet&#13;
in dat de EU de enige actor is; de Lidstaten blijven verantwoordelijk voor de controles&#13;
op levensmiddelen.26&#13;
De Verordening (EG) nr. 178/2002 van het Europees Parlement en de Raad van&#13;
28 januari 2002 tot vaststelling van de algemene beginselen en voorschriften van&#13;
levensmiddelenwetgeving, tot oprichting van een Europese Autoriteit voor Voedselveiligheid&#13;
en tot vaststelling van procedures voor voedselveiligheidsaangelegenheden27&#13;
wordt in de praktijk aangeduid als de ‘General Food Law’. Deze Verordening&#13;
is echter niet een algemene levensmiddelenwet in de strikte zin van het woord; de&#13;
Verordening bevat geen codificatie maar geeft het kader op basis waarvan nationale&#13;
en communautaire regelgeving voor levensmiddelen worden uitgewerkt. Aangezien is&#13;
gekozen voor een Verordening en daarmee voor rechtstreekse toepasselijkheid in de&#13;
Lidstaten, gelden in beginsel dus in alle Lidstaten dezelfde kaders. In de praktijk zal&#13;
nog moeten blijken in hoeverre dit zal leiden tot een spoedige convergentie van de&#13;
nationale regelgeving in de diverse EU landen. Een begin is in elk geval gemaakt.&#13;
Nederland is niet het enige land dat stappen onderneemt om het consumentenvertrouwen&#13;
in voedselveiligheid te verbeteren. In diverse Europese landen zijn of&#13;
worden hiervoor nieuwe instanties in het leven geroepen. Zo is in Ierland de Food&#13;
Safety Authority opgericht en in Frankrijk het Agence Française de Sécurité Sanitaire des Aliments. Engeland heeft een Food Standards Agency opgericht en België een&#13;
Federaal Agentschap voor de Veiligheid van de Voedselketen.28&#13;
Ook op communautair niveau zal het nodige werk moeten worden verzet. Alle al&#13;
bestaande communautaire regelgeving voor levensmiddelen zal waar nodig moeten&#13;
worden aangepast aan de nieuwe Verordening.29&#13;
Uit de considerans van deze Verordening blijkt dat de Gemeenschap een hoog niveau&#13;
van bescherming van het leven en gezondheid van de mens wil waarborgen. Het vrij&#13;
verkeer van veilig en gezond voedsel is een wezenlijk aspect van de interne markt.&#13;
Van dit vrije verkeer wordt een aanzienlijke bijdrage verwacht aan de gezondheid en&#13;
het welzijn van burgers en hun sociale en economische belangen. Dit vrije verkeer&#13;
kan alleen worden gerealiseerd als de voedselveiligheidseisen tussen de Lidstaten niet&#13;
te veel verschillen. De levensmiddelenwetgevingen in de Lidstaten moeten worden&#13;
geharmoniseerd op het vlak van begrippen, beginselen en procedures zodat zij een&#13;
gemeenschappelijke basis vormen voor maatregelen in Lidstaten en op communautair&#13;
niveau.&#13;
De Verordening is reeds in werking getreden. Een aantal bepalingen, vooral degene&#13;
die algemene beginselen vastleggen, geldt echter pas vanaf 1 januari 2005. De bepalingen&#13;
over het wetenschappelijk comité en de wetenschappelijke panels gelden pas&#13;
vanaf het moment dat de leden hiervan zijn benoemd.&#13;
Reikwijdte en definities&#13;
Volgens artikel 1 lid 3 van de Verordening is deze van toepassing op alle stadia van de&#13;
productie, verwerking en distributie van levensmiddelen en diervoeders30 (voorzover&#13;
deze laatste bestemd zijn voor voedselproducerende dieren). Hiermee wordt dus de&#13;
gehele voedselketen omvat, van ‘stable to table’ of van ‘farm to fork’. Reden voor&#13;
deze ruime werkingssfeer is het feit dat een aantal recente crises hun oorzaak hadden&#13;
in het begin van de voedselketen (bijvoorbeeld dioxine en palmolie).&#13;
In de Verordening is voor de eerste maal een communautaire definitie opgenomen&#13;
van het begrip ‘levensmiddel’ (artikel 2). Levensmiddelen zijn: “alle stoffen en&#13;
producten, verwerkt, gedeeltelijk verwerkt of onverwerkt, die bestemd zijn om door&#13;
de mens te worden geconsumeerd of waarvan redelijkerwijs kan worden verwacht&#13;
dat zij door de mens worden geconsumeerd”. Drank, kauwgom en iedere stof (inclusief&#13;
water) die opzettelijk tijdens de vervaardiging, bereiding of behandeling aan het&#13;
levensmiddel wordt toegevoegd vallen ook onder het begrip levensmiddel. Expliciet&#13;
uitgesloten van het begrip levensmiddel zijn: diervoeder, levende dieren (tenzij bereid om in de handel te worden gebracht voor menselijke consumptie), planten vóór de&#13;
oogst, geneesmiddelen, cosmetische producten, tabak en tabaksproducten, verdovende&#13;
middelen en residuen en contaminanten.&#13;
Het begrip ‘levensmiddelenwetgeving’ is gedefinieerd als “de wettelijke en bestuursrechtelijke&#13;
bepalingen met betrekking tot levensmiddelen in het algemeen en de voedselveiligheid&#13;
in het bijzonder, zowel op het niveau van de Gemeenschap als op nationaal&#13;
niveau: deze term bestrijkt alle stadia van de productie, verwerking en distributie van&#13;
levensmiddelen, alsmede van diervoeders die voor voedselproducerende dieren worden&#13;
geproduceerd of daaraan worden vervoederd”. (artikel 3 lid 1).&#13;
Voor Nederland zal de communautaire definitie van levensmiddel niet hoeven te leiden&#13;
tot een ruimere interpretatie van het begrip eet- en drinkwaar. In de toelichting op&#13;
artikel 1 lid 1 van de Warenwet worden eet- en drinkwaren omschreven als waren die&#13;
geschikt of bestemd zijn om door de mens te worden genuttigd. Vlees en vleeswaren&#13;
vallen ook onder de definitie van eet- en drinkwaren, evenals kauwgom. Grondstoffen&#13;
die niet als levensmiddel geschikt zijn of die niet zijn bedoeld ter bereiding van&#13;
levensmiddelen zijn geen eet- of drinkwaren in de zin van de Warenwet.&#13;
Algemene beginselen van levensmiddelenwetgeving&#13;
De General Food Law legt voor de eerste maal diverse communautaire beginselen&#13;
voor levensmiddelenwetgeving vast (artikelen 5-21). Deze beginselen gelden voor de&#13;
gehele voedselketen. De belangrijkste beginselen worden hieronder kort opgesomd&#13;
en toegelicht:&#13;
– levensmiddelenwetgeving streeft naar één of meer van de algemene doelstellingen&#13;
van een hoog niveau van bescherming van het leven en de gezondheid van de&#13;
mens, de bescherming van de belangen van de consument; indien van toepassing&#13;
wordt rekening gehouden met de bescherming van de gezondheid en het welzijn&#13;
van dieren, planten en het milieu;31&#13;
– levensmiddelenwetgeving streeft naar een vrij verkeer van levensmiddelen in de&#13;
EU;&#13;
– levensmiddelenwetgeving wordt gebaseerd op risicoanalyse;&#13;
– het voorzorgsbeginsel wordt gehanteerd als er wetenschappelijke onzekerheid&#13;
bestaat over mogelijke schadelijke gevolgen voor de gezondheid. Op basis van het&#13;
voorzorgsbeginsel worden voorlopige maatregelen afgekondigd om de consument&#13;
te beschermen;&#13;
– het publiek wordt direct of indirect geraadpleegd bij de opstelling, beoordeling en&#13;
herziening van levensmiddelenwetgeving;32 – het publiek wordt geïnformeerd wanneer er redelijke gronden zijn om te vermoeden&#13;
dat een levensmiddel een risico voor de gezondheid van de mens vormt;&#13;
– levensmiddelen die worden ingevoerd in de EU moeten voldoen aan de in de EU&#13;
toepasselijke voorschriften of aan ten minste gelijkwaardige bepalingen;&#13;
– levensmiddelen die worden geëxporteerd uit de EU naar derde landen moeten voldoen&#13;
aan de in de EU geldende bepalingen, tenzij anders is bepaald door het land&#13;
van invoer;&#13;
– onveilige levensmiddelen worden niet in de handel gebracht. Levensmiddelen zijn&#13;
onveilig als zij schadelijk zijn voor de gezondheid of als zij ongeschikt zijn voor&#13;
menselijke consumptie;&#13;
– de etikettering, reclame en aanbiedingsvorm van levensmiddelen mogen niet misleidend&#13;
zijn voor de consument;&#13;
– het is de verantwoordelijkheid van de exploitanten van levensmiddelenbedrijven&#13;
om ervoor te zorgen dat levensmiddelen in de gehele keten voldoen aan de relevante&#13;
voorschriften in levensmiddelenwetgeving. Ook moeten zij controleren of&#13;
daadwerkelijk aan deze voorschriften wordt voldaan;&#13;
– de Lidstaten zijn verantwoordelijk voor de handhaving van de levensmiddelenwetgeving,&#13;
inclusief het vaststellen van doeltreffende, evenredige en afschrikkende&#13;
maatregelen en sancties voor overtredingen;&#13;
– exploitanten van levensmiddelen zijn verantwoordelijk voor de traceerbaarheid&#13;
van de grondstoffen en levensmiddelen die zij kopen en verkopen;&#13;
– een exploitant moet een levensmiddel uit de handel nemen als hij weet of redenen&#13;
heeft om aan te nemen dat het niet voldoet aan de voedselveiligheidsvoorschriften.&#13;
De bevoegde autoriteit moet hierover worden geïnformeerd. Als een exploitant&#13;
weet of redenen heeft om aan te nemen dat een levensmiddel schadelijk kan zijn&#13;
voor de menselijke gezondheid, moet hij direct de bevoegde autoriteiten informeren&#13;
en hen op de hoogte brengen van de maatregelen die hij heeft genomen om de&#13;
eindverbruiker te beschermen. De exploitant werkt samen met de bevoegde autoriteiten&#13;
om risico’s te vermijden of voorkomen.&#13;
Naar verwachting zullen bovenstaande algemene communautaire beginselen voor het&#13;
levensmiddelenrecht niet leiden tot grote veranderingen in Nederland. Zowel de&#13;
overheid als het bedrijfsleven werken al volgens deze beginselen. Het is echter niet uit&#13;
te sluiten dat de verplichting tot traceerbaarheid voor de exploitant zal leiden tot een&#13;
prijsverhoging voor de consument. Op basis van de huidige stand van zaken zal de&#13;
verplichting tot traceerbaarheid ertoe leiden dat gedurende vijf jaar alle papieren van&#13;
producten moeten worden bewaard. Dit is een grote administratieve inspanning. Een&#13;
gewone pizza bijvoorbeeld heeft gemiddeld al zo’n 70 verschillende ingrediënten.33 In&#13;
het kader van de verantwoordelijkheid van de Lidstaten voor handhaving, zullen de&#13;
KvW, het OM en de rechterlijke macht zich moeten beraden op de vraag of bestuurlijke&#13;
boetes, transactiebedragen en geldboetes die het wederrechtelijk verkregen voordeel&#13;
niet te boven gaan, wel kunnen worden aangemerkt als ‘doeltreffend, evenredig&#13;
en afschrikkend’.34 Europese Autoriteit voor Voedselveiligheid&#13;
De taken en inrichting van de Europese Autoriteit voor Voedselveiligheid (de ‘Autoriteit’)&#13;
worden beschreven in de artikelen 22-49 van de General Food Law. De Autoriteit&#13;
is vooral een instantie die wetenschappelijke adviezen verstrekt op het brede&#13;
terrein van voedselveiligheid. Zij is niet verantwoordelijk voor het opstellen van communautaire&#13;
regelgeving of voor het handhaven van levensmiddelenwetgeving (dit&#13;
laatste is de taak van de Lidstaten). De Autoriteit “verstrekt wetenschappelijk advies&#13;
en wetenschappelijke en technische ondersteuning voor de wetgeving en het beleid&#13;
van de Gemeenschap in alle aangelegenheden die direct of indirect op de voedsel- en&#13;
voederveiligheid van invloed zijn. Zij verstrekt onafhankelijke informatie over alle&#13;
aangelegenheden op die gebieden en verzorgt de communicatie inzake risico’s.” (artikel&#13;
22 lid 2). De Autoriteit moet bijdragen aan een hoog niveau van bescherming van&#13;
het leven en de gezondheid van de mens. In dat verband houdt zij rekening met de&#13;
gezondheid en het welzijn van dieren, de gezondheid van planten, het milieu en de&#13;
interne markt (artikel 22 lid 3). De Autoriteit moet ervoor zorgen dat haar werkzaamheden&#13;
in hoge mate transparant zijn, bijvoorbeeld door het publiceren van&#13;
agenda’s, notulen en adviezen. De Autoriteit wordt gefinancierd uit het budget van de&#13;
Gemeenschap. De Autoriteit is op 1 januari 2002 begonnen met haar werkzaamheden.&#13;
Het zal echter nog enige jaren duren voordat de Autoriteit optimaal functioneert en&#13;
alle instanties zijn bemensd. Ook is er nog geen definitieve beslissing genomen over&#13;
de vestigingsplaats van de Autoriteit; tot die tijd is de Autoriteit gevestigd in Brussel.35&#13;
De Autoriteit bestaat uit vier instanties: een raad van bestuur, een uitvoerend directeur&#13;
en zijn personeel, een adviesforum en een wetenschappelijk comité met wetenschappelijke&#13;
panels (artikelen 24-28). Alle leden van deze instanties moeten op onafhankelijke&#13;
wijze handelen in het openbaar belang. De taak van de raad van bestuur is&#13;
erop toe te zien dat de Autoriteit haar opdracht vervult en de haar opgedragen werkzaamheden&#13;
verricht overeenkomstig de in deze Verordening vastgelegde voorwaarden.&#13;
De raad heeft 14 leden; 10 daarvan zijn onafhankelijk en 4 hebben ervaring in&#13;
organisaties die consumenten en de levensmiddelenindustrie en -handel vertegenwoordigen.&#13;
36 De uitvoerend directeur is, zoals de functie al zegt, belast met de dagelijkse&#13;
leiding van de Autoriteit. Bij de afronding van deze tekst (begin september&#13;
2002) was deze functie nog niet bemensd. Het adviesforum moet de bindende factor&#13;
zijn tussen de Lidstaten en de EU en moet ervoor zorgen dat er zo min mogelijk verschillen&#13;
in wetenschappelijk inzicht zijn. Het bestaat uit één vertegenwoordiger van&#13;
iedere nationale instantie die soortgelijke taken vervult als de Autoriteit. Het adviesforum&#13;
vormt een instantie voor de uitwisseling van informatie over mogelijke risico’s&#13;
en voor de bundeling van kennis. Het wetenschappelijk comité en de 7 wetenschappelijke panels37 zijn verantwoordelijk voor het geven van wetenschappelijke adviezen&#13;
ieder binnen hun eigen gebied. De panels bestaan uit onafhankelijke wetenschappelijke&#13;
deskundigen. Het comité bestaat uit de voorzitters van de wetenschappelijke panels en&#13;
6 onafhankelijke wetenschappelijke deskundigen die geen zitting hebben in de panels.&#13;
Het wetenschappelijk comité is de coördinerende instantie die zorgt voor samenhang&#13;
van de wetenschappelijke adviesprocedure. Het brengt ook advies uit over multisectorale&#13;
onderwerpen waarvoor meerdere panels bevoegd zijn en over onderwerpen&#13;
waarvoor geen van de panels bevoegd is. Communautaire adviesorganen bestaan al&#13;
jaren en op het terrein van levensmiddelen is het Wetenschappelijk Comité voor de&#13;
Menselijke Voeding de bekendste. In het kader van de General Food Law worden de&#13;
bestaande adviesorganen herzien en omgevormd tot één comité en 7 panels.&#13;
Naast het wetenschappelijk advies heeft de Autoriteit belangrijke taken op het terrein&#13;
van het systeem voor snelle waarschuwingen, crisismanagement en noodsituaties&#13;
(artikelen 50-57). Het systeem voor snelle waarschuwingen (al voor de Verordening&#13;
functionerend onder de naam “Rapid Alert System (RAS)”) is een netwerk voor kennisgevingen&#13;
van het bestaan van directe of indirecte risico’s voor de gezondheid van&#13;
de mens in verband met een levensmiddel of diervoeder. De Lidstaten38, Commissie&#13;
en Autoriteit hebben ieder een contactpunt hiervoor dat de Commissie onverwijld&#13;
informeert over zulke risico’s. De Commissie informeert op haar beurt direct de Lidstaten&#13;
en de Autoriteit. De Lidstaten moeten de Commissie voorts direct informeren&#13;
over de maatregelen die zij hebben genomen naar aanleiding van de ontvangen waarschuwingen.&#13;
Dit systeem is recent onder meer gebruikt bij de besmettingen met het&#13;
MPA hormoon. De Commissie kan noodmaatregelen treffen als een levensmiddel uit&#13;
een Lidstaat of derde land een ernstig risico voor de gezondheid van mens, dier of&#13;
milieu inhoudt en de Lidstaten zelf geen adequate maatregelen hebben genomen. De&#13;
Commissie kan het in de handel brengen of het gebruik van een levensmiddel van&#13;
binnen de Gemeenschap opschorten of elke andere passende tijdelijke maatregel&#13;
nemen. Als het levensmiddel wordt ingevoerd uit een derde land kan de Commissie&#13;
de invoer opschorten of elke andere passende tijdelijke maatregel nemen. Zo snel&#13;
mogelijk informeert de Commissie het Permanent Comité voor de voedselketen en&#13;
de diergezondheid, dat bestaat uit vertegenwoordigers van de Lidstaten, over de&#13;
genomen maatregelen en redenen. In samenwerking met de Autoriteit en de Lidstaten&#13;
moet de Commissie een algemeen plan voor crisismanagement opstellen.&#13;
5. Conclusie&#13;
In Europa beginnen zich zowel op communautair niveau als op het niveau van de&#13;
Lidstaten de contouren af te tekenen van een consistent levensmiddelenrecht. De groeikern is de voedselveiligheid, maar het terrein dat wordt bestreken wordt steeds&#13;
ruimer. Het levensmiddelenrecht beheerst de voedselketen van begin tot eind, inclusief&#13;
de primaire sector. Diverse beelden zijn daarvoor in omloop: “van boer tot bord”,&#13;
“van grond tot mond”, “van zaadje tot karbonaadje”, etcetera. De normstelling strekt&#13;
zich uit over productie, import, export, verkeer van levensmiddelen binnen de Europese&#13;
Unie, samenstelling, etikettering, opslag, detailhandel, consumptie, veiligheid,&#13;
aansprakelijkheid, toezicht, handhaving en meer.&#13;
De General Food Law bevat voor het eerst een communautair kader van algemene&#13;
beginselen van levensmiddelenwetgeving dat zal moeten worden toegepast op zowel&#13;
communautair als nationaal niveau. In Nederland zullen deze algemene beginselen&#13;
naar verwachting niet tot ingrijpende veranderingen leiden omdat de overheid en het&#13;
bedrijfsleven al werken volgens deze beginselen. Het bedrijfsleven neemt al jarenlang&#13;
maatregelen om de verantwoordelijkheid voor de veiligheid van levensmiddelen te&#13;
realiseren. Het is echter niet uit te sluiten dat bijvoorbeeld de verplichting voor&#13;
levensmiddelenbedrijven tot traceerbaarheid uiteindelijk zal leiden tot hogere consumentenprijzen&#13;
of dat de sanctionering voor overtredingen zal worden verscherpt.&#13;
Een grotere invloed mag worden verwacht op de toekomstige ontwikkeling van het&#13;
levensmiddelenrecht. De kaders zijn strakker geworden. Eén en ander zal ongetwijfeld&#13;
bijdragen aan een convergentie van het levensmiddelenrecht in de verschillende&#13;
Lidstaten van de Europese Unie.&#13;
De Europese Unie heeft een vast aanspreekpunt voor de nationale overheden en het&#13;
bedrijfsleven in het leven geroepen. De belangrijkste taak van de Europese Autoriteit&#13;
voor Voedselveiligheid is het opstellen van wetenschappelijke adviezen in het kader&#13;
van voedselveiligheid. Hiertoe worden de huidige Wetenschappelijke Comités omgevormd&#13;
tot een overkoepelend, coördinerend comité en 7 wetenschappelijke panels. De&#13;
Autoriteit is niet verantwoordelijk voor het opstellen van communautaire regelgeving&#13;
voor levensmiddelen of voor het handhaven van levensmiddelenrecht; de Europese&#13;
Commissie en de Lidstaten blijven hiervoor verantwoordelijk. De activiteiten van de&#13;
Europese Autoriteit zullen vooral leiden tot meer coördinatie van de wetenschappelijke&#13;
informatie over voedselveiligheid, niet in de laatste plaats ook tussen de Lidstaten&#13;
en de EU via het adviesforum waaraan nationale vertegenwoordigers deelnemen.&#13;
Van de oprichting van de Voedsel en Waren Autoriteit in Nederland mag worden verwacht&#13;
dat zij vooral zal leiden tot een betere coördinatie van enerzijds de handhavingsactiviteiten&#13;
van de Keuringsdienst van Waren en de Rijksdienst voor de keuring&#13;
van Vee en Vlees, en anderzijds van de wetenschappelijke adviezen en risicobeoordeling&#13;
in het kader van voedselveiligheid. De VWA valt onder de verantwoordelijkheid&#13;
van het Ministerie van VWS. Dit zou kunnen betekenen dat de bescherming van&#13;
de consument hoog in het vaandel komt te staan, hoger wellicht dan de economische&#13;
belangen van de primaire sector.&#13;
Concluderend, de veiligheid van levensmiddelen zal in de komende tijd ‘food for&#13;
thought’ blijven. De huidige issues op het terrein van voedselveiligheid vormen voldoende&#13;
uitdaging voor de Voedsel en Waren Autoriteit en de Europese Autoriteit&#13;
voor Voedselveiligheid. </content><legacyfootnotes>1. Deze paragraaf is gebaseerd op Lugt, M.J., Enforcing European and National Food Law in the Netherlands&#13;
and England, Vermande Lelystad 1999.&#13;
2. Wet van 19 september 1919, Stb. 581, laatstelijk gewijzigd Stb. 2001, 601.&#13;
3. Convenant Sangster/De Leeuw. Kamerstukken II, 23900 XIV, nr. 48.&#13;
4. Wet van 25 juli 1919, Stb. 524, laatstelijk gewijzigd Stb. 2002, 220.&#13;
5. Wet van 16 maart 1920, Stb. 153, laatstelijk gewijzigd Stb. 2001, 481.&#13;
6. Wet van 8 april 1971, Stb. 371, laatstelijk gewijzigd Stb. 2001, 481.&#13;
7. Het begrip ‘waren’ dat bepalend is voor de reikwijdte van de wet is omschreven als ‘roerende zaken&#13;
waaronder eetwaren, met inbegrip van kauwpreparaten andere dan tabak, en drinkwaren alsmede bij&#13;
algemene maatregel van bestuur aan te wijzen onroerende zaken’ (art. 1 lid 1 sub c Warenwet).&#13;
8. Wet van 4 juni 1992, Stb. 315, laatstelijk gewijzigd Stb. 2002, 148.&#13;
9. Wet van 22 juni 1950, Stb. 258, laatstelijk gewijzigd Stb. 2002, 380.&#13;
10. Deze inspecties richten zich vooral op het controleren van voedselveiligheidssystemen op basis van&#13;
HACCP (Hazard Analysis of Critical Control Points).&#13;
11. Bijvoorbeeld toezicht op de activiteiten van het COKZ, het Centraal Orgaan voor Kwaliteitsaangelegenheden&#13;
in de Zuivel (zie www.cokz.nl), dat in beginsel alle controles uitvoert in de zuivelsector.&#13;
12. Zie in het algemeen over de afgrenzing en samenloop van toezicht en opsporing: O.J.D.M.L. Jansen,&#13;
Het handhavingsonderzoek (diss. UvA), Ars Aequi Libri Nijmegen 1999.&#13;
13. Besluit van 27 november 2000, Stb. 527, houdende vaststelling van het Warenwetbesluit bestuurlijke&#13;
boeten, laatstelijk gewijzigd bij besluit van 20 maart 2002, Stb. 179.&#13;
14. Op grond van artikel 28 WED kan de officier van justitie de verdachte als voorlopige maatregel bevelen&#13;
zich te onthouden van bepaalde handelingen of bepaalde voor beslag vatbare voorwerpen te bewaren.&#13;
15. Richtlijn 91/497/EEG van de Raad van 29 juli 1991 tot wijziging en codificatie van Richtlijn&#13;
64/433/EEG inzake gezondheidsvraagstukken op het gebied van het intracommunautaire handelsverkeer&#13;
in vers vlees ten einde deze uit te breiden tot de produktie en het in de handel brengen van vers&#13;
vlees, Pb EG L268/69.&#13;
16. Als het geen levensmiddelen voor consumptie betreft, wordt de Algemene Inspectie Dienst ingeschakeld,&#13;
bijvoorbeeld bij keuringen van levend vee voor export.&#13;
17. Besluit organisatie VWA (Voedsel en Waren Autoriteit), Stcrt. 8 juli 2002, nr. 127.&#13;
18. Er is lange tijd discussie geweest over de vraag of de VWA onder de verantwoordelijkheid van het&#13;
Ministerie van LNV of het Ministerie van VWS zou moeten vallen. De politiek heeft uiteindelijk besloten&#13;
dat VWS het meest aangewezen ministerie is.&#13;
19. Deze constructie waarin beheer en gezag zijn gescheiden en deels toekomen aan verschillende instanties,&#13;
is ook bekend uit de Politiewet 1993. Korpsbeheerder is de burgemeester van de hoofdstad van de Politieregio&#13;
(art. 23 Pw). Indien de politie optreedt ter handhaving van de openbare orde, staat zij onder&#13;
gezag van de burgemeester (art. 12 Pw) en indien zij opsporingstaken verricht onder gezag van de officier&#13;
van justitie (art. 13 Pw).&#13;
20. De Stichting Voedingscentrum Nederland zal verantwoordelijk blijven voor de algemene communicatie&#13;
en voorlichting over voeding aan consumenten. Tot op heden geeft de VWA blijk van terughoudendheid&#13;
met betrekking tot voorlichting over haar eigen activiteiten. Echter, de KvW informeert bijvoorbeeld&#13;
wel over haar activiteiten met betrekking tot acrylamide. Zie www.keuringsdienstvanwaren.nl&#13;
21. Hiertoe zijn diverse besluiten en regelingen aangepast: Besluit van 1 juli 2002, houdende wijziging van&#13;
het Besluit Staatstoezicht op de volksgezondheid en enkele andere besluiten, Stb. 2002, nr. 352; Wijziging&#13;
diverse Warenwetregelingen i.v.m. instelling Voedsel en Waren Autoriteit, Stcrt. 8 juli 2002, nr. 127;&#13;
Aanwijzing toezichthoudende ambtenaren Voedsel en Waren Autoriteit, Stcrt. 8 juli 2002, nr. 127;&#13;
Besluit buitengewoon opsporingsambtenaar Voedsel en Waren Autoriteit, Stcrt. 8 juli 2002, nr. 127;&#13;
Benoeming onbezoldige ambtenaren Voedsel en Waren Autoriteit, Stcrt. 5 augustus 2002, nr. 147.&#13;
22. Hoofdstuk VI van deze wet is getiteld: ‘De agentschappen’. Dit hoofdstuk omvat de artikelen 70 tot en&#13;
met 73.&#13;
23. Bekende gedeconcentreerde ambten zijn het openbaar ministerie en de belastingsinspecteur. Zie nader&#13;
over deze figuur: B.M.J. van der Meulen, ‘Attributie’, in Van der Meulen/Voermans (red.), Vierde Tranche&#13;
Algemene wet bestuursrecht, Elsevier 2000.&#13;
24. Witboek Voedselveiligheid COM (1999) 719 final, Brussel 12 januari 2000,&#13;
http://www.europa.eu.int/comm/dg24/library/pub/pub06_en.pdf.&#13;
25. Ook de huidige DG Voedselveiligheid in Nederland pleit voor een integrale aanpak voor voedselveiligheid,&#13;
toespraak opening academisch jaar Wageningen UR 2 september 2002.&#13;
26. Er is slechts een geringe rol voor communautaire inspecties op het terrein van levensmiddelen. De Food&#13;
and Veterinary Office (FVO, Dublin) voert inspecties uit in Lidstaten en derde landen. Deze inspecties&#13;
zijn zogenaamde tweedelijns handhaving en bestaan vooral uit het auditen van de Lidstaatinstanties die&#13;
verantwoordelijk zijn voor de controles op levensmiddelen. De FVO is onderdeel van het Directoraat-&#13;
Generaal Sanco (Gezondheid en Consumentenbescherming).&#13;
27. PbEG L 31.&#13;
28. Elf van de vijftien EU-Lidstaten zijn inmiddels of in de nabije toekomst voorzien van een centraal&#13;
controlebureau voor levensmiddelen en eveneens elf van een centraal wetenschappelijk adviesbureau.&#13;
29. Uitblijven van aanpassing zal tot interpretatieproblemen leiden. Indien een niet aangepaste verordening&#13;
kan worden aangemerkt als bijzondere regel ten opzichte van de General Food Law, zal de bijzondere&#13;
regel voorgaan. In het andere geval zal de nieuwere regel voorgaan.&#13;
30. De bepalingen in de General Food Law specifiek voor diervoeders worden in dit artikel verder buiten&#13;
beschouwing gelaten.&#13;
31. In dit laatste punt komt het milieurechtelijke beginsel van externe integratie tot uitdrukking. Zie ook&#13;
artikel 6 EG-Verdrag. Zonder een dergelijke bepaling zou het behartigen van andere dan levensmiddelenbelangen,&#13;
zoals milieubelangen, op problemen kunnen stuiten in verband met het specialiteitsbeginsel.&#13;
32. In Nederland worden vertegenwoordigers van de levensmiddelenindustrie- en handel, consumentenorganisaties&#13;
en andere NGO’s geraadpleegd via het Regulier Overleg Warenwet (Protocol van de Staatssecretaris&#13;
van Volksgezondheid, Welzijn en Sport van 18 december 1996, Stcrt. 246, zoals laatstelijk&#13;
gewijzigd bij regeling van 20 oktober 2000, Stcrt. 207).&#13;
33. ‘Levensmiddelen duurder?’, Voedingsmiddelentechnologie nr. 16/17, 9 augustus 2002, p. 9.&#13;
34. Volgens de Minister van VWS moet het feit dat bedrijven de openbaarheid van het strafpoces in hoge&#13;
mate belastend vinden hierbij worden meegenomen, TK 2001-2002, Kamervragen 1624 van Kant.&#13;
35. Vestiging in Brussel zou het voordeel hebben van een korte afstand tot de andere communautaire instellingen.&#13;
Plaatsen zoals Helsinki en Parma zullen toch leiden tot langere communicatielijnen.&#13;
36. Besluit van de Raad van 15 juli 2002 houdende benoeming van de leden van de raad van bestuur van de&#13;
Europese Autoriteit voor voedselveiligheid (2002/C 179/02), Pb C 179/9.&#13;
37. De wetenschappelijke panels zijn verantwoordelijk voor de volgende 7 gebieden: levensmiddelenadditieven,&#13;
aroma’s, technische hulpstoffen en materialen die met levensmiddelen in aanraking komen;&#13;
toevoegingsmiddelen en producten of stoffen die in de diervoeding worden gebruikt; gezondheid van&#13;
gewassen, gewasbeschermingsmiddelen en de residuen daarvan; genetisch gemodificeerde organismen;&#13;
dieetproducten, voeding en allergieën; biologische gevaren; contaminanten in de voedselketen; en diergezondheid&#13;
en dierenwelzijn.&#13;
38. In Nederland is dat nu de Voedsel en Waren Autoriteit. Voorheen werden deze meldingen gecoördineerd&#13;
door de Meldkamer van de Keuringsdienst van Waren.&#13;
</legacyfootnotes><footnotes><footnote/></footnotes><auteurs>dr. M.J. Lugt en prof. mr. B.M.J. van der Meulen</auteurs><published>2002-10-01 00:00:00</published><modified>2000-02-15 00:00:00</modified><editiondate>2002-10-01</editiondate><htmlpath>https://denhollander.info/artikel/5597</htmlpath></article>
</articles></edition>