<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2004</searchword><id>3736</id><udhid>UDH:TvAR/3736</udhid><titel>Sunfield / Dekker (TvAR 2004/5236)</titel><searchwords><searchword>TvAR 7/8/2004</searchword><searchword>TvAR 2004/5236</searchword><searchword>UDH:TvAR/3736</searchword></searchwords><attachments><attachment><name>2004_nr 78_Rechtspraak_5236.pdf</name><extention>pdf</extention><url>https://denhollander.info/download/3732/ci</url></attachment></attachments><inleiding>Beperkingen in vermeerderingslicentie in&#13;
strijd met mededingingsrecht. &#13;
Opzegging gebaseerd op overtreding van die nietige&#13;
beperking ongeldig</inleiding><content>VONNIS IN DE ZAAK VAN:&#13;
de besloten vennootschap met beperkte aansprakelijkheid&#13;
Sunfield Holland B.V.,&#13;
gevestigd te Valkenburg (ZH),&#13;
eiseres in conventie,&#13;
verweerster in reconventie,&#13;
procureur mr. A.J. Braakman,&#13;
tegen:&#13;
de besloten vennootschap met beperkte aansprakelijkheid&#13;
Dekker Breeding B.V.,&#13;
gevestigd te Hensbroek, gemeente Obdam,&#13;
gedaagde in conventie,&#13;
eiseres in reconventie,&#13;
procureur mr. W. Taekema,&#13;
advocaat mr. P.E. Mazel te Groningen.&#13;
Partijen worden hierna ook aangeduid respectievelijk&#13;
als ‘Sunfield’ en ‘Dekker’.&#13;
In conventie en in reconventie&#13;
1 De feiten&#13;
Op grond van de stukken en het verhandelde&#13;
ter zitting van 17 oktober 2003 wordt in dit&#13;
geding van het volgende uitgegaan.&#13;
1.1. Sunfield houdt zich uitsluitend bezig met&#13;
de vegetatieve vermeerdering van chrysantenrassen&#13;
ten behoeve van de verkoop van teeltmateriaal&#13;
(‘stekken’).&#13;
1.2. Dekker houdt zich bezig met de veredeling&#13;
van chrysantenrassen, dat wil zeggen met&#13;
de ontwikkeling van nieuwe chrysantenrassen.&#13;
Zij stelt Sunfield sedert begin van de jaren&#13;
’90 in staat haar, Dekkers, chrysantenrassen te&#13;
vermeerderen.&#13;
1.3. Aan Dekker is op 26 juli 2000 voor het&#13;
ras Euro communautair kwekersrecht verleend.&#13;
1.4. Dekker sluit door middel van haar agent&#13;
Royalty Administration International (‘RAI’)&#13;
met Sunfield jaarlijks een licentieovereenkomst&#13;
terzake van ‘de vermeerdering/verhandeling&#13;
van chrysantenstekken en eindproducten’&#13;
van rassen ten aanzien waarvan Dekker&#13;
houdster is van een kwekersrecht.&#13;
In de licentieovereenkomst is steeds opgenomen&#13;
een artikel, inhoudende dat beide partijen&#13;
zonder opgaaf van redenen de overeenkomst&#13;
schriftelijk met inachtneming van een opzegtermijn&#13;
van zes maanden kunnen beëindigen.&#13;
Daarnaast is in een ander artikel de opzegging&#13;
geregeld met inachtneming van een termijn&#13;
van dertig dagen, indien de licentienemer en verplichting&#13;
uit de overeenkomst niet stipt nakomt.&#13;
Dekker heeft ieder jaar gebruik gemaakt van&#13;
de opzegging zonder opgaaf van redenen en&#13;
vervolgens weer een nieuwe overeenkomst&#13;
met Sunfield gesloten.&#13;
1.5. Dekker sluit sinds 2001 een zogenaamde&#13;
tripartite overeenkomst met Sunfield (en&#13;
andere vermeerderaars). Sunfield krijgt als&#13;
vermeerderaar op grond van de licentieovereenkomst&#13;
toestemming Dekkerrassen tot een&#13;
bepaald maximum te vermeerderen, terwijl de&#13;
klanten van Sunfield, de telers, in een teeltovereenkomst&#13;
met Dekker en het daarvan&#13;
deel uitmakende plantprogramma toestemming&#13;
krijgen tot eveneens een bepaald maximum.&#13;
Het is Sunfield contractueel niet toegestaan&#13;
telers te beleveren, met wie Dekker geen teeltovereenkomst&#13;
heeft gesloten.&#13;
1.6. Dekker heeft bij brief van 12 oktober&#13;
2001 de licentieovereenkomst opgezegd, onder&#13;
meer daar Dekkers meermalen in strijd met de&#13;
licentieovereenkomst plantmateriaal (Euro’s)&#13;
aan telers had geleverd, met wie door Dekker&#13;
geen plantprogramma overeen gekomen was.&#13;
1.7. De opzegging van 12 oktober 2001 is eind&#13;
oktober 2001 ingetrokken, nadat met Sunfield&#13;
bepaalde concrete afspraken over de plantprogramma’s&#13;
waren gemaakt .&#13;
1.8. Bij brief van 24 juni 2003 heeft RAI in&#13;
opdracht van Dekker de licentieovereenkomst&#13;
(2003) opgezegd tegen 1 januari 2004 conform&#13;
de gebruikelijke jaarlijkse opzegging (zes&#13;
maanden).&#13;
1.9. Daarnaast heeft Dekker zelf in een brief&#13;
van 24 juni 2003 de opzegging door RAI&#13;
bevestigd en een aantal gronden genoemd&#13;
voor de opzegging en aangegeven geen nieuwe&#13;
licentieovereenkomst voor 2004 te zullen sluiten.&#13;
De brief behelst onder meer:&#13;
Hierbij laten wij u weten, dat wij onze&#13;
agent(…) verzocht hebben om de licentieovereenkomst&#13;
die namens ons met u is aangegaan&#13;
per 1 januari 2003, voor zover nodig op te&#13;
zeggen vóór 1 juli 2003, conform artikel 14; wij&#13;
doen dat bij deze. De overeenkomst zal daarmee&#13;
per 1 januari 2004 zijn ontbonden. (…)&#13;
Wij doen dit niet alleen vanwege de inbreuken&#13;
zoals hieronder vermeld, maar ook omdat van&#13;
de intentie, die blijkt uit uw brief d.d. 30 oktober&#13;
2001 aan de heer Maarten Leune van&#13;
RAI, niets is bewaarheid.&#13;
Reeds in 2000 hebben wij uitgebreid met u&#13;
overleg gevoerd en gecorrespondeerd over&#13;
overtredingen, die werden vastgelegd door&#13;
vertegenwoordigers van Dekkers en die alle&#13;
betrekking hadden op leveringen van stekken&#13;
van onze chrysantenrassen aan klanten van u.&#13;
Soms was er helemaal geen teeltovereenkomst,&#13;
soms werden de aantallen in de vastgestelde&#13;
plantprogramma’s eigenmachtig grootschalig&#13;
overschreden.&#13;
Pas nadat per brief van 12 oktober 2001 door&#13;
RAI onze licentieovereenkomst met u was&#13;
opgezegd, werd door u beterschap beloofd&#13;
(…).&#13;
Gedurende 2002 hebben wij diverse gesprekken&#13;
met u gevoerd betreffende de door u toegepaste&#13;
werkwijze rond onze DCP-contracten.&#13;
Wij hebben u daarbij steeds nadrukkelijk&#13;
gewezen op het belang van het respecteren&#13;
van de plantprogramma’s die integraal deel&#13;
uitmaken van elke teeltovereenkomst. Onze&#13;
verbazing was dan ook groot, toen wij van u&#13;
vernamen per brief van 28 mei 2003, dat u een&#13;
aantal teeltovereenkomsten, waaraan tekstueel&#13;
en inhoudelijk na 2001 niets was gewijzigd,&#13;
weigerde te ondertekenen. Onze verbazing&#13;
nam slechts toe, toen wij per brief van 11 juni&#13;
2003, die tevens per fax van die datum aan&#13;
werd verzonden, vernamen dat u had besloten&#13;
diezelfde teeltovereenkomsten wel te ondertekenen,&#13;
zij het onder protest&#13;
(...).&#13;
Gegeven de vastgestelde inbreuken op voornoemde&#13;
licentieovereenkomst, genoemd in&#13;
onze brief aan u van 24 juni 2003, zouden wij&#13;
gebruik hebben kunnen maken van ons recht&#13;
tot onmiddellijke opzegging. Daarmee zouden&#13;
wij echter de belangen van die klanten&#13;
van u, waarvan wij recent volledig ondertekende&#13;
teeltovereenkomsten aan u retourneerden&#13;
c.q. die klanten van u waarvan de volledig&#13;
ondertekende teeltovereenkomsten u hierbij&#13;
toegaan, ernstig geschaad kunnen worden.&#13;
Uitsluitend om die redenen maken wij van dat&#13;
recht nu nog geen gebruik.&#13;
(…)&#13;
Wij geven hieronder het totaaloverzicht van&#13;
de tot dusverre in 2203 vastgestelde overtredingen&#13;
weer:&#13;
Kwekerij Sporenburcht (vermeld worden:&#13;
negen overtredingen)&#13;
Kwekerij Satter (vermeld worden: zes overtredingen)&#13;
Kwekerij Jan van der Voort (vermeld wordt:&#13;
1 overtreding)&#13;
Kwekerij TME-Made (vermeld wordt :1 overtreding)&#13;
Kwekerij Mack Flowers (vermeld worden:&#13;
2 overtredingen)&#13;
Kwekerij van Wingerden (vermeld wordt:&#13;
1 overtreding)&#13;
Uitgaande van een contractuele boete van&#13;
€ 50.000,– per overtreding vordert Dekker&#13;
vervolgens in die brief € 1 miljoen.&#13;
2 De vordering, de gronden&#13;
daarvoor en het verweer&#13;
Sunfield vordert in conventie – zakelijk weergegeven&#13;
– Dekker te gebieden&#13;
1. de opzegging van de licentieovereenkomst&#13;
met Sunfield d.d. 24 juni 2003 met onmiddellijke&#13;
ingang in te trekken en aan RAI de daartoe&#13;
strekkende opdracht te geven;&#13;
2. de licentieovereenkomst met Sunfield naar&#13;
letter en geest stipt na te komen, in dier voege&#13;
dat de beperkingen ten aanzien van de identiteit&#13;
van een teler aan wie Sunfield het teeltmateriaal&#13;
van chrysantrassen van Dekker mag&#13;
leveren, de beperking ten aanzien van de hoeveelheid&#13;
teeltmateriaal dat Sunfield mag leveren,&#13;
alsook het verbod om teeltmateriaal te&#13;
betrekken van in Nederland dan wel in andere&#13;
EU-lidstaten gevestigde vermeerderaars die&#13;
dit materiaal met toestemming van Dekker in&#13;
het vrije verkeer brengen, komen te vervallen&#13;
als zijnde verboden en van rechtsweg nietige&#13;
mededingingsbeperking in de zin van artikel 6&#13;
lid 1 Mededingingswet;&#13;
3. het dictum van dit vonnis bekend te maken&#13;
binnen twee dagen na betekening van dit vonnis&#13;
middels een advertentie in de vakbladen&#13;
‘Vakblad voor de Bloemisterij’ en ‘Oogst&#13;
Tuinbouw’.&#13;
Daartoe voert Sunfield, kort weergegeven, het&#13;
volgende aan.&#13;
a. De gronden, die Dekker noemt voor opzegging&#13;
van de licentieovereenkomst, zijn&#13;
onjuist. Het door Dekker gehanteerde contractsysteem&#13;
is moeilijk hanteerbaar en legt&#13;
grote beperkingen op aan de commerciële&#13;
vrijheid van vermeerderaars en telers. Het&#13;
komt in de praktijk vaak voor dat de hoeveelheden&#13;
die in het plantprogramma zijn opgenomen&#13;
om in een bepaalde week of bepaalde&#13;
weken te worden geplant, niet worden gehaald.&#13;
De teler heeft in die week of die weken meer&#13;
of minder stekken nodig, afhankelijk van de&#13;
weersomstandigheden.&#13;
b. Sunfield heeft zich gehouden en houdt zich&#13;
nog steeds aan de afspraken die zij op 19 oktober&#13;
2001 met Dekker heeft gemaakt. De&#13;
overtredingen met betrekking tot Sporenburcht&#13;
en Satter, een totaal hoeveelheid van&#13;
1.130.600 stekken, 81.3 % van het totaal van&#13;
de beweerde inbreuken, zijn met uitdrukkelijke&#13;
mondelinge toestemming van Dekker&#13;
geleverd. Dit geldt ook voor de levering door&#13;
Sunfield aan TME Made. De – niet reguliere –&#13;
leveringen aan Mack Flowers, Van der Voort&#13;
en Van Wingerden worden erkend, althans&#13;
niet betwist. Vanaf week 24 worden door&#13;
Dekker geen overtredingen meer gesteld. De&#13;
beëindiging van de overeenkomst is kennelijk&#13;
onredelijk en onrechtmatig.&#13;
c. Voorts gaat het hier om een duurovereenkomst.&#13;
Bij de opzegging is Dekker verplicht&#13;
de belangen van Sunfield in aanmerking te&#13;
nemen (NJ 1991,742). De opzegtermijn moet&#13;
voldoende lang zijn om Sunfield in staat te&#13;
stellen passende maatregelen te treffen, de&#13;
vrijkomende areaalruimte anders te benutten&#13;
en de reeds gemaakte kosten terug te verdienen.&#13;
Sunfield acht een opzegtermijn van 5 jaar&#13;
redelijk.&#13;
d. De beperkingen die Dekker Sunfield oplegt&#13;
door middel van de licentieovereenkomst zijn&#13;
in strijd met het mededingingsrecht nu Dekker&#13;
beschikt over een machtspositie op de&#13;
relevante markt en daarvan misbruik maakt.&#13;
Door het contractsysteem beperkt Dekker&#13;
Sunfield ernstig in haar mogelijkheden een&#13;
normale omzet te genereren met name doordat&#13;
beperkingen worden opgelegd in de aantallen&#13;
te leveren stekken en het plantprogramma&#13;
niet realistisch is, terwijl Dekker die&#13;
beperkingen niet oplegt aan telers die rechtstreeks&#13;
van haar of haar dochters afnemen.&#13;
Daarnaast maakt Dekker zich schuldig aan&#13;
koppelverkoop doordat Dekker slechts bereid&#13;
is een teler het gewenste ras te (doen) leveren&#13;
indien de teler ook teeltmateriaal van andere&#13;
door Dekker ontwikkelde rassen afneemt. Nu&#13;
de in het contractsysteem neergelegde beperkingen&#13;
in strijd zijn met het mededingingsrecht,&#13;
dient Dekker met Sunfield een nieuwe&#13;
overeenkomst aan te gaan die deze beperking&#13;
niet meer bevat. Dekker heeft middels publicaties&#13;
en anderzins Nederlandse telers, meer&#13;
in het bijzonder klanten van Sunfield geïnformeerd&#13;
dat zij de licentieovereenkomst met&#13;
Sunfield heeft opgezegd en heeft hen voorts&#13;
benaderd met aanbiedingen. Sunfield heeft&#13;
een spoedeisend belang bij haar vordering nu&#13;
de telers dreigen over te stappen naar andere&#13;
vermeerderaars (waaronder Dekker).&#13;
Dekker vordert in reconventie – zakelijk&#13;
weergegeven – Sunfield te veroordelen tot&#13;
betaling van € 250.000,– als voorschot op het&#13;
totaal der verbeurde boetes.&#13;
Daartoe voert Dekker, kort weergegeven, het&#13;
volgende aan.&#13;
Dekker heeft ettelijke miljoenen geïnvesteerd&#13;
in kassen met het oogmerk de vermeerdering&#13;
van Euro zelf ter hand te nemen. Haar kasruimte&#13;
bleek echter onvoldoende. Zij wilde&#13;
haar areaal vergroten, hetgeen met het oog op&#13;
de toename van royalty’s aantrekkelijk was.&#13;
Bij een ongeclausuleerde licentieovereenkomst&#13;
zou zij de controle op de uitoefening van haar&#13;
kwekersrechten geheel en al kwijtraken.&#13;
Daarom heeft zij gekozen voor de tripartite&#13;
overeenkomst. Zij betwist aan koppelverkoop&#13;
te doen. Zij verbiedt verder niet dat telers rassen&#13;
van andere vermeerderaars telen.&#13;
In het onderhavige geval bestond er gelet op&#13;
het gedrag van Sunfield een zwaarwegende&#13;
reden om op te zeggen. Sunfield heeft in 2003&#13;
(een aantal van) haar contractuele verplichtingen&#13;
jegens Dekker geschonden, zoals zij dat&#13;
ook in 2001 heeft gedaan: zij leverde teeltmateriaal&#13;
(waaronder stekken van de Euro’s)&#13;
zonder toestemming van Dekker aan derden&#13;
(telers met wie Dekker niet heeft gecontracteerd,&#13;
opmerking rechtbank). De licentieovereenkomst&#13;
bevat een boetebeding. Inmiddels&#13;
heeft Sunfield een bedrag van € 1.500.000,–&#13;
aan (direct opeisbare) boetes verbeurd, waarbij&#13;
Dekker er van af ziet om nog in te gaan op&#13;
het aantal dagen dat de overtredingen hebben&#13;
voortgeduurd.&#13;
3 De beoordeling van het geschil in&#13;
conventie en reconventie&#13;
Bevoegdheid&#13;
3.1. De relatieve bevoegdheid van de voorzieningenrechter&#13;
is gebaseerd op artikel 18&#13;
van de licentieovereenkomst 2003 en overigens&#13;
in dit geding niet bestreden.&#13;
De opzegging&#13;
3.2. Dekker heeft sinds 1991 in het kader van&#13;
een licentieovereenkomst plantmateriaal van&#13;
haar rassen ter vermeerdering aan Sunfield&#13;
geleverd. Vanaf 2001 worden aan Sunfield&#13;
beperkingen opgelegd ten aanzien van de aantallen&#13;
stekken van rassen van Dekker, die Sunfield&#13;
aan telers mag leveren en ten aanzien van&#13;
de telers aan wie Sunfield mag leveren. Vast&#13;
staat dat Sunfield zich in 2001 en 2003 niet&#13;
strikt heeft gehouden aan de haar opgelegde&#13;
beperkingen.&#13;
3.3. Hoewel de licentieovereenkomst tussen&#13;
partijen ieder jaar is opgezegd is deze, soms&#13;
met wijzigingen in de contractuele bepalingen,&#13;
ieder jaar voortgezet. Deze relatie kan, in&#13;
elk geval ten aanzien van de opzegging, gelijkgesteld&#13;
worden aan een duurovereenkomst&#13;
voor onbepaalde tijd.&#13;
In het algemeen geldt dat opzegging van een&#13;
dergelijke duurovereenkomst geoorloofd is,&#13;
tenzij deze naar maatstaven van redelijkheid&#13;
en billijkheid onaanvaardbaar is, of anders&#13;
gezegd misbruik van recht oplevert. In dat&#13;
geval zou de opzegging als wanprestatie of&#13;
een onrechtmatige daad kunnen worden aangemerkt.&#13;
De licentiegever dient in ieder geval&#13;
een redelijke opzegtermijn in acht te nemen.&#13;
3.4. Sunfield voert onder meer aan dat de&#13;
beperkingen, die Dekker sinds 2001 aan haar&#13;
oplegt ten aanzien van de levering van stekken&#13;
van Dekkerrassen aan telers in strijd met het&#13;
mededingingsrecht zijn. Indien dit standpunt&#13;
juist zou zijn, zou dit kunnen meebrengen dat&#13;
de door Dekker gedane opzegging misbruik&#13;
van recht oplevert.&#13;
Beperkingen in strijd met het mededingingsrecht?&#13;
3.5. Sunfield stelt dat de licentieovereenkomst&#13;
een verbod tot dwarslevering (het leveren aan,&#13;
of het afnemen van, andere vermeerderaars/&#13;
licentienemers van Dekker) binnen de EU&#13;
zou inhouden. Hiervoor biedt de tekst van de&#13;
licentieovereenkomst 2003 geen aanknopingspunt.&#13;
Volgens artikel 3 aanhef en onder a) en&#13;
d) en artikel 4 van die overeenkomst mag binnen&#13;
de EU plantmateriaal van rassen van&#13;
Dekker aan andere vermeerderingsbedrijven&#13;
worden verkocht, of daarvan worden gekocht,&#13;
indien deze een licentieovereenkomst&#13;
hebben afgesloten met Dekker. Verder heeft&#13;
Sunfield gesteld dat Dekker zich aan koppelverkoop&#13;
zou schuldig maken, hetgeen door&#13;
Dekker gemotiveerd is betwist en in dit geding&#13;
niet voldoende aannemelijk is gemaakt.&#13;
3.6. Onderzocht moet vervolgens worden of&#13;
Dekker op de relevante productmarkt, de&#13;
markt van teeltmateriaal bestemd voor het&#13;
telen van chrysanten, voorwaarden kan stellen&#13;
aan het verkopen door Sunfield van de op&#13;
basis van het door Dekker aan Sunfield geleverde&#13;
plantmateriaal voortgebrachte stekken.&#13;
Het gaat met name om de voorwaarden, dat&#13;
uitsluitend verkocht mag worden aan telers&#13;
met wie Dekker een plantprogramma overeenkomt/&#13;
overeen gekomen is en dat het te&#13;
verhandelen aantal stekken aan een maximum&#13;
wordt gebonden, waarvan de overschrijding&#13;
slechts is toegestaan met toestemming van&#13;
Dekker.&#13;
3.7. Dekker betoogt dat zij deze voorwaarden&#13;
stelt teneinde de controle op de uitoefening&#13;
van haar kwekersrechten niet kwijt te raken.&#13;
De vraag is nu of Dekker deze bevoegdheid&#13;
vanuit mededingingsrecht bezien kan uitoefenen.&#13;
3.8. Inbreuken op het beginsel van het vrij&#13;
verkeer van goederen wordt volgens vaste&#13;
rechtspraak van het EU Hof slechts gedoogd&#13;
voor zover die een rechtvaardiging kunnen&#13;
vinden in de waarborging van de rechten die&#13;
het specifieke voorwerp van het industriële&#13;
eigendomsrecht vormen. Aanwijzingen wat&#13;
tot het specifieke voorwerp van het kwekersrecht&#13;
behoort zijn te vinden in de hieronder in&#13;
3.9. vermelde jurisprudentie en de onder 3.10.&#13;
vermelde EU Verordening, zoals in 3.11. verder&#13;
zal worden uitgewerkt.&#13;
3.9. Het EU Hof heeft in de zaak Nungesser&#13;
van 8 juni 1982 (NJ 1984,606) overwogen dat&#13;
het kwekersrecht niet anders moet worden&#13;
behandeld dan de andere rechten van industriële&#13;
en commerciële eigendom, zij het met&#13;
de nuancering dat bij toepassing van de mededingingsregels&#13;
rekening moet worden gehouden&#13;
met de specifieke aard van de producten&#13;
waarvoor het kwekersrecht geldt.&#13;
Een bepaalde vorm van samenwerking, de&#13;
zogenaamde open uitsluitende licentie, een&#13;
licentie waarbij het exclusieve karakter uitsluitend&#13;
betrekking heeft op de relatie tussen&#13;
de licentiegever en de licentienemer, werd toelaatbaar&#13;
geacht.&#13;
In zaak Erauw/La Hesbigonne (BIE 1989,&#13;
nr. 85) besliste het EU Hof op 19 april 1988&#13;
dat de kweker het recht moet hebben de vermeerdering&#13;
van het basiszaad voor te behouden&#13;
aan handelaars/telers die hij als licentiehouders&#13;
heeft geselecteerd en dat ‘in zoverre’&#13;
het contractuele uitvoerverbod (voor het basiszaad)&#13;
niet onder het verbod van artikel 85 lid 1&#13;
(oud) van het EG verdrag valt. De kweker&#13;
moet zich kunnen beschermen tegen elke&#13;
onjuiste behandeling van de zaadrassen. De&#13;
kweker, Erauw, had daarnaast een minimumprijs&#13;
vastgesteld voor de verkoop van het uit&#13;
het basiszaad gewonnen vermeerderingszaad.&#13;
Deze minimumprijs, die in heel wat licentieovereenkomsten&#13;
van Erauw was opgenomen,&#13;
had het karakter van een ‘horizontale kartel’&#13;
en was daarom strijdig met artikel 85 lid 1&#13;
(oud) EG Verdrag.&#13;
3.10. De EG Verordening 240/96 van 31 januari&#13;
1996, dus van ver na de hiervoor genoemde&#13;
jurisprudentie, is hier ook van belang, daar&#13;
deze volgens artikel 8 lid 1 aanhef en onder h)&#13;
ook van toepassing is op kwekerscertificaten .&#13;
Volgens artikel 1 lid 1 van die verordening&#13;
wordt artikel 85 lid 1 (oud) EG Verdrag in&#13;
beginsel buiten toepassing verklaard voor&#13;
overeenkomsten, waarbij een licentie wordt&#13;
verleend met het oog op de exploitatie van een&#13;
bepaalde technologie. Exploitatie ziet in elk&#13;
geval op de vervaardiging door de licentiehouder&#13;
zelf. De groepsvrijstelling is echter&#13;
niet van toepassing indien de licentiegever,&#13;
zonder objectief gerechtvaardigde reden,&#13;
beperkingen oplegt ten aanzien van gebruikers&#13;
of wederverkopers of inzake de hoeveelheid&#13;
onder licentie vervaardigde of verkochte&#13;
producten (artikel 3 leden 4 en 5 en artikel 7&#13;
sub 3 b).&#13;
3.11. De onder 3.9. vermelde jurisprudentie&#13;
ten aanzien van artikel 85 lid 1 EG Verdrag en&#13;
de bepalingen van de onder 3.10. vermelde&#13;
EG Verordening zijn gelet op artikel 1 van de&#13;
Mededingingswet van betekenis voor de uitleg&#13;
van artikel 6 lid 1 van die wet. Gelet op die&#13;
jurisprudentie en die Verordening acht de voorzieningenrechter&#13;
aannemelijk dat de Dekker&#13;
als licentiegever aan Sunfield als licentienemer&#13;
basismateriaal ter beschikking kan stellen met&#13;
het oog op (vegetatieve) vermeerdering onder&#13;
de voorwaarde dat dit basismateriaal niet verhandeld&#13;
mag worden (arrest Erauw/La Hesbignonne).&#13;
Geeft Dekker echter toestemming&#13;
tot de verhandeling van het vermeerderde&#13;
plantmateriaal, dan mag zij die aan die verhandeling&#13;
geen beperkingen stellen, bij voorbeeld&#13;
ten aanzien van de identiteit van de&#13;
afnemers en de hoeveelheden te vervaardigen&#13;
producten, in dit geval stekken.&#13;
Met verlenen van toestemming tot verhandelen&#13;
is naar voorlopig oordeel haar kwekersrecht&#13;
uitgeput. Dit zou anders zijn, indien&#13;
Dekker voor de door haar opgelegde beperkingen&#13;
een objectief gerechtvaardigde reden&#13;
zou hebben. Dekker betoogt dat de maxima&#13;
die zij in haar licentieovereenkomsten, respectievelijk&#13;
plantprogramma’s, opneemt uitsluitend&#13;
dienen ter controle in het kader van de&#13;
uitoefening van haar kwekersrechten. Er zou&#13;
geen sprake van regulatie van het aanbod zijn.&#13;
Sunfield zou geen bewijs kunnen overleggen&#13;
van een geval waarin zij geweigerd zou hebben&#13;
de maxima te verhogen.&#13;
Dit standpunt overtuigt niet. Dekker geeft&#13;
met deze opstelling in feite toe dat zij zich het&#13;
recht voorbehoudt vooraf te bepalen of de&#13;
licentienemer en/of de teler de overeengekomen&#13;
hoeveelheden mag verhogen. Voorshands&#13;
lijkt aannemelijk dat Dekker door gedetailleerd&#13;
een plantprogramma voor te schrijven&#13;
wel degelijk het totale aanbod van haar plantenrassen&#13;
op de markt reguleert en daarmee&#13;
haar licentienemers in hun productie en hun&#13;
afzet beperkt.&#13;
3.12. Artikel 7 lid Mededingingswet bevat een&#13;
zogenaamde bagatelvoorziening voor het geval&#13;
het om mededingingsafspraken gaat, die vanuit&#13;
een oogpunt van het Nederlandse mededingingsbeleid&#13;
van duidelijke ondergeschikte&#13;
betekenis zijn. (Ondergrens: niet meer dan&#13;
8 ondernemingen met een gezamenlijke netto&#13;
omzet van niet meer € 4,54 miljoen). Niet aannemelijk&#13;
is dat hier van een bagatel sprake is&#13;
waarvoor artikel 6 lid 1 Mededingingswet niet&#13;
geldt. Daartoe is het volgende redengevend.&#13;
Volgens eigen opgave van Dekker heeft zij&#13;
naast Sunfield met tenminste 10 andere vermeerderaars&#13;
licentieovereenkomsten afgesloten,&#13;
die naar de voorzieningenrechter begrijpt&#13;
dezelfde inhoud hebben als de met Sunfield&#13;
gesloten licentieovereenkomst. Deze overeenkomsten&#13;
moeten volgens artikel 7 lid 1 Mededingingswet&#13;
voor toepassing van artikel 7 lid 1&#13;
als één overeenkomst worden beschouwd.&#13;
Sunfield alleen al heeft volgens eigen opgave&#13;
een (bruto, netto?) omzet van € 13 miljoen.&#13;
3.13. Het voorgaande brengt mee dat in dit&#13;
geding moet worden aangenomen dat de in&#13;
3.6 bedoelde beperkingen wegens strijd met&#13;
artikel 6 lid 1 van de Mededingingswet nietig&#13;
zijn.&#13;
3.14. Blijkens haar onder 1.9. geciteerde brief&#13;
is de omstandigheid dat Sunfield zich niet aan&#13;
de – thans nietig geoordeelde – beperkingen&#13;
hield aanleiding geweest de licentieovereenkomst&#13;
op te zeggen.&#13;
3.15. Bij de vaststelling of de opzegging misbruik&#13;
van recht oplevert dient te worden&#13;
onderzocht of er een zodanige onevenredigheid&#13;
bestaat tussen het belang bij de uitoefening&#13;
van dat recht en het belang dat daardoor&#13;
wordt geschaad, dat men in redelijkheid niet&#13;
tot die uitoefening had kunnen komen.&#13;
Is dit het geval, dan zal aan de uitoefening van&#13;
de opzeggingsrecht rechtsgevolg moeten worden&#13;
ontzegd, hetgeen betekent dat de opzegging&#13;
als niet gedaan moet worden beschouwd.&#13;
Deze situatie doet zich hier voor.&#13;
Aangezien de relatie tussen partijen sinds&#13;
1991 bestaat, kan Dekker niet zonder geldige&#13;
reden opzeggen tegen een opzegtermijn van&#13;
6 maanden. Een geldige reden ontbreekt, nu de&#13;
door Dekker opgegeven reden strijdt met het&#13;
Nederlandse mededingingsrecht. Haar beroep&#13;
op haar kwekersrecht kan haar niet baten.&#13;
Anderzijds staan voor Sunfield grote belangen&#13;
op het spel. Sunfield dreigt volgens eigen&#13;
opgave 20% van haar totale productie kwijt te&#13;
raken, terwijl ongeveer 115 personeelsleden&#13;
specifiek bestemd zijn voor de vermeerdering&#13;
van Dekker-rassen, waaronder in het bijzonagrarisch&#13;
der de Euro, die een sterke marktpositie heeft.&#13;
De vordering in conventie&#13;
3.16. Bij gebreke van een geldige opzegging is&#13;
Dekker gehouden de licentieovereenkomst&#13;
met Sunfield voort te zetten. Dit betekent dat&#13;
voor toewijzing van het eerste onderdeel van&#13;
het petitum geen aanleiding bestaat. Het&#13;
tweede onderdeel van het petitum is, afgezien&#13;
van het gevraagde uitspraak over dwarslevering&#13;
(zie hiervoor onder 3.5.), als hierna te&#13;
vermelden grotendeels toewijsbaar. Gelet op&#13;
de publiciteit die inmiddels rond de opzegging&#13;
is ontstaan heeft Sunfield eveneens voldoende&#13;
belang bij onderdeel 3. van het gevorderde.&#13;
De vordering in reconventie&#13;
3.17. Dekker vordert in reconventie een voorschot&#13;
op verbeurde boetes. Uit het voorgaande&#13;
volgt dat Sunfield geen wanprestatie heeft&#13;
gepleegd op straffe van een boete, zodat het in&#13;
reconventie gevorderde niet toewijsbaar is.&#13;
In conventie en in reconventie&#13;
3.18. Dekker zal als de (grotendeels) in het&#13;
ongelijk gestelde partij worden veroordeeld in&#13;
de kosten worden veroordeeld.&#13;
4 De beslissing&#13;
De voorzieningenrechter:&#13;
In conventie:&#13;
gebiedt Dekker de licentieovereenkomst met&#13;
Sunfield naar letter en geest stipt na te komen,&#13;
in dier voege dat de beperkingen ten aanzien&#13;
van de identiteit van een teler aan wie Sunfield&#13;
het teeltmateriaal van chrysantrassen van&#13;
Dekker mag leveren en de beperking ten aanzien&#13;
van de hoeveelheid teeltmateriaal dat&#13;
Sunfield mag leveren komen te vervallen als&#13;
zijnde verboden en van rechtswege nietige&#13;
mededingingsbeperkingen in de zin van artikel&#13;
6 lid 1 Mededingingswet.&#13;
gebiedt Dekker het dictum van dit vonnis&#13;
bekend te maken in de eerstvolgende editie na&#13;
betekening van dit vonnis door middel van&#13;
een advertentie in de vakbladen ‘Vakblad voor&#13;
de Bloemisterij’ en ‘Oogst Tuinbouw’.&#13;
veroordeelt Dekker in de kosten van dit geding,&#13;
tot dusverre aan de zijde van Sunfield&#13;
begroot op € 976,20, waarvan € 703,– aan&#13;
procureurssalaris, € 205,– aan griffierecht en&#13;
€ 68,20 aan dagvaardingskosten.&#13;
verklaart dit vonnis tot zover uitvoerbaar bij&#13;
voorraad.&#13;
wijst af het meer of anders gevorderde.&#13;
In reconventie:&#13;
wijst het gevorderde af.&#13;
veroordeelt Dekker in de kosten van dit&#13;
geding, tot dusverre aan de zijde van Sunfield&#13;
begroot op nihil.&#13;
NOOT&#13;
1. Een opmerkelijk vonnis, om verschillende&#13;
redenen. Ten eerste komt de civiele rechter&#13;
niet zo vaak toe aan een mededingingsrechtelijke&#13;
beoordeling van een licentieovereenkomst&#13;
en al helemaal niet als er kwekersrechten&#13;
in het geding zijn. Mededingingsrechtelijke&#13;
gronden of verweren hebben bij de civiele&#13;
rechter doorgaans weinig kans op succes. Over&#13;
het algemeen stelt de civiele rechter, zeker de&#13;
kort geding rechter, zich tamelijk terughoudend&#13;
op als van hem wordt gevraagd een&#13;
overeenkomst aan een inhoudelijke mededingingsrechtelijke&#13;
toetsing te onderwerpen. Dat&#13;
een contractuele opzeggingsbevoegdheid geheel&#13;
terzijde wordt geschoven, gekoppeld aan een&#13;
ongeclausuleerd bevel tot naleving van de&#13;
overeenkomst is helemaal een zeldzaamheid.&#13;
2. Intellectuele eigendomsrechten staan per&#13;
definitie op gespannen voet met het mededingingsrecht.&#13;
Het mededingingsrecht is immers&#13;
bedoeld om de vrije concurrentie zoveel mogelijk&#13;
te bevorderen, terwijl een intellectueel&#13;
eigendomsrecht de concurrentiemogelijkheden&#13;
van anderen juist beperkt.&#13;
Een belangrijk uitgangspunt in het Europese&#13;
mededingingsrecht is dat goederen en diensten&#13;
zich zo vrij mogelijk op de interne markt moeten&#13;
kunnen bewegen. Daarom zijn in- en uitvoerbeperkingen&#13;
naar hoeveelheid in beginsel&#13;
niet toegestaan. Op deze hoofdregel bestaan&#13;
verschillende uitzonderingen. Een belangrijke&#13;
uitzondering is dat in- en uitvoerbeperkingen&#13;
zijn toegestaan als die nodig zijn voor de bescherming&#13;
van ‘industriële en commerciële&#13;
eigendom’ (art. 30 EG-Verdrag). Wat hiervoor&#13;
wel en niet nodig wordt geacht is o.a. uitgewerkt&#13;
in EG-verordeningen, zoals de groepsvrijstellingen&#13;
voor overeenkomsten inzake&#13;
technologieoverdracht.&#13;
3. In deze zaak stonden tegenover elkaar een&#13;
veredelaar van chrysantenrassen (Dekker) en&#13;
een vermeerderingsbedrijf (Sunfield). Dekker&#13;
had reeds vele jaren een licentieovereenkomst&#13;
met Sunfield. Bij die overeenkomst had Dekker&#13;
aan Sunfield toestemming gegeven om&#13;
haar kwekersrechtelijk beschermde rassen te&#13;
vermeerderen en teeltmateriaal van die rassen&#13;
te verhandelen. Op grond van deze licentie&#13;
mocht Sunfield dus stekken van de beschermde&#13;
rassen kweken en zij mocht die stekken&#13;
verkopen aan telers, die deze gebruiken voor&#13;
de bloementeelt.&#13;
Dekker had haar licentiesysteem op een zodanige&#13;
manier ingericht dat de vermeerderaars&#13;
slechts stekken mochten leveren aan chrysantentelers&#13;
die zich vooraf aan een bepaald&#13;
‘plantprogramma’ hadden gebonden. Dit plantprogramma&#13;
voorzag voor de meeste rassen in&#13;
bepaalde maximale aantallen stekken die de&#13;
teler mocht kopen voor zijn bloemproductie.&#13;
De vermeerderaars konden uitsluitend stekken&#13;
aan telers leveren als de levering werd gedekt&#13;
door een driepartijenovereenkomst, waarbij&#13;
zowel vermeerderaar als teler zich tegenover&#13;
Dekker had verbonden om zich te houden aan&#13;
het plantprogramma voor de betrokken teler.&#13;
Dekker stelde op die manier de uitoefening van&#13;
haar kwekersrechten te kunnen controleren.&#13;
Sunfield was het niet eens met de haar opgelegde&#13;
beperkingen in te leveren aantallen en is&#13;
vanaf een zeker tijdstip stekken gaan leveren,&#13;
zonder dat de leveringen werden gedekt door&#13;
een driepartijenovereenkomst. Daarmee overtrad&#13;
Sunfield het contractuele verbod om te&#13;
leveren aan kwekers zonder dat de betrokken&#13;
levering werd gedekt door het met de teler&#13;
overeengekomen plantprogramma. Dekker&#13;
beëindigde vervolgens de licentieovereenkomst&#13;
op grond van deze overtreding. Sunfield&#13;
maakte in kort geding bezwaar tegen de opzegging&#13;
en vorderde nakoming van de licentieovereenkomst.&#13;
4. De kort geding rechter oordeelde dat Sunfield&#13;
volgens de licentieovereenkomst toestemming&#13;
had om teelmateriaal te vermeerderen&#13;
en te verkopen. Volgens de rechter kon Dekker&#13;
aan die gegeven toestemming tot verhandeling&#13;
geen beperkingen stellen wat betreft&#13;
hoeveelheid of identiteit van haar kwekersafnemers.&#13;
Dekker stelde dat zij die beperkingen&#13;
uitsluitend aanlegde ter controle van de&#13;
uitoefening van haar kwekersrechten, maar&#13;
dat verdiende in de ogen van de rechter geen&#13;
geloof. Hij vond het aannemelijk dat Dekker&#13;
die beperkingen opnam om de markt te kunnen&#13;
reguleren en daarmee licentienemers in&#13;
hun productie en afzet te beperken. Die doelstelling&#13;
leverde volgens de rechter niet een&#13;
voldoende rechtvaardiging om inbreuk te&#13;
maken op het beginsel van het vrij verkeer. In&#13;
mededingingsrechtelijk jargon heet dit dat het&#13;
reguleren van productie en afzet geen deel uitmaken&#13;
van het ‘specifieke voorwerp’ van het&#13;
kwekersrecht. Eenvoudiger gezegd: daarvoor&#13;
is het kwekersrecht niet bedoeld.&#13;
De voorzieningenrechter heeft de stellingen&#13;
van Dekker terecht als niet geloofwaardig beoordeeld.&#13;
In een Interview na het vonnis heeft&#13;
Dekker vrij onomwonden erkend dat het&#13;
beperken van de afzet nodig was voor het ‘stabiel’&#13;
houden van de prijs en het voorkomen&#13;
van golfbewegingen op de markt (Oogst tuinbouw&#13;
9 januari 2004, p. 26 e.v.).&#13;
Ondertussen zijn de tamelijk ingewikkelde&#13;
overwegingen op dit punt (3.9 en 3.11) niet&#13;
allemaal even goed te volgen. Dat Dekker ook&#13;
de mogelijkheid heeft vermeerderingslicenties&#13;
te verlenen zonder de mogelijkheid tot verdere&#13;
verhandeling van teeltmateriaal is natuurlijk&#13;
een waarheid als een koe, maar lijkt mij in dit&#13;
verband niet erg relevant. Ook de verwijzingen&#13;
naar de arresten Nungesser en Erauw/ La&#13;
Hesbignonne, die betrekking hadden op andere&#13;
gevallen, hadden hier best kunnen worden&#13;
gemist. Waar het om gaat is dat een beperking&#13;
van de afzet naar hoeveelheid volgens Verordening&#13;
240/96 niet is toegestaan (art. 3 lid 5).&#13;
Het licentiesysteem van Dekker leidde derhalve&#13;
tot een ongeoorloofde beperking van de mededinging,&#13;
zodat de opgelegde beperkingen nietig&#13;
waren. De rechter verbindt daaraan de consequentie&#13;
dat Dekker de licentieovereenkomst&#13;
niet mocht beëindigen vanwege de overtreding&#13;
van nietige beperkingen. Daaraan deed niet af&#13;
dat de licentieovereenkomsten tussen Dekker&#13;
en Sunfield steeds maar voor een periode van&#13;
een jaar werden aangegaan. De rechter stelde&#13;
de contractuele relatie gelijk aan een duurovereenkomst&#13;
voor onbepaalde tijd.&#13;
Dit onderdeel van het vonnis is nog opmerkeagrarisch&#13;
lijker dan de mededingingsrechtelijke overwegingen.&#13;
Een dergelijk geval van conversie van&#13;
een overeenkomst voor bepaalde tijd (in een&#13;
overeenkomst voor onbepaalde tijd) heb ik in&#13;
tot nu toe gepubliceerde rechtspraak niet kunnen&#13;
vinden (althans buiten de sfeer van arbeids-,&#13;
huur- en pachtovereenkomsten). Dat de rechter&#13;
hierin zo ver is gegaan heeft Dekker natuurlijk&#13;
deels aan zichzelf te wijten: gelet op haar contractuele&#13;
opzeggingsbevoegdheid bestond er&#13;
voor haar in het geheel geen noodzaak de&#13;
opzegging zo uitvoerig te motiveren als zij&#13;
heeft gedaan. Een interessante vraag is wellicht&#13;
wat de beslissing zou zijn geweest als Dekker&#13;
zich had onthouden van een mededingingsrechtelijk&#13;
debat en had volstaan met een verwijzing&#13;
naar de clausule omtrent de jaarlijkse&#13;
opzeggingsmogelijkheid. Overigens had de&#13;
voorzieningenrechter ook langs een andere en&#13;
wellicht betere weg tot hetzelfde resultaat kunnen&#13;
komen: de verboden mededingingsbeperkende&#13;
bepalingen kunnen tot gevolg hebben&#13;
dat de gehele overeenkomst van rechtswege&#13;
nietig is. In dat geval vervalt ook het beding&#13;
dat de overeenkomst tegen het einde van de&#13;
bepaalde tijd kan worden opgezegd en moet de&#13;
rechter de rechtsverhouding van partijen&#13;
beoordelen en invullen zonder het bestaan van&#13;
de litigieuze overeenkomst. Daarbij is o.a. van&#13;
belang dat Dekker Sunfield gedurende vele&#13;
jaren had toegestaan haar rassen te vermeerderen&#13;
en ontstaat de noodzaak te bepalen wat&#13;
zonder het bestaan van een bepaling over&#13;
opzegging een redelijke opzegtermijn zou zijn.&#13;
Als die route wordt gevolgd, is ook de verwijzing&#13;
naar HR 1991, 742 meer op zijn plaats.&#13;
De uitvoering van het vonnis heeft overigens&#13;
nog geleid tot allerlei schermutselingen tussen&#13;
partijen, waaronder een executiegeschil (vonnis&#13;
3 december 2003, gepubliceerd op www.sunfield.&#13;
nl) en een herstelbeschikking van 16 december&#13;
2003. Daarin is gepreciseerd dat de&#13;
bevolen naleving van het vonnis inhoudt dat&#13;
Dekker aan Sunfield in ieder geval de levering&#13;
van bepaalde minimum aantallen moet&#13;
toestaan en dat een opzegtermijn van een jaar&#13;
als redelijk wordt beschouwd.&#13;
5. In de sierteeltsector werd deze rechtszaak&#13;
met veel belangstelling gevolgd. Het is niet de&#13;
enige licentieverhouding waarin de licentiegever&#13;
verdergaande beperkingen probeert op&#13;
te leggen dan mededingingsrechtelijk geoorloofd.&#13;
Het valt toe te juichen dat de rechter&#13;
niet heeft afgedaan met de vaak voorkomende&#13;
overweging dat voor een beslissing nader&#13;
onderzoek nodig is waarvoor in het kader van&#13;
een kort geding geen plaats is en dat hij bereid&#13;
is geweest in kort geding een bevel tot nakoming&#13;
te geven. Zo wordt voorkómen dat partijen&#13;
jarenlang procedures voeren terwijl het&#13;
kalf al lang verdronken is. Dit geldt te meer&#13;
vanwege de nog steeds (te) zeer beperkte&#13;
taakopvatting van de NMa als het gaat om&#13;
toepassing van de mogelijkheid tot het geven&#13;
van een voorlopige last onder dwangsom op&#13;
de voet van art. 83 Mw. Volgens de vaste&#13;
beslissingspraktijk van de NMa wordt een last&#13;
onder dwangsom uitsluitend opgelegd indien&#13;
sprake is van een ernstige bedreiging voor het&#13;
voortbestaan van het bedrijf van degene die&#13;
klaagt over een overtreding van de Mw (zie in&#13;
dit verband M.J.J.M. Essers in M&amp;M 1998/4,&#13;
p. 129 e.v. en de beschikkingen waarnaar hij&#13;
verwijst in noot 4 (ref. 3)). Het tot nu toe&#13;
gehanteerde criterium is naar mijn idee veel te&#13;
strikt. Uiteraard moet het bij het opleggen van&#13;
een voorlopige last gaan om gevallen waarin&#13;
evident sprake is van strijd met het mededingingsrecht&#13;
en waarin er een spoedeisend belang&#13;
bestaat om onverwijld een einde te maken aan&#13;
deze situatie. Dergelijke gevallen zijn echter&#13;
ook denkbaar buiten situaties waarin een&#13;
onderneming wordt bedreigd in haar voortbestaan.&#13;
De MvT bij de Mw noemt de bedreiging&#13;
voor het voortbestaan van een onderneming&#13;
slechts bij wijze van voorbeeld. Mede&#13;
gelet op de tekst van de wet (“gelet op de belangen&#13;
van (...) getroffen ondernemingen of het&#13;
belang van instandhouding van een daadwerkelijke&#13;
mededinging”), dwingen wet en wetsgeschiedenis&#13;
niet tot het hanteren van zo strikte&#13;
eisen als de D-G NMa tot nu toe heeft gedaan.&#13;
Het valt toe te juichen dat de civiele rechter in&#13;
dit geval bereid was in deze leemte te voorzien.&#13;
6. Interessant is tenslotte nog de vraag of de&#13;
rechter onder de recente nieuwe groepsvrijstelling&#13;
voor overeenkomsten inzake technologieoverdracht&#13;
(Verordening EG nr. 772/2004 van&#13;
27 april 2004, in werking getreden op 1 mei&#13;
2004, PbEG 2004 L123/15) zou zijn gekomen&#13;
tot een andere beoordeling van de relevante&#13;
mededingingsbeperkende bedingen.&#13;
De nieuwe groepsvrijstelling biedt op bepaalde&#13;
punten aanmerkelijk ruimere mogelijkheden&#13;
voor mededingingsbeperkende afspraken. Zo&#13;
worden bedingen die tot doel hebben de productie&#13;
te beperken alleen dan tot niet vrijgestelde&#13;
‘hardcore’-beperking bestempeld als&#13;
deze zijn opgenomen in wederkerige licentieovereenkomsten&#13;
(te verstaan als overeenkomsten&#13;
waarbij twee partijen elkaar over en weer&#13;
toestemming geven tot het gebruik van bepaalde&#13;
technologie (waaronder volgens art. 1,&#13;
eerste lid onder h, begrepen gebruik van kwekersrechtelijk&#13;
beschermd materiaal)) (Vo 772/&#13;
2004 art. 4 eerste lid, onder (b)). De reden&#13;
voor de gunstigere behandeling van nietwederkerige&#13;
overeenkomsten is dat de commissie&#13;
verwacht dat productiebeperkingen in&#13;
dergelijke overeenkomsten niet behoeven te&#13;
leiden tot een beperking van de mededinging&#13;
en zelfs concurrentiebevorderende effecten kunnen&#13;
hebben (zie hierover de Richtsnoeren voor&#13;
de toepassing van art. 81 van het EG-Verdrag&#13;
op overeenkomsten inzake technologieoverdracht&#13;
2004/C 101/02 van 27 april 2004. Dit is&#13;
een bekendmaking van de Commissie die kan&#13;
worden gezien als een handleiding bij de toepassing&#13;
van de nieuwe verordening. Zie in het&#13;
bijzonder de paragrafen 82 en 83, alsmede&#13;
175-178). Het is echter de vraag of Dekker in&#13;
hoger beroep baat zal kunnen hebben bij de&#13;
ruimere mogelijkheden van de nieuwe verordening,&#13;
aangezien zij vermoedelijk niet onder&#13;
de gestelde marktaandeeldrempels blijft (Vo&#13;
772/2004 art. 3). In dat geval is de vrijstelling&#13;
van het verbod van art. 81 niet van toepassing.&#13;
T.F.W. Overdijk</content><legacyfootnotes/><footnotes><footnote/></footnotes><auteurs/><published>2004-07-01 00:00:00</published><modified>2004-07-01 00:00:00</modified><editiondate>2004-07-01</editiondate><htmlpath>https://denhollander.info/artikel/3736</htmlpath></article>
</articles></edition>