<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1992</searchword><id>6162</id><udhid>UDH:TvAR/6162</udhid><titel>Formaliteiten in subsidieregelingen LNV</titel><searchwords><searchword>TvAR 3/1992</searchword><searchword>UDH:TvAR/6162</searchword></searchwords><attachments><attachment><name>1992_nr 3_Artikel_Oudshoorn.pdf</name><extention>pdf</extention><url>https://denhollander.info/download/5956/ci</url></attachment></attachments><inleiding>INLEIDING&#13;
In Nederland kennen we tal van subsidieregelingen. Zo ook op het werkterrein van het&#13;
ministerie van Landbouw, Natuurbeheer en Visserij (LNV). In die regelingen wordt in het&#13;
algemeen niet alleen bepaald voor welke activiteit subsidie kan worden verleend, maar&#13;
ook welke formaliteiten daartoe in acht moeten worden genomen. De tot nu toe meest gebruikelijke&#13;
aanvraagprocedure houdt in dat allereerst wordt aangegeven waarvoor men&#13;
subsidie wil krijgen. Eerst na ontvangst of goedkeuring van die aanvraag mag men de&#13;
subsidiabele activiteit uitvoeren. Bij de uitvoering, die binnen een bepaalde periode moet&#13;
geschieden, dient hetgeen men bij de aanvraag als uit te voeren activiteit heeft vermeld,&#13;
zonder veranderingen uitgevoerd te worden. Na afloop meldt betrokkene dat hij gereed is&#13;
en kan eventuele controle en uitbetaling van de subsidie plaatsvinden. Ten behoeve van&#13;
een ordelijke uitvoering van een subsidieregeling blijken er dus nogal wat formaliteiten te&#13;
moeten worden nageleefd. Gelet hierop is het niet onbegrijpelijk dat veel administratieve&#13;
geschillen voortvloeien uit het niet naleven van de voorgeschreven procedure. Dat dit&#13;
laatste tot enige sanctie dient te leiden lijkt, met name gelet op het belang dat de procedure&#13;
daadwerkelijk wordt nageleefd, niet voor discussie vatbaar. Deze sanctie houdt&#13;
meestal verval van het recht op subsidie in. In dit artikel wordt aan de hand van de ervaringen&#13;
bij een aantal subsidieregelingen van het ministerie van LNV, waaronder de Stichting&#13;
Ontwikkelings- en Saneringsfonds voor de Landbouw gemakshalve wordt begrepen,&#13;
een schets gegeven van vaak voorkomende proceduregebreken. Daarbij wordt ruim aandacht&#13;
besteed aan de daardoor uitgelokte -veelal niet gepubliceerde- jurisprudentie van de&#13;
Afdeling rechtspraak van de Raad van State (ARRS). Deze jurisprudentie heeft betrekking&#13;
op pseudo-wettelijke subsidieregelingen waaraan, zoals bekend, een inherente afwijkingsbevoegdheid&#13;
is verbonden. Bij de ARRS staat derhalve vrijwel steeds de vraag&#13;
centraal of verweerder in redelijkheid heeft kunnen weigeren ten gunste van appellant&#13;
van de pseudo-wettelijke regeling af te wijken.</inleiding><content>EEN NIET TE VROEG BEGIN IS HET HALVE WERK&#13;
In vele regelingen van LNV komt de bepaling voor dat geen subsidie wordt verleend indien&#13;
met de subsidiabele activiteit op een te vroeg tijdstip wordt begonnen. Het doel van&#13;
de bepaling is meerledig. Allereerst wordt het stimuleringskarakter van de regeling ermee&#13;
gediend; de overheid beoogt niet om subsidie te verstrekken aan activiteiten die zonder&#13;
die subsidie al zijn verricht en kennelijk niet afhankelijk zijn van ondersteuning door de overheid. Voorts dient de bepaling om de mogelijkheid open te houden de situatie zoals&#13;
die is vóór het uitvoeren van de activiteit, in ogenschouw te nemen. Zo kan het in het kader&#13;
van een subsidieregeling voor de uitbreiding van mestopslag van belang zijn om de&#13;
afmetingen van de bestaande mestopslag te controleren voordat die vervangen wordt door&#13;
de te subsidiëren nieuwe opslag. Verder bevordert de bepaling een ordelijke afhandeling&#13;
van de aanvragen, hetgeen met name vanuit budgettair oogpunt van belang is. De bepaling&#13;
komt in verschillende vormen voor; nu eens dient een bevestiging van de ontvangst&#13;
van de aanvraag te worden afgewacht, dan weer de beslissing op de aanvraag. Deze laatste&#13;
vorm heeft als voordeel dat de subsidieverstrekker door middel van het stellen van&#13;
voorwaarden aan de subsidietoekenning invloed kan uitoefenen op de activiteit. Zo kan&#13;
bij het verstrekken van bossubsidies bijvoorbeeld als voorwaarde worden gesteld dat een&#13;
andere boomsoort wordt geplant.&#13;
Wie de bepaling heeft overtreden, hoeft bij de ARRS niet op veel mededogen te rekenen.&#13;
In een uitspraak van 1984 noemt de ARRS het stimuleringskarakter van de regeling&#13;
en de noodzaak om budgetoverschrijding tegen te gaan als rechtvaardiging voor het onverkort&#13;
vasthouden aan de bepaling.1 In een aantal recentere uitspraken overweegt de&#13;
ARRS steeds dat "bepalingen aangaande het tijdstip waarop eerst met activiteiten ten behoeve&#13;
waarvan subsidie is aangevraagd kan worden begonnen, in verschillende vormen&#13;
in tal van subsidieregelingen zijn opgenomen ter verzekering van de stimulerende werking&#13;
van de regeling, ter vergroting van de mogelijkheden tot controle en tot beïnvloeding&#13;
van de uitvoering en ter wille van een ordelijke afwikkeling van de aanvragen'.&#13;
Gelet op deze motieven is de ARRS van oordeel dat 'noch de opneming van die bepaling&#13;
in het Besluit, noch een strak beleid bij de handhaving van de bepaling als kennelijk onredelijk&#13;
kan worden aangemerkt'. 2&#13;
In haar overwegingen betrekt de ARRS nogal eens dat betrokkene op de hoogte was of&#13;
had kunnen zijn van de onderhavige bepaling.3 Vermeldenswaard is verder de zaak waarin&#13;
betrokkene zich er op beriep dat hij voor de invulling van de aanvraag een&#13;
bedrijfsvoorlichter van het ministerie had ingeschakeld die hem niet tijdig zou hebben gewaarschuwd.&#13;
Met dit argument maakt de ARRS echter korte metten. Wat er van de handelwijze&#13;
van de bedrijfsvoorlichter ook zij, dit ontnam appellant niet de&#13;
verantwoordelijkheid zelf zorg te dragen voor een tijdige indiening van de aanvraag, aldus&#13;
de ARRS.4&#13;
Tenslotte zij nog vermeld dat de ARRS recent heeft beslist dat de ontvangstbevestiging&#13;
betrekking dient te hebben op een compleet ingediende aanvraag.5 Het ging in deze zaak&#13;
om een tweetal aanvragen op grond van de Bijdrageregeling gezamenlijke mestopslag.6&#13;
De eerste aanvraag van 30 mei ging niet vergezeld van alle voorgeschreven bijlagen en&#13;
werd om die reden met een begeleidend schrijven van de provinciale dienst van het ministerie&#13;
van 31 mei aan aanvrager geretourneerd. Ruim drie weken later, 22 juni, werd opnieuw&#13;
een -ditmaal complete- aanvraag ingediend. Betrokkene bleek echter al vóór de&#13;
bevestiging van de ontvangst van deze tweede aanvraag te zijn begonnen met het storten&#13;
van het beton voor de fundering van de silo's, zodat hem subsidie werd geweigerd. Hij voerde daartegen aan dat het begeleidend schrijven van 31 mei gezien moest worden als&#13;
de ontvangstbevestiging van zijn aanvraag zodat hij niet te vroeg begonnen was. Dit argument&#13;
had hij overigens wel erg laat bedacht; pas ter zitting van de ARRS kwam hij ermee&#13;
op de proppen. Wellicht maakte de ARRS mede om die reden korte metten met zijn&#13;
vondst: "Verweerder heeft naar het oordeel van de Afdeling terecht naar voren gebracht&#13;
dat op basis van een onvolledige aanvraag niet kan worden beslist over een bijdrage, zodat&#13;
een dergelijke aanvraag niet als relevant kan worden beschouwd". De ontvangstbevestiging&#13;
van een incomplete aanvraag geeft dus geen groen licht om met de&#13;
werkzaamheden aan te vangen.&#13;
WIE NIET MELDT KRIJGT GEEN GELD&#13;
Een enkele subsidieregeling gaat zover dat niet alleen voorzien is in voorafgaande goedkeuring&#13;
van het uit te voeren plan, maar ook dat alle daarin opgenomen maatregelen vóór&#13;
de uitvoering afzonderlijk dienen te worden aangemeld. Een voorbeeld hiervan is de&#13;
Beschikking energiebesparende maatregelen in de glastuinbouw.7 Indien niet voldaan&#13;
wordt aan de voorgeschreven wijze van aanmelden, kan aan de regeling geen aanspraak&#13;
op toekenning van een bijdrage ontleend worden. Ook hier gaat het dan weer om de vraag&#13;
of verweerder terecht heeft geweigerd ten gunste van betrokkene van de regeling af te&#13;
wijken.&#13;
De ARRS lijkt daarbij veel waarde te hechten aan het feit dat voor de regeling slechts&#13;
een bepaald bedrag was uitgetrokken. Zo overweegt de ARRS onder meer dat verweerder&#13;
in verband met de bewaking van het budget groot belang heeft bij een tijdige en ordelijke&#13;
afwikkeling van de aanvragen en bij (tijdige) aanmelding van de investeringen.8 Voorts&#13;
acht de ARRS het aanvaardbaar dat verweerder onder meer uit oogpunt van&#13;
budgetbewaking aan de in de regeling neergelegde procedure strikt de hand wenst te houden.&#13;
9&#13;
Er blijkt niet snel sprake te zijn van omstandigheden op grond waarvan volgens de&#13;
ARRS ten gunste van appellant van de regeling had moeten worden afgeweken. Het zal&#13;
geen verbazing wekken dat de enkele omstandigheid dat de energiebesparende maatregelen&#13;
gerealiseerd zijn, daartoe volgens de ARRS niet voldoende is. 10 Moeilijkheden bij het&#13;
regelen van de financiering komen in beginsel voor risico van de aanvrager van subsidie.&#13;
11 Hetzelfde geldt voor het vergeten van de aanmelding tengevolge van drukke werkzaamheden.&#13;
Daarbij nam de ARRS in enkele uitspraken nog in aanmerking dat&#13;
betrokkenen uitdrukkelijk gewezen zijn op de termijn van aanmelding.12 Het is overigens&#13;
zeer de vraag of deze uitspraken anders geluid zouden hebben indien dit laatste niet zou&#13;
hebben plaatsgevonden. De ARRS acht namelijk ook een eigen verantwoordelijkheid van&#13;
de aanvrager aanwezig om zich op de hoogte te stellen van de voorwaarden van de regeling.&#13;
Hiervan getuigt de volgende overweging in een uitspraak betreffende hetzelfde probleem: 'De tekst van de Beschikking en de toelichting daarop zijn duidelijk over de verplichting&#13;
voor de aanvrager van een bijdrage om voor elke fase van het te realiseren energiebesparingsplan&#13;
de voor die fase voorgenomen investering aan te melden. In verband&#13;
met de overname van het bedrijf op 1 juli 1983 door appellant lag het op zijn weg zich te&#13;
laten voorlichten omtrent de voorwaarden voor het verkrijgen van een bijdrage als waartoe&#13;
de Beschikking de mogelijkheid opent'. 13&#13;
De eigen verantwoordelijkheid van een aanvrager kwam ook aan de orde in een zaak&#13;
waarin in beroep werd aangevoerd dat de districtsbureauhouder een verkeerd formulier&#13;
had verstrekt waardoor een investering niet was aangemeld. De ARRS wees het beroep af&#13;
en nam daarbij in aanmerking 'dat, zo de districtsbureauhouder er inderdaad niet van op&#13;
de hoogte was dat voor de in geding zijnde investering een EB-3 formulier moest worden&#13;
ingediend, hetgeen door verweerder wordt betwist, moet worden bedacht dat artikel 7,&#13;
eerste lid, van de Beschikking de verplichting om zorg te dragen voor de daarin genoemde&#13;
aanmelding uitdrukkelijk legt bij de aanvrager'. 14 Hiervoor werd al geconstateerd dat&#13;
ook het tijdig indienen van een aanvraag behoort tot de verantwoordelijkheid van de aanvrager.&#13;
In een zaak waarin het aanmeldformulier op verzoek van aanvrager door een medewerker&#13;
van het districtskantoor van verweerder was ingevuld, ontsnapte verweerder ternauwernood&#13;
aan een vernietiging van zijn beslissing op het bezwaarschrift. Appellant&#13;
voerde aan dat hij het -volgens hem onvolledig ingevulde- aanmeldformulier had ondertekend&#13;
in het vertrouwen dat de desbetreffende ambtenaar het overeenkomstig zijn aanwijzingen&#13;
had ingevuld. Het invullen vond plaats in een drukke en rommelige sfeer op het&#13;
districtskantoor. Deze in het bezwaarschrift geschetste gang van zaken had de minister&#13;
aanleiding behoren te geven om dienaangaande zo nauwkeurig mogelijke inlichtingen in&#13;
te winnen bij het districtskantoor, oordeelde de ARRS. Daardoor had mogelijk aan het&#13;
licht kunnen komen of appellant er wel een doorslaggevend verwijt van viel te maken dat&#13;
hij het aanmeldformulier had ondertekend zonder zich ervan te vergewissen of dit formulier&#13;
op zijn aanwijzingen juist was ingevuld. De ARRS stelde echter tevens vast dat appellant&#13;
een kopie van het formulier was verstrekt. Daardoor was hij in de gelegenheid&#13;
geweest het na terugkeer in alle rust op eventuele onjuistheden of onvolledigheden na te&#13;
lezen en zo nodig vervolgens een herziening te verlangen. Van appellant kon volgens de&#13;
ARRS redelijkerwijs worden verwacht dat hij deze gelegenheid zou hebben benut. Nu hij&#13;
dat niet had gedaan werd het beroep toch verworpen15.&#13;
NIET AFWIJKEN VAN HET (GOEDGEKEURDE) PLAN&#13;
Zoals gezegd is het vaak een onderdeel van de aanvraagprocedure dat de aanvrager van&#13;
subsidie vooraf een plan voor het uitvoeren van een subsidiabele activiteit indient. Na&#13;
goedkeuring van dit concrete plan wordt op basis daarvan subsidie toegekend. Uitbetaling&#13;
van het subsidiebedrag geschiedt eerst nadat dit specifieke plan daadwerkelijk is uitgevoerd.&#13;
De bepaling dat de uitvoering van de activiteit conform het (goedgekeurde) plan&#13;
dient te geschieden kan in de regeling zelf of in de beschikking waarbij de subsidie wordt toegekend, zijn opgenomen. In dit laatste geval is in de regeling bepaald dat aan de toekenning&#13;
van de bijdrage voorwaarden kunnen worden verbonden.&#13;
Problemen ontstaan indien achteraf blijkt dat van het goedgekeurde plan is afgeweken.&#13;
In de regel wordt dan de subsidietoekenning ingetrokken, óók indien het gewijzigde plan&#13;
op zichzelf genomen subsidiabel geweest zou zijn. Er is immers niet voldaan aan één van&#13;
de voorwaarden voor het verkrijgen van een bijdrage. In een geval waarin de regeling zelf&#13;
voorzag in de mogelijkheid dat op schriftelijk verzoek toestemming werd verleend om&#13;
van het goedgekeurde plan af te wijken, werd betrokkene door de ARRS verweten dat hij&#13;
niet een dergelijk verzoek had ingediend. Daarbij werd tevens van gewicht geacht dat betrokkene&#13;
over de eigener beweging in het plan aangebrachte wijzigingen evenmin contact&#13;
had opgenomen dan wel overleg gevoerd met de subsidieverstrekker. 16&#13;
Ook in andere uitspraken blijkt dit laatste element in wisselende bewoordingen terug te&#13;
komen. In een zaak waarin betrokkene aanvoerde dat het wenselijk was gebleken om&#13;
minder bos aan te planten dan vooraf was opgegeven, merkte de ARRS op dat 'niet gebleken&#13;
is dat appellante niet in de gelegenheid was in een vroegtijdig stadium over deze&#13;
kwestie contact op te nemen met verweerder'. 17 In een andere zaak had betrokkene nagelaten&#13;
plantplaatsen te maken, hetgeen onderdeel was van het goedgekeurde beplantingsplan.&#13;
Na de overweging dat appellant zijn stelling dat het betrokken terrein zich niet voor&#13;
het maken van plantplaatsen leent, niet aannemelijk heeft gemaakt, voegt de ARRS nog&#13;
toe: 'Overigens heeft appellant verweerder hiervan ook niet eerder op de hoogte gesteld,&#13;
bijvoorbeeld nadat de desbetreffende voorwaarde bij besluit van 12 maart 1987 was gesteld'.&#13;
18&#13;
Kennelijk acht de ARRS het een vereiste om - ondanks de afwijking van het plan -&#13;
toch voor subsidie in aanmerking te kunnen komen, dat over de afwijking tijdig contact is&#13;
opgenomen met de subsidiegever. Dit strookt met de voorgeschreven voorafgaande goedkeuring&#13;
van het plan. Het melden van afwijkingen is ook vanuit budgettair oogpunt van&#13;
belang. Het gewijzigde plan zal immers veelal met een ander subsidiebedrag corresponderen&#13;
dan het oorspronkelijke plan. Indien een afwijking gemeld is, is voorts duidelijk dat&#13;
niet beoogd is om te frauderen in die zin dat aanspraak wordt gemaakt op het gehele toegezegde&#13;
subsidiebedrag, terwijl slechts een deel van de goedgekeurde werkzaamheden is&#13;
uitgevoerd.&#13;
De ARRS heeft zich voor zover mij bekend tot nu toe niet specifiek uitgelaten over het&#13;
tijdstip waarop de melding van de afwijking uiterlijk moet hebben plaatsgevonden. In het&#13;
kader van sommige regelingen wordt door LNV het beleid gevoerd dat eventuele afwijkingen&#13;
uiterlijk ten tijde van de gereedmelding van het werk moeten worden gemeld. In&#13;
tenminste één uitspraak lijkt dit beleid de instemming van de ARRS te hebben. 19&#13;
OPLEVEREN: TE VROEG IS NIET GOED, TE LAAT EVENMIN&#13;
Zodra de te subsidiëren activiteiten zijn uitgevoerd, dient daarvan veelal aan het ministerie&#13;
door middel van een modelformulier mededeling te worden gedaan. Bovendien dient de uitvoering en de gereedmelding vrijwel steeds -onder meer uit budgettaire overwegingen-&#13;
binnen een bepaalde termijn te geschieden. De praktijk wijst uit dat een aanspraak&#13;
op subsidie nogal eens verloren gaat tengevolge van verzuimen bij de (tijdige) oplevering,&#13;
zoals het niet binnen de daarvoor gestelde termijn uitvoeren van de investeringen en&#13;
indienen van de opleveringsverklaring. Blijkens de jurisprudentie wordt het betrokkene in&#13;
dit soort gevallen aangerekend indien hij niet tijdig contact opneemt met de autoriteiten&#13;
over een latere uitvoering van de investeringen of niet verzoekt om uitstel voor het inzenden&#13;
van de opleveringsverklaring.20 Verder blijken financiële omstandigheden waardoor&#13;
de investering uitgesteld moest worden, geen reden om in afwijking van de regeling toch&#13;
een bijdrage toe te kennen.21&#13;
Ook komt het voor dat betrokkene de opleveringsverklaring indient terwijl de activiteit&#13;
in werkelijkheid nog niet (geheel) is uitgevoerd. Veelal geschiedt dit indien de termijn&#13;
waarbinnen het werk moet worden uitgevoerd, dreigt te worden overschreden. Deze termijnoverschrijding&#13;
leidt zoals gezegd tot het verlies van de subsidie, hetgeen men dan&#13;
tracht te ontlopen door de opleveringsverklaring toch maar binnen de termijn in te dienen&#13;
ofschoon het werk nog niet is uitgevoerd.&#13;
In een geval waarin betrokkenen zich beriepen op overmacht doordat de benodigde&#13;
materialen niet tijdig konden worden geleverd, overwoog de ARRS dat het op de weg van&#13;
appellanten had gelegen om zich tot verweerder te wenden en met deze overleg te plegen&#13;
over de mogelijkheid de investering na de gestelde datum op te leveren. Nu appellanten&#13;
zonder meer zijn overgegaan tot indiening van het opleveringsformulier terwijl de investering&#13;
nog niet geheel was uitgevoerd, dienen de gevolgen daarvan voor rekening van appellanten&#13;
te komen, aldus de ARRS, die daar nog aan toevoegde: 'Het is voorts niet&#13;
onredelijk dat de gevolgen van de door appellanten gemaakte keuze van een leverancier&#13;
van de in het kader van de voorgenomen investering benodigde materialen, in dit geval&#13;
voor hun rekening komen'.22 Ook het faillissement van beide kassenbouwbedrijven,&#13;
waaraan een betrokkene opdracht had gegeven de investeringen uit te voeren, werd niet&#13;
gezien als een bijzondere omstandigheid op grond waarvan verweerder ten gunste van betrokkene&#13;
van de regeling had moeten afwijken.23&#13;
De ARRS beziet tevens in hoeverre betrokkene zelf (mede)schuldig is aan de termijnoverschrijding.&#13;
In één geval leidde dat tot de opmerking 'dat appellanten ruim vier maanden&#13;
hebben laten verlopen tussen het tijdstip waarop de toestemming tot het uitvoeren&#13;
van de aangemelde investering werd verleend en het tijdstip waarop zij de opdracht tot&#13;
het leveren en monteren van het substraatsysteem hebben gegeven'.24 In een zaak waarin&#13;
betrokkene zich beriep op de slechte weersomstandigheden voor het aanbrengen van beplantingen,&#13;
overweegt de ARRS dat appellante door met het planten te wachten tot aan&#13;
het einde van de haar daarvoor gestelde termijn 'welbewust het risico heeft genomen dat&#13;
door bijvoorbeeld ongunstige weersomstandigheden deze termijn zou worden overschreden'.&#13;
25&#13;
Indien op de opleveringsverklaring de kosten van de investeringen moeten worden vermeld,&#13;
is het zaak daarbij volledig te zijn. Het later alsnog toevoegen van kosten wordt in de regel niet toegestaan. Het belang van een goede budgetbeheersing speelt daarbij een&#13;
grote rol. In één zaak accepteerde de ARRS de weigering van verweerder om later opgevoerde&#13;
kosten alsnog in aanmerking te nemen, waarbij zij overwoog dat appellant bekend&#13;
kon zijn met het belang van een volledige opgave van de investeringskosten op de opleveringsverklaring&#13;
en bij zijn opgave geen enkel voorbehoud had gemaakt.26 Degene&#13;
die in beroep aanvoerde dat hij ten tijde van het indienen van de opleveringsverklaring&#13;
niet over alle relevante gegevens beschikte, werd bovendien tegengeworpen dat hij&#13;
daarover geen contact had opgenomen met verweerder.27&#13;
CONCLUSIE EN SAMENVATTING&#13;
Subsidieverstrekking is een belangrijk instrument om verschillende onderdelen van het&#13;
LNV-beleid te verwezenlijken. Op goede gronden bevat de - veelal pseudo - wettelijke -&#13;
normering van deze subsidieverstrekking nogal wat termijnvereisten en vormvoorschriften.&#13;
Het afwijken van deze procedureregels leidt er in de regel toe dat men niet in aanmerking&#13;
komt voor subsidie. Ook in beroep bij de ARRS komt men in dit soort gevallen vrijwel&#13;
steeds van een koude kermis thuis. Relevant blijkt te zijn welke motieven de&#13;
subsidieverstrekker hebben geleid tot het opnemen van de overtreden voorwaarde en welke&#13;
belangen gediend worden met het (strikt) handhaven ervan. De aanvrager wordt zelf&#13;
verantwoordelijk geacht voor het tijdig vervullen van de formaliteiten en het tijdig uitvoeren&#13;
van de subsidiabele activiteit. Een beroep op het in gebreke blijven van derden,&#13;
waaronder medewerkers van de subsidieverstrekker, ketst daarop af. Ook een beroep op&#13;
financiële moeilijkheden, drukke werkzaamheden, etcetera wordt niet gehonoreerd. Van&#13;
de aanvrager wordt verwacht dat hij bij gerezen problemen ten minste tijdig contact opneemt&#13;
met de subsidieverstrekker.</content><legacyfootnotes>1 ARRS 19 april 1984, nr. R01.83.0029.&#13;
2 Zie bijv. ARRS 8 november 1989, nr. R01.87.3844 en ARRS 2 december 1991, nr. R01.90.3744.&#13;
3 Zie bijv. ARRS 25 november 1991, nr. R01.90.6618.&#13;
4 ARRS 18 oktober 1991, nr. R01.89.6973.&#13;
5 ARRS 2 december 1991, nr. R01.90.4611 (in dit tijdschrift opgenomen op blz. 209).&#13;
6 Stcrt. 1987, 245.&#13;
7 Stcrt. 1981, 136.&#13;
8 Zie bijv. ARRS 22 juni 1989, nr. R01.87.1717 en ARRS 20 december 1988, nr. R01.86.2874.&#13;
9 ARRS 30 november 1990, nr. R01.88.1665.&#13;
10 ARRS 17 april 1989, nr. RO1.87.1371.&#13;
11 ARRS 24 mei 1989, nr. RO1.987.3304.&#13;
12 ARRS 31 maart 1989, nr. R01.87.0297 en ARRS 18 januari 1989, nr. R01.87.0298. Zie ook ARRS 24 mei&#13;
1989 nr. ROL87.2538 en R01.87.1944.&#13;
13 ARRS 23 november 1988, no. R01.86.3033.&#13;
14 ARRS 30 september 1985, no. R01.84.0971.&#13;
15 ARRS 19 mei 1989, no. R01.87.2127 (in dit tijdschrift opgenomen op blz. 206).&#13;
16 ARRS 28 juni 1990, nr. R01.88.2116 (in dit tijdschrift opgenomen op blz. 207).&#13;
17 ARRS 11 oktober 1991, nr. R01.89.6767.&#13;
18 ARRS 23 september 1991, nr. R01.89.3522.&#13;
19 ARRS 11 oktober 1991, nr. R01.89.6767.&#13;
20 Zie bijv. ARRS 11 augustus 1989, nr. R01.87.1716.&#13;
21 Zie bijv. ARRS 16 juni 1988, nr. R01.86.2935.&#13;
22 ARRS 19 mei 1989, nr. R01.87.2325. Zie ook ARRS 31 maart 1989, nr. R01.87.1082.&#13;
23 ARRS 19 mei 1989, nr.R01.87.1912.&#13;
24 ARRS 19 mei 1989, nr. R01.87.2325.&#13;
25 ARRS 28 juni 1990, nr. R01.88.2116 (in dit tijdschrift opgenomen op blz. 207).&#13;
26 ARRS 31 maart 1988, nr. R01.86.0979.&#13;
27 ARRS 11 oktober 1989, nr. R01.87.2501.</legacyfootnotes><footnotes><footnote/></footnotes><auteurs>Mr. J.C.M. Oudshoorn</auteurs><published>1992-03-01 00:00:00</published><modified>1989-10-31 00:00:00</modified><editiondate>1992-03-01</editiondate><htmlpath>https://denhollander.info/artikel/6162</htmlpath></article>
</articles></edition>