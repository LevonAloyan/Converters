<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2005</searchword><id>4302</id><udhid>UDH:TvAR/4302</udhid><titel>Overzicht pachtjurisprudentie 2004</titel><searchwords><searchword>TvAR 9/2005</searchword><searchword>UDH:TvAR/4302</searchword></searchwords><attachments><attachment><name>2005_nr 9_Artikel_Kok.pdf</name><extention>pdf</extention><url>https://denhollander.info/download/4260/ci</url></attachment></attachments><inleiding>Net als in de eerdere jurisprudentieoverzichten is er in dit overzicht naar gestreefd&#13;
om ten aanzien van bepaalde wetsartikelen c.q. een bepaald deelgebied aan te geven&#13;
tot welke slotsom de desbetreffende uitspraken hebben geleid. Het gaat daarbij zowel&#13;
om herhaling van al langer bestaande jurisprudentie als om nieuwe jurisprudentie.&#13;
Buiten beschouwing is gelaten hetgeen door het pachthof in meerdere uitspraken is&#13;
overwogen ten aanzien van aspecten die ‘slechts’ feiten en omstandigheden van het&#13;
desbetreffende geval betreffen.&#13;
&#13;
Ter plaatse is de datum van de desbetreffende uitspraak en – voorzover daarvan reeds&#13;
sprake is geweest – de datum van publicatie vermeld. Waar uitspraakdata van vorige&#13;
jaren zijn vermeld, betreft dit een tussenarrest of -beschikking in een zaak waarin in&#13;
2004 een einduitspraak is gedaan.</inleiding><content>Artikel 1&#13;
Voor het bestaan van een pachtovereenkomst is niet vereist dat het gepachte bedrijfsmatig&#13;
wordt gebruikt. De eventuele omstandigheid dat de pachter de komende jaren&#13;
geen winst zal kunnen behalen en dat hij op het moment dat hij mogelijk wel winst&#13;
zal behalen het bedrijf gelet op zijn leeftijd en een op handen zijnde bestemmingswijziging&#13;
zal moeten beëindigen, is onvoldoende om aan te moeten nemen dat pachter&#13;
het voor het bestaan van een pachtovereenkomst vereiste economisch oogmerk ontbeert.&#13;
(beschikking 24 juni 2003 – Agr.r. 2005/5303)&#13;
Uit samenstel van overeenkomsten, behelzende een ‘maatschap’ tussen partijen respectievelijk&#13;
inhoudende dat de eigenaar jaarlijks een vaste vergoeding ontvangt en dat&#13;
de vergoeding voor de andere partij variabel is, volgt dat sprake is van een pachtovereenkomst.&#13;
(arrest 15 juni 2004 – Pr november 2004)&#13;
Een later landbouwkundig gebruik van een niet voor de landbouw afgestaan object&#13;
zal alleen tot pacht leiden indien over dit gebruik uitdrukkelijke of stilzwijgende&#13;
wilsovereenstemming tussen partijen bestaat. Ook een gedoogd of stilzwijgend toegestaan&#13;
incidenteel en beperkt landbouwkundig gebruik van een niet voor de landbouw&#13;
afgestaan object behoeft nog niet zonder meer te betekenen dat (gerechtvaardigd&#13;
vertrouwen wordt gewekt dat) wordt ingestemd met het alsnog afstaan ervan&#13;
voor landbouwkundig gebruik. (arrest 13 juli 2004 – Pr november 2004)&#13;
Artikel 1, 11, 40, 51 3 en 57&#13;
Op zichzelf denkbaar dat beroep op dwingendrechtelijke bepalingen van de Pachtwet&#13;
naar maatstaven van redelijkheid onaanvaardbaar is, maar daartoe zal aan zware eisen&#13;
moeten zijn voldaan. In casu is dat niet het geval.&#13;
Voorwaarde dat pacht zal eindigen indien wijziging van bestemming zal plaatsvinden,&#13;
ontneemt de overeenkomst haar bepaalde duur en kan niet worden vastgelegd. Die&#13;
voorwaarde kan ook niet worden aangepast in die zin dat een partij zich op voorhand&#13;
verbindt om zich niet te verzetten tegen het inroepen door de andere partij van art. 51&#13;
en/of 40 Pw, aangezien art. 57 Pw het niet mogelijk maakt om bij overeenkomst van&#13;
het bepaalde in de genoemde artikelen af te wijken. Een en ander neemt niet weg dat&#13;
het hof voor dit geval niet uitsluit dat het in de toekomst tegen deze afspraak in&#13;
inroepen van pachtersbescherming naar maatstaven van redelijkheid en billijkheid&#13;
onaanvaardbaar zou zijn. Dit geldt ook voor de aanspraak op de vergoeding van artt.&#13;
52 en/of 48 Pw, waarvan art. 57 Pw een afstand op voorhand eveneens niet mogelijk&#13;
maakt, maar waarvan is verklaard dat men daarvan zal afzien. (arrest 2 maart 2004 –&#13;
Pr juni 2004)&#13;
Artikel 1, 12&#13;
In casu is in feite door eigenaar niet betwist dat er een pachtovereenkomst is; slechts&#13;
de overeengekomen duur is in geschil. De partij die stelt dat een andere duur dan de&#13;
wettelijke duur is overeengekomen, draagt daarvan de bewijslast. (arrest 22 juni 2004 –&#13;
Pr november 2004)&#13;
Artikel 1, 25&#13;
Vaststellingsovereenkomst waarvan conform de bedoeling van partijen de strekking is&#13;
dat in het midden wordt gelaten of sprake is van verkoop van gras op stam dan wel&#13;
van pacht. Het lag op de weg van de eigenaren die zich terdege hebben gerealiseerd&#13;
dat zij waarschijnlijk aanspraak konden doen gelden ter zake van het met de grond&#13;
samenhangende melkquotum en zich ook moeten hebben gerealiseerd dat deze aanspraak&#13;
veronderstelde dat sprake was van pacht, om – als zij de mogelijkheid wilden&#13;
openhouden om zich in verband met hun aanspraak op het melkquotum alsnog op&#13;
het standpunt te stellen dat sprake was van pacht – ten aanzien van het melkquotum&#13;
een voorbehoud te maken. Zij hebben dat kennelijk niet gedaan om de inmiddels met&#13;
de gebruiker van hun grond bereikte overeenstemming tot beëindiging van het&#13;
gebruik niet op het spel te zetten. Dit is invoelbaar maar dat brengt niet mee dat zij de&#13;
consequenties daarvan niet behoeven te dragen. De vaststellingsovereenkomst staat er&#13;
daarom aan in de weg dat de eigenaren de gebruiker thans alsnog ter zake van het&#13;
melkquotum aanspreken. (arrest 11 mei 2004 – Pr september 2004)&#13;
Artikel 1, 70f&#13;
Ook een teeltovereenkomst is een pachtovereenkomst indien is voldaan aan de kenmerken&#13;
die art. 1, lid 1 onder d, Pw eist. Er is geen schriftelijk stuk waarin de essentialia&#13;
van een pachtovereenkomst zijn neergelegd en ook is niet gesteld dat enig stuk&#13;
ter registratie naar de grondkamer is gezonden zoals in art. 70f, lid 2 en 3, Pw wordt&#13;
geëist. Niet voldoen aan registratieplicht leidt tot toepasselijkheid van regulier pachtregime.&#13;
(arrest 2 maart 2004 – Pr juni 2004)&#13;
De wet noch de redelijkheid en billijkheid geven de mogelijkheid eenzijdig het teeltpachtregime&#13;
op een later moment op reeds bestaande reguliere pachtovereenkomsten&#13;
van toepassing te doen zijn. (arrest 26 augustus 2003)&#13;
Artikel 1, Burgerlijk Wetboek artikel 3:44&#13;
Verpachter in afhankelijke positie ten opzichte van pachter en diens familie (hetgeen&#13;
aan pachter duidelijk was) sluit pachtovereenkomst die voor hem aanzienlijke nadelen&#13;
meebracht terwijl gunstiger alternatieven voorhanden waren en die voor pachter&#13;
voordelig was. Gelet op de nadelen voor verpachter is zonder meer aannemelijk dat&#13;
hij door bedoelde afhankelijkheid tot het aangaan van de overeenkomst is bewogen.&#13;
Pachter moet dit in belangrijke mate hebben begrepen maar heeft toch het aanbod tot&#13;
het aangaan van de pachtovereenkomst aanvaard zonder bij verpachter te verifiëren&#13;
of dat aanbod op een weloverwogen keuze berustte. Dit stond pachter naar de in het&#13;
maatschappelijk verkeer geldende opvattingen niet vrij. Misbruik van omstandigheden.&#13;
(arrest 29 juni 2004 – Pr november 2004)&#13;
Artikel 2, 36&#13;
Vordering tot betaling van pachtpenningen na einde pachtovereenkomst in verband&#13;
met tijdelijk voortgezet gebruik. Afspraak dat gebruik zou worden voortgezet in verband&#13;
met het afmesten van varkens. Het ligt voor de hand deze afspraak te beschouwen&#13;
als overeenkomst om de pachtverhouding nog enige maanden in stand te laten&#13;
voor goede afwikkeling van bedrijfsvoering. Partijen hebben de vrijheid de beëindigende&#13;
werking van art. 36, lid 2, Pw tijdelijk uit te stellen. Dit is geen nieuwe overeenkomst.&#13;
Voormalige pachter draagt bewijslast van zijn stelling dat gebruik om niet&#13;
zou zijn. (arresten 20 januari 2004 en 16 maart 2004 – Pr juni 2004)&#13;
Artikel 2, Burgerlijk Wetboek artikelen 3:44 en 6:228&#13;
Beëindigingsovereenkomst. Het beroep op dwaling faalt nu de aangevoerde grond&#13;
(een beweerde mededeling) niet doorslaggevend is geweest voor het sluiten van de&#13;
overeenkomst; bovendien is aannemelijk dat wederpartij mocht aannemen dat de&#13;
overeenkomst ook zonder bedoelde mededeling zou zijn gesloten. Ook het beroep op&#13;
misbruik van omstandigheden treft geen doel, nu er onvoldoende is gesteld over een&#13;
bijzondere toestand waarvan misbruik is gemaakt. (arrest 11 mei 2004 – Pr november&#13;
2004)&#13;
Artikel 8&#13;
Pachtovereenkomst had ter goedkeuring moeten zijn ingezonden vóór een bepaalde&#13;
datum. Gelet op de periode van slechts 3 weken tussen die datum en de datum waarop&#13;
de overeenkomst is goedgekeurd en voorts gelet op het feit dat de grondkamers in&#13;
die periode over de goedkeuring van veel overeenkomsten moesten beslissen alsmede&#13;
op de daarvoor benodigde ambtelijke voorbereidingstijd, gaat het hof uit van het feitelijk&#13;
vermoeden dat de pachtovereenkomst tijdig is ingezonden bij de grondkamer&#13;
en in het verlengde hiervan dat zij tijdig is opgezegd. De pachter mag tegen dat vermoeden&#13;
tegenbewijs leveren. In casu ziet hij daarvan af. (beschikking 10 februari 2004)&#13;
Artikel 9, Wetboek van Burgerlijke Rechts vordering artikel 358&#13;
Indien pachter bij tussenbeschikking is toegelaten tot bewijslevering en niet is beslist&#13;
omtrent enig deel van het verzochte, is hij, als in die beschikking niet is bepaald dat&#13;
daartegen hoger beroep kon worden ingesteld, niet-ontvankelijk in zijn hoger beroep.&#13;
De beginselen van behoorlijke rechtspleging brengen mee dat ingeval een verlengingsverzoek&#13;
wordt gedaan in het besef dat – ook als sprake is van pacht – hoe dan&#13;
ook verlenging niet aan de orde is in verband met het bepaalde in art. 9 Pw, de pachtrechter&#13;
de vraag van bevoegdheid in het midden kan en moet laten en verzoeker aanstonds&#13;
niet-ontvankelijk dient te verklaren. Dit geldt ook als geen sprake is geweest&#13;
van het besef dat het verzoek hoe dan ook niet tot verlenging van de pachtovereenkomst&#13;
kan leiden; de pachter heeft in dat geval geen in rechte te respecteren belang bij&#13;
zijn verzoek. (beschikking 11 mei 2004)&#13;
Artikel 11&#13;
Appellant behoeft medegedaagden niet in het hoger beroep te betrekken, ook niet als&#13;
sprake is van rechtsverhouding waarbij de uitspraak tegen een ieder in dezelfde zin&#13;
moet luiden. Andersluidende beslissing zal echter ook tegen die anderen werking&#13;
hebben.&#13;
Reeds het belang bij de proceskostenveroordeling is een voldoende belang bij de&#13;
vordering.&#13;
De exacte gang van zaken in het verleden is niet van belang voor de vraag of pachtovereenkomst&#13;
bestaat. Uit de vordering volgt ook niet dat vastlegging van verhouding&#13;
in (verre) verleden wordt voorgestaan of dat daarbij enig belang bestaat.&#13;
Nu de vordering van eiser uiteindelijk integraal is toegewezen behoefde hij geen&#13;
incidenteel hoger beroep tegen alleen de hem in eerste aanleg gegeven bewijsopdracht&#13;
in te stellen om zijn stellingen in alle opzichten te handhaven. (arrest 13 april 2004 –&#13;
Pr september 2004)&#13;
Artikel 11, Wetboek van Burgerlijke Rechtsvordering artikel 236&#13;
Over de vordering tot schriftelijke vastlegging is al bij onherroepelijk vonnis beslist&#13;
en dit vonnis heeft tussen partijen bindende kracht. Het opnieuw instellen van de&#13;
vordering met behulp van nieuw bewijsmateriaal stuit af op gezag van gewijsde. Vastleggen&#13;
van een pachtovereenkomst omdat de wederpartij onrechtmatig heeft gehandeld&#13;
is niet mogelijk. (arrest 27 juli 2004)&#13;
Artikel 14, 19&#13;
Art. 2a Pnb 1992, art. 8 Pnb 1995 en (thans) art. 19, lid 5 en 6, Pw geven de verpachter&#13;
de mogelijkheid om 50% van de waterschapslasten door te berekenen aan de pachter&#13;
zonder in strijd te komen met het verbod van art. 14 Pw. (arrest 24 februari 2004)&#13;
Artikel 25&#13;
Op de pachter rust de verplichting aan de verpachter de gegevens te verschaffen die&#13;
de berekening van een vergoeding voor het melkquotum mogelijk maken. Deze verplichting&#13;
vloeit reeds voort uit de algehele verplichting tot oplevering van het met het&#13;
gepachte samenhangende melkquotum.&#13;
In het systeem van de Beschikking Superheffing is het melkquotum verbonden aan&#13;
de grond en niet (mede) aan investeringen in gebouwen, weshalve zulke investeringen&#13;
geen reden vormen om van de gebruikelijke 50/50 verdeling af te wijken. (arrest&#13;
17 februari 2004)&#13;
In overleg met pachter verkopen verpachters (twee diaconieën) de grond vrij van pacht&#13;
(zulks samen met 39.600 kg van het met die grond samenhangende melkquotum) aan&#13;
het BBL, kopen elders andere grond terug en verpachten deze aan pachter. De 39.600&#13;
kg quotum wordt door de koper toegevoegd aan een zgn. 4.500-kg pool die wordt&#13;
gebruikt om melkquotum daaruit ter beschikking te stellen ten behoeve van het&#13;
beheer door landbouwers van reservaatsgronden van o.m. SBB. SBB verpacht vervolgens&#13;
weer andere grond (de grond in geschil) aan pachter en geeft hem daarbij een&#13;
melkquotum van 32.760 kg uit genoemde pool in gebruik. De hiervoor genoemde&#13;
39.600 kg is met deze grond niet gaan samenhangen. In de overeenkomsten inzake de&#13;
verkoop van de oorspronkelijke pachtgrond en de koop van andere pachtgrond is&#13;
niets opgenomen inzake aanspraken van pachter ten aanzien van de 39.600 kg en ook&#13;
anderszins is niets komen vast te staan omtrent enige afspraak dat pachter voor het&#13;
verlies daarvan zou worden gecompenseerd. De aanspraken van pachter ter zake&#13;
vonden hun grondslag in de pachtovereenkomsten met de diaconieën en in die rechtsverhoudingen&#13;
waren BBL noch SBB partij. SBB was voorts geen partij in de overeenkomst&#13;
waarbij de 39.600 kg werd overgedragen. Ook al zou ervan uitgegaan moeten&#13;
worden dat het melkquotum uit de 4.500-kg pool een compensatie was voor de&#13;
39.600 kg, dan laat dat het zelfstandig karakter van de pachtovereenkomst inzake de&#13;
reservaatsgrond en van het daarbij ter beschikking stellen van een melkquotum&#13;
onverlet. Ook hier geldt dat met land dat een pachter later in pacht krijgt, geen melkquotum&#13;
gaat samenhangen dat met ander door hem gebruikt land samenhangt als&#13;
gevolg van de door hem op laatstbedoeld land verrichte melkproductie. (arrest 13 april&#13;
2004 – Pr september 2004)&#13;
Vordering tot verklaring voor recht dat pachter het melkquotum mag vervreemden&#13;
onder afdracht van de helft van de verkoopopbrengst aan verpachters. Achtergrond&#13;
van vordering is dat op korte termijn het niet meer mogelijk is het melkquotum&#13;
structureel te verleasen. Verweer dat het quotum aan verpachter toekomt zodat het&#13;
pachter niet vrijstaat dit te vervreemden, is op zichzelf juist. De kennelijke strekking&#13;
van de vordering is echter dat vervreemding in de omstandigheden van dit geval niet&#13;
als tekortkoming geldt. Rechter kan dit beoordelen. Pachter heeft belang bij zijn vordering.&#13;
Niet gebleken van verzet van verpachters toen pachter de melkproductie&#13;
staakte en zij geven ook geen belang aan bij hervatten van de melkproductie door&#13;
pachter of bij hun verkrijging van het quotum bij het einde van de pachtovereenkomst.&#13;
Indruk dat stellingname van verpachters alleen is ingegeven door wens tot beëindiging&#13;
van de pachtovereenkomst en dit belang kan hier geen rol spelen. Vordering toewijsbaar,&#13;
zij het dat verpachters tenminste de helft van de verkoopopbrengst ontvangen&#13;
en dat pachter de kosten van de vervreemding betaalt. (arrest 18 mei 2004 – Agr.r.&#13;
2004/5234)&#13;
Pachter van een varkensschuur neemt deel aan een BEVAR-regeling zonder verpachter&#13;
daarin te kennen. Het tot de exploitatie van het gepachte dienende varkensrecht wordt&#13;
doorgehaald en pachter incasseert een vergoeding van ƒ 431,25 per varkenseenheid.&#13;
Voor de toekenning van een varkensrecht waren, gelet op de onderlinge samenhang&#13;
van de respectievelijk ter zake gegolden hebbende regelgeving, bepalend de meitelling-&#13;
gegevens van 1984. De varkensschuur is op grond van de pachtovereenkomst&#13;
voordien, te weten per 1 november 1981, in gebruik genomen. Daaruit volgt dat de&#13;
pachter (door de varkens te houden) en de verpachter (door de schuur ter beschikking&#13;
te stellen) ieder hebben bijgedragen in het ontstaan van het varkensrecht. Beiden&#13;
hebben, nu geen sprake is van bijzondere omstandigheden die tot een andere slotsom&#13;
moeten leiden, naar redelijkheid en billijkheid recht op 50% van de waarde van dat&#13;
recht ten tijde van de overdracht. Verpachter kan koopovereenkomst met betrekking&#13;
tot voedervijzel, brijbakken en silo vernietigen op grond dat pachter verzwegen heeft&#13;
dat het varkensrecht was doorgehaald. Voorzover de door pachter ontvangen vergoeding&#13;
hoger was dan de marktwaarde van het varkensrecht, geldt dat hij dat meerdere&#13;
heeft genoten als gevolg van zijn tekortschieten, hetgeen aanleiding is om bij de&#13;
begroting van de door verpachter geleden schade uit te gaan van de door pachter ontvangen&#13;
vergoeding en niet van een lagere marktwaarde. Op dezelfde gronden wordt&#13;
geen rekening gehouden met de korting die zou zijn toegepast indien pachter – zoals&#13;
hij had moeten doen – het varkensrecht bij oplevering van het gepachte aan verpachter&#13;
ter beschikking zou hebben gesteld. (arresten 4 november 2003 en 27 april 2004 –&#13;
Pr september 2004)&#13;
Artikel 25, 32&#13;
Het ligt op de weg van een pachter om zich ervan te vergewissen of zijn verpachter&#13;
instemt met onderverpachting, ongeacht of dit een onderverpachting voor langere of&#13;
voor kortere duur betreft. (arrest 26 augustus 2003)&#13;
Artikel 25, 55&#13;
Vordering tot ontbinding wegens vervreemding melkquotum. Herroeping pachter&#13;
van zijn erkenning in eerste aanleg dat gepachte heeft bijgedragen tot melkproductie.&#13;
Aan zo’n herroeping wegens dwaling mogen geen zware eisen worden gesteld en in&#13;
casu heeft pachter voldoende aangevoerd om hem niet aan zijn erkenning gebonden&#13;
te achten.&#13;
Bewijslast m.b.t. gebruik dient naar redelijkheid op pachter te worden gelegd. Hof&#13;
neemt tot uitgangspunt dat een pachter die naar Nieuw Zeeland is verhuisd, niet meer&#13;
de persoonlijke betrokkenheid bij de exploitatie kan hebben die voor persoonlijk&#13;
gebruik is vereist. In casu heeft pachter bedoelde betrokkenheid onvoldoende onderbouwd.&#13;
(arresten 20 januari 2004 en 4 mei 2004)&#13;
Pachtovereenkomst tussen 71-jarige vader als pachter en vier van diens kinderen als&#13;
verpachters. Uit de omstandigheden van het geval volgt dat de kennelijke bedoeling&#13;
hiervan was het pachtobject veilig te stellen voor aanspraken van een vijfde kind en&#13;
om de vader diens bestaande bedrijfsvoering te laten voortzetten. Voorzover pachter&#13;
niet meer in staat is het gepachte geheel zelfstandig naar behoren te exploiteren is dit&#13;
een omstandigheid die bij het aangaan van de overeenkomst te voorzien moet zijn&#13;
geweest. Wat betreft inbreng van de onderneming in vennootschap met het vijfde&#13;
kind blijkt uit akte dat alleen economisch belang is ingebracht en dat inbreng achterweg&#13;
zal blijven ingeval de vordering tot medepacht wordt afgewezen.&#13;
Pachtovereenkomst is feitelijk beëindigd. Indertijd is economische eigendom overgedragen&#13;
aan de vier kinderen onder voorbehoud van pachtrechten. Over het melkquotum&#13;
is niet gerept; dit bleef op naam van de producent (vader) en is met de grond&#13;
in geschil blijven samenhangen. Bij gebreke van andersluidende afspraak dient het&#13;
melkquotum met de grond aan de verpachters ter beschikking te worden gesteld,&#13;
maar de pachter heeft aanspraak op vergoeding van de volledige waarde van het quotum&#13;
nu hij de melkproductie heeft gerealiseerd en in het referentiejaar eigenaar van de&#13;
grond was. (arrest 31 augustus 2004 – Pr februari 2005)&#13;
De verplichting van de pachter om het gepachte bij het einde van de pachtovereenkomst&#13;
in goede staat aan de verpachter op te leveren brengt o.m. mede dat hij alsdan&#13;
het gehele melkquotum aan de verpachter moet overdragen tegen een vergoeding van&#13;
in beginsel de helft van de waarde van dat quotum. De pachter zal daarom het zijne&#13;
moeten doen om het melkquotum aan het gepachte verbonden te houden; het staat&#13;
hem niet vrij om het met het gepachte samenhangende melkquotum gedurende de&#13;
pachtovereenkomst zonder toestemming van de verpachter aan een derde over te&#13;
dragen. Overdracht aan een derde, in casu een vennoot in het kader van een maatschapsovereenkomst,&#13;
brengt mee dat de pachter niet langer bevoegd is over het melkquotum&#13;
te beschikken, terwijl hij voorts voor de ‘terugregistratie’ afhankelijk is van&#13;
de medewerking van anderen en het dus niet in eigen hand heeft om bij het einde van de&#13;
maatschap het quotum aan de verpachter over te dragen. Toerekenbare tekortkoming&#13;
en ontbinding pachtovereenkomst. (arrest 16 november 2004 – Pr februari 2005)&#13;
Artikel 26, 55, 57&#13;
De verklaring van pachter dat hij het gepachte in goede staat van onderhoud heeft aanvaard,&#13;
is op te vatten als een beding dat strekt ter voorkoming van een geschil op dit&#13;
punt en dus als een vaststellingsovereenkomst. Afspraken inzake het onderhoud die&#13;
afwijken van het bepaalde in art. 26 Pw zijn krachtens art. 57 Pw toegestaan. Indien&#13;
pachter geen opeisbare vordering op verpachter heeft met betrekking tot de onderhoudsverplichtingen&#13;
van laatstgenoemde, komt hem (pachter) geen beroep toe op&#13;
opschorting van zijn betalingsverplichting. (arrest 21 september 2004 – Pr februari 2005)&#13;
Artikel 36&#13;
Het is aan de verpachter, die zich beroept op de rechtsgevolgen van een pachtopzegging,&#13;
om te stellen en – bij betwisting – te bewijzen dat de opzegging tijdig is geschied.&#13;
(beschikking 10 februari 2004)&#13;
Nu bij gelijktijdig met de beschikking gegeven arrest het vonnis, waarbij de pachtovereenkomst&#13;
is ontbonden, is bekrachtigd, kan verlenging van die overeenkomst&#13;
niet meer aan de orde zijn. (beschikking 27 april 2004)&#13;
De pachtkamer dient ambtshalve te onderzoeken of de kennisgeving van niet verdere&#13;
verlenging tijdig is geschied. (beschikkingen 24 juni 2003 – Agr.r. 2005/5303 en 13 juli&#13;
2004)&#13;
Een feit van algemene bekendheid is dat in Nederland de post in het algemeen binnen&#13;
twee dagen na verzending wordt bezorgd. Pachter heeft bij gebrek aan wetenschap de&#13;
tijdige ontvangst van de kennisgeving betwist en aangevoerd niet meer te weten wanneer&#13;
hij die kennisgeving heeft ontvangen. Aldus heeft hij zijn betwisting onvoldoende&#13;
onderbouwd. (beschikking 24 juni 2003 – Agr.r. 2005/5303)&#13;
De Pachtwet stelt niet de eis dat de verpachter bij opzegging van de pacht daarvoor&#13;
een reden aanvoert. (beschikking 13 juli 2004)&#13;
Artikel 36, 39&#13;
Stelling dat pachter geen toestemming van verpachter nodig had voor verkoop van&#13;
het melkquotum in verband met een aan pachter toekomende koopoptie met betrekking&#13;
tot het gepachte is onvoldoende onderbouwd.&#13;
De vraag of het gemeenschapsrecht eraan in de weg staat dat de verpachter het&#13;
melkquotum aan het einde van de pacht te gelde maakt, betreft een kwestie die de&#13;
pachter niet aangaat.&#13;
Stelling dat verpachter na ontdekking dat het melkquotum was verkocht niet binnen&#13;
bekwame tijd heeft gereageerd wordt verworpen. Het stond verpachter vrij om de&#13;
kwestie van het melkquotum in de verlengingsprocedure aan de orde te stellen terwijl&#13;
niet valt in te zien waarom in dat kader een eerdere reactie van hem kon worden gevergd&#13;
nu pachter niet heeft aangegeven welk belang zijnerzijds daarmee gemoeid was.&#13;
Nu tijdens de looptijd van de pachtovereenkomst het melkquotum zonder&#13;
toestemming van de verpachter is verkocht, is dat een reden voor afwijzing van het&#13;
verlengingsverzoek op grond van art. 39 Pw. Dit wordt nog versterkt door het feit&#13;
dat pachter onvoldoende heeft betwist dat hij niet (volledig) de door verpachter verzochte&#13;
gegevens heeft verstrekt. (beschikking 17 februari 2004 – Pr juni 2004)&#13;
Artikel 36, 57&#13;
Uit de bewoordingen van de pachtovereenkomst volgt dat partijen hebben beoogd de&#13;
pachtovereenkomst met 5 jaar te verlengen, behoudens opzegging door de pachter.&#13;
Genoemde termijn wijkt ten nadele van de pachter af van de wettelijke verlengings-&#13;
termijn van 6 jaar en dit deel van het ‘verlengingsbeding’ is nietig omdat niet bij&#13;
overeenkomst van die wettelijke verlengingstermijn mag worden afgeweken. De&#13;
bewoordingen van de pachtovereenkomst zijn niet te duiden als een beëindigingsovereenkomst&#13;
en ook overigens is niets aangevoerd waaruit volgt dat de pachter het&#13;
overeengekomene zo heeft mogen begrijpen. (beschikking 9 november 2004)&#13;
Artikel 36, 132, 151, 152, Wetboek van Burgerlijke Rechtsvordering artikel 69&#13;
Tegen beschikking ten onrechte hoger beroep ingesteld bij dagvaarding; appellant zal&#13;
de gevolgen daarvan moeten dragen, waartoe behoren de eventueel daardoor veroorzaakte&#13;
meerkosten van de wederpartij. Art. 69 Rv bevat regels voor herstel van fouten&#13;
tengevolge van het verkeerd inleiden van een procedure. De wederpartij heeft echter&#13;
aangevoerd dat sprake is van misbruik van procesrecht. Gelet op diverse, door het&#13;
hof nader vermelde, feiten en omstandigheden mag van appellant worden verwacht&#13;
dat hij nauwkeurig aangeeft hoe hij ertoe is gekomen om de appèlinstantie met een&#13;
dagvaarding in te leiden en dat hij ook overigens ingaat op de feiten en omstandigheden&#13;
die van belang zijn voor de beoordeling van het beroep op misbruik van procesrecht;&#13;
hij krijgt daartoe alsnog de gelegenheid waarna het hof oordeelt dat in casu&#13;
sprake is van misbruik als bedoeld. Appellant heeft voorts aangegeven dat, ook als hij&#13;
het hoger beroep bij beroepschrift aanhangig zou hebben gemaakt, hij niet in staat&#13;
zou zijn geweest de gronden van het hoger beroep daarin op te nemen. Een redelijke&#13;
uitleg van art. 69 Rv brengt dan mee dat dit wetsartikel niet wordt toegepast omdat&#13;
het niet bedoeld is om degene die een procedure verkeerd inleidt, een voordeel te verschaffen&#13;
boven degene die de procedure juist inleidt. Volgt niet-ontvankelijkverklaring&#13;
in het hoger beroep. (arresten 9 maart 2004, 27 april 2004 en 13 juli 2004)&#13;
Artikel 38, 39&#13;
Indeplaatsstelling brengt mee dat aan pachterszijde alleen de positie van de in de&#13;
plaats gestelde pachter van belang is. In indeplaatsstellingsarrest beslist dat wijzigingen&#13;
in zeggenschap tengevolge van vennootschap in casu niet leiden tot afwijzing van&#13;
de indeplaatsstelling. Ze leiden in deze zaak evenmin tot afwijzing van de verlenging&#13;
op grond van art. 39 Pw. (beschikking 3 februari 2004)&#13;
Artikel 41&#13;
Verpachters hebben aangevoerd dat één van hen de grond zelf wil gaan gebruiken.&#13;
Nu deze verpachter kennelijk van plan is de grond te ruilen tegen dichter bij huis&#13;
gelegen grond, die in tegenstelling tot de verpachte grond wel geschikt is om zonder&#13;
aanpassing van machines te worden bewerkt, is geen sprake van persoonlijk gebruik&#13;
in de zin van art. 41 Pw. (beschikking 10 februari 2004)&#13;
Stelling van een verpachter dat persoonlijk gebruik van het verpachte nodig is voor&#13;
herstel van zijn geestelijke en lichamelijk gesteldheid. Gelet op de parlementaire&#13;
geschiedenis en de jurisprudentie, zijn bij de beantwoording van de vraag of sprake is&#13;
van overwegende betekenis in de zin van art. 41, lid 2 sub b Pw (landbouw)economische&#13;
aspecten maatgevend en niet medische aspecten als in casu gesteld. Laatstbedoelde&#13;
aspecten kunnen wel worden meegewogen bij een beslissing naar billijkheid in de zin&#13;
van art. 41, lid 2, Pw. (beschikking 2 november 2004)&#13;
Artikel 44&#13;
Er wordt aanspraak gemaakt op een bedrag dat bij de afwijzing van het verlengingsverzoek&#13;
is bepaald als bedrag dat de verpachter aan de pachter diende te betalen&#13;
indien de wil tot duurzame ingebruikneming van het verpachte in werkelijkheid niet&#13;
aanwezig is geweest. Bepalend is de wil die de verpachter had ten tijde van de beslissing&#13;
op het verlengingsverzoek. Niet ingebruikneming wettigt een vermoeden ten&#13;
nadele van de verpachter, maar sluit tegenbewijs niet uit. Een verantwoorde wijziging&#13;
in de bedrijfsopzet die voldoet aan de maatstaven van duurzaam redelijkerwijs te&#13;
realiseren eigen gebruik, kan in beginsel onder de in de verlengingsprocedure kenbaar&#13;
gemaakte wil worden begrepen. In casu tegenbewijs geleverd. (arrest 16 maart 2004 –&#13;
Pr september 2004)&#13;
Artikel 49&#13;
Het is aan de verpachter om te stellen en zo nodig te bewijzen dat de voorgestelde&#13;
pachter onvoldoende waarborgen voor een behoorlijke bedrijfsvoering biedt. In zo’n&#13;
geval kan van de pachter worden verlangd dat hij voldoende feitelijke gegevens verstrekt&#13;
ter motivering van zijn betwisting van de stelling van verpachter teneinde de&#13;
verpachter aanknopingspunten voor eventuele bewijsvoering te verschaffen. Indien&#13;
de pachter zulks niet doet, dan is sprake van een onvoldoende betwisting van de stelling&#13;
van de verpachter en moet ervan worden uitgegaan dat die stelling juist is. (arrest&#13;
13 juli 2004)&#13;
Artikel 49, 49a&#13;
Zolang de pachtovereenkomst voortduurt, kan de pachter een vordering tot indeplaatsstelling&#13;
dan wel medepacht instellen en daaraan doet niet af dat de verpachter&#13;
eventueel al op een eerder moment heeft laten weten met toewijzing daarvan niet in te&#13;
stemmen. Dit geldt ook indien de pachter ingeval van opzegging van de pacht aanvoert&#13;
alleen daarom al zulk een vordering in te dienen. Het verweer van de verpachter&#13;
dat de vordering niet serieus is gemeend, dient voldoende onderbouwd te zijn. (arrest&#13;
18 mei 2004)&#13;
Artikel 49, 50&#13;
Gepachte wordt gebruikt in vennootschap onder firma van beide pachters met twee&#13;
zoons van één hunner. Het hof gaat ervan uit dat de zeggenschap in gelijke delen bij&#13;
alle vennoten berust. Zulk een wijziging van zeggenschapsverhouding levert tekortkoming&#13;
in naleving van de pachtovereenkomst op. Onder de in het arrest opgesomde&#13;
omstandigheden is deze echter onvoldoende om de overeenkomst te ontbinden en&#13;
evenmin van dien aard dat de gevorderde indeplaatsstelling moet worden afgewezen.&#13;
Datzelfde geldt voor de wijziging van de zeggenschap ten aanzien van het met het&#13;
gepachte samenhangende melkquotum; niet kan worden gezegd dat de pachters zich&#13;
in de onmogelijkheid hebben gesteld dat quotum aan het einde van de pacht aan verpachter&#13;
op te leveren. (arrest 3 februari 2004 – Agr.r. 2005/5304)&#13;
Artikel 50&#13;
In hoger beroep niet bestreden dat in casu bewijslast inzake persoonlijke betrokkenheid&#13;
bij de exploitatie op pachters rust. Bewijs niet geleverd geacht, waarbij het hof&#13;
zwaar laat wegen dat stukken waarvan van pachterszijde ter zitting was verklaard dat&#13;
deze aanwezig zijn, zonder enige verklaring of toelichting toch niet respectievelijk&#13;
niet volledig in het geding zijn gebracht. Het voorgebrachte bewijs is niet aan te merken&#13;
als onvolledig bewijs weshalve op de verklaring van de partij-getuige geen acht&#13;
kan worden geslagen. Betrokkenheid bij de exploitatie hoogstens van formele aard;&#13;
met de feitelijke exploitatie geen betrokkenheid (meer) als bedoeld in art. 50 Pw.&#13;
(arresten 9 september 2003 en 16 maart 2004 – Pr juni 2004)&#13;
Artikel 54&#13;
Indien er meerdere pachters zijn en één van hen overlijdt, kan toepassing van art. 54,&#13;
lid 3, Pw slechts leiden tot ontbinding van de pachtovereenkomst met één of meer&#13;
van de erfgenamen van de overleden pachter en niet ook tot ontbinding ten aanzien&#13;
van de medepachter(s), ook niet wanneer deze(n) tevens erfgenaam van de overleden&#13;
pachter is/zijn.&#13;
De billijkheid waarnaar op een vordering tot ontbinding ex art. 54, lid 3, Pw moet&#13;
worden beslist, houdt niet in een afweging van de wederzijdse belangen, maar een&#13;
beoordeling aan de hand van alle relevante feiten en omstandigheden. Zulk een ontbinding&#13;
grijpt bovendien tussentijds in in een lopende duurovereenkomst waarbij&#13;
zich ook andere – reguliere en door de wet nader ingevulde – mogelijkheden tot&#13;
beëindiging voordoen. Een en ander brengt mee dat de verpachter dusdanige feiten en&#13;
omstandigheden zal moeten stellen dat deze de slotsom rechtvaardigen dat het billijker&#13;
is de overeenkomst te ontbinden dan deze te laten voortduren.&#13;
Indien de reconventionele vordering van de weduwe van de overleden pachter om&#13;
in plaats van deze de pachtovereenkomst te mogen voortzetten met ontslag van de&#13;
overige erfgenamen uit de pacht, zou moeten worden afgewezen, dan brengt dit niet&#13;
noodzakelijkerwijs mee dat de conventionele tot ontbinding van de verpachter moet&#13;
worden toegewezen, want de criteria voor laatstbedoelde vordering vormen niet in&#13;
alle opzichten het spiegelbeeld van de eerstbedoelde vordering. (arrest 13 januari 2004 –&#13;
Agr.r. 2005/5301)&#13;
Artikel 55&#13;
Overeenkomst van 6 maart 1996 tussen verpachter en pachter dat pachter tegen ontvangst&#13;
van een schadevergoeding afstand doet van zijn recht van eerste koop en van&#13;
zijn pachtrechten op het moment dat verpachter de grond wil overdragen aan een&#13;
derde. Die verkoop vindt plaats op 12 maart 1996, zulks zonder levering, waarna de&#13;
pachtovereenkomst door opzegging eindigt op 1 november 2001. Daarna vindt levering&#13;
aan de derde plaats. Dat dit tijdstip niet is gelegen in de looptijd van de pachtovereenkomst,&#13;
dient in de verhouding tussen pachter en verpachter voor rekening van laatst-&#13;
genoemde te blijven. Pachter is echter aan de overeenkomst met verpachter gebonden.&#13;
Nu geen tijdstip voor de betaling van de schadevergoeding in de overeenkomst&#13;
van 6 maart 1996 is vermeld, ligt het voor de hand verpachter gehouden te achten tot&#13;
betaling op het moment dat hij zelf de koopsom heeft ontvangen. (arrest 1 juni 2004 –&#13;
Pr november 2004)&#13;
Het onjuist gebruik van het mestnummer van de verpachter is een tekortkoming,&#13;
maar in casu op grond van de in het arrest aangegeven omstandigheden niet van dien&#13;
aard dat deze de ontbinding van de pachtovereenkomst met alle gevolgen van dien&#13;
rechtvaardigt. (arrest 15 juni 2004 – Pr november 2004)&#13;
Het niet ontvangen van nota’s ontslaat de pachter niet van de verplichting tot betaling&#13;
van de pachtprijs. Indien uit dat niet ontvangen al zou mogen worden afgeleid dat de&#13;
pachtprijs nog niet werd opgeëist, dan valt daaruit nog niet af te leiden dat definitief&#13;
van de pachtprijs werd afgezien en is de pachter verplicht de pachtpenningen ter&#13;
beschikking te houden. Indien de achterstand inmiddels is aangezuiverd, is er geen&#13;
sprake meer van een verplichte ontbindingsgrond. De grote betalingsachterstand,&#13;
ontstaan zonder deugdelijke verontschuldigingsgrond en eerst in het eindstadium van&#13;
het hoger beroep aangezuiverd, levert niettemin grond tot ontbinding op. Wildschade&#13;
en/of schade door overstroming mogen niet met de pachtprijs worden verrekend.&#13;
(arrest 31 augustus 2004)&#13;
Artikel 58&#13;
Bij de wijziging van de Pachtwet in 1995 werd de in artikel 58 van die wet vermelde&#13;
grens van 25 aren opgetrokken naar 1 hectare. In een overgangsbepaling werd toen&#13;
opgenomen dat voor reeds bestaande overeenkomsten de oude grens zou blijven gelden;&#13;
dit geldt ook voor (toen nog) niet schriftelijk vastgelegde pachtovereenkomsten.&#13;
(arrest 9 november 2004 – Pr februari 2005)&#13;
Artikel 128&#13;
De bevoegdheid van de pachtrechter om over vorderingen te oordelen, volgt uit art. 128&#13;
Pw. In zijn beoordeling van de toewijsbaarheid van die vorderingen dient de pachtrechter&#13;
alle door de wederpartij opgeworpen verweren te betrekken, onverschillig of&#13;
– behalve die vorderingen ook – die verweren aan de pachtverhouding zijn ontleend.&#13;
(arrest 17 februari 2004 – Pr februari 2005)&#13;
Burgerlijk Wetboek artikelen 3:37, 310, 317 en 319&#13;
Vordering tot vergoeding van schade wegens het niet ter beschikking stellen van&#13;
melkquotum bij einde van pachtovereenkomst kan door een mededeling als bedoeld&#13;
in art. 3:317, lid 1 BW worden gestuit. In geschil of de voormalige pachter een de verjaring&#13;
stuitende brief heeft ontvangen. In beginsel bewezen dat die brief aangetekend&#13;
is verzonden. Handtekening op distributielijst PTT lijkt op die van voormalig pachter.&#13;
Voormalig verpachter heeft aannemelijk gemaakt dat de brief aan de voormalig&#13;
pachter is aangeboden op de voorgeschreven wijze. In het licht van uitspraken van de&#13;
Hoge Raad moet ervan worden uitgegaan dat de brief haar werking heeft hetzij&#13;
indien zij de voormalige pachter heeft bereikt hetzij zich een geval voordoet dat ingevolge&#13;
art. 3:37, lid 3, BW met zodanig bereiken moet worden gelijkgesteld. Voormalig&#13;
pachter toegelaten tot levering van aangeboden tegenbewijs. Bewijs niet geleverd.&#13;
(arresten 8 juli 2003, 27 januari 2004 en 2 maart 2004 – Pr juni 2004)&#13;
Burgerlijk Wetboek artikel 6:96&#13;
Redelijke kosten ter vaststelling van schade en aansprakelijkheid komen mede als vermogensschade&#13;
voor vergoeding in aanmerking. De omstandigheid dat achteraf vaststaat&#13;
dat de oorspronkelijke staat van het gepachte is hersteld, belet niet dat de kosten&#13;
van een terecht uitgevoerd bodemonderzoek worden aangemerkt als redelijke kosten&#13;
in de hiervoor bedoelde zin. (arrest 2 november 2004 – Pr februari 2005)&#13;
Burgerlijk Wetboek artikel 6:248&#13;
Economische eigendom is een begrip dat geen vastomlijnde betekenis heeft; het komt&#13;
erop aan wat partijen redelijkerwijs over en weer mochten verwachten. In casu volgt&#13;
uit de opvolgende pachtovereenkomsten de bedoeling van partijen. (arrest 9 november&#13;
2004 – Pr februari 2005)</content><legacyfootnotes>* Mr. K. Kok is raadsheer-plaatsvervanger van het Gerechtshof te Arnhem en lid van de Centrale Grondkamer&#13;
te Arnhem.</legacyfootnotes><footnotes><footnote/></footnotes><auteurs>mr. K. Kok</auteurs><published>2005-09-01 00:00:00</published><modified>2005-09-01 00:00:00</modified><editiondate>2005-09-01</editiondate><htmlpath>https://denhollander.info/artikel/4302</htmlpath></article>
</articles></edition>