<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1989</searchword><id>6249</id><udhid>UDH:TvAR/6249</udhid><titel>Loopbaanpacht</titel><searchwords><searchword>TvAR 4/1989</searchword><searchword>UDH:TvAR/6249</searchword></searchwords><attachments><attachment><name>1989_nr 4_Artikel_Mellema-Kranenburg.pdf</name><extention>pdf</extention><url>https://denhollander.info/download/6043/ci</url></attachment></attachments><inleiding>INLEIDING&#13;
De ministerraad heeft in september 1987 het besluit genomen tot een heroverwegingsonderzoek&#13;
betreffende de pachtwetgeving. Daartoe is een werkgroep in het leven&#13;
geroepen bestaande uit vertegenwoordigers van de departementen van Landbouw&#13;
en Visserij, Economische Zaken, Justitie, Algemene Zaken en Financiën.1&#13;
De taakopdracht van de werkgroep vormde een onderzoek en heroverweging van&#13;
de hoofdlijnen van de pachtwetgeving al dan niet in samenhang met een verdere versnelling&#13;
van de verkoop van staatslandbouwgronden.&#13;
Aanleiding tot de heroverweging vormde voor het kabinet onder andere het teruglopen&#13;
van het pachtareaal mede door de pachtdruk (het waardeverschil tussen verpachte&#13;
en onverpachte grond).&#13;
De werkgroep heeft daarom een onderzoek ingesteld naar liberalisering van de&#13;
pachtwetgeving.&#13;
Zij heeft zich daarbij met name gericht op de mogelijkheid om de pachtdruk te&#13;
verminderen door een (meer) marktconforme opzet voor het instituut pacht te formuleren,&#13;
zodat de pacht als financieringsbron voor de landbouw behouden kan blijven&#13;
en zodat verkleining van het pachtareaal kan worden voorkomen.&#13;
De werkgroep komt met een aantal varianten om bovengenoemde doelstelling te&#13;
bereiken, waarbij de meest vergaande wel is afschaffing van de Pachtwet met als&#13;
subvariant, de zgn. loopbaanpacht.&#13;
Op deze plaats wil ik de rechtsfiguur van de loopbaanpacht beschrijven en bekijken&#13;
in hoeverre de praktijk behoefte heeft aan loopbaanpacht.</inleiding><content>1. WAT IS LOOPBAANPACHT?&#13;
Loopbaanpacht, (ook wel carrière-pacht genoemd) is een overeenkomst voor een&#13;
lange periode, gelijk aan het verschil tussen het ogenblik waarop de pachter 65 jaar&#13;
zal zijn en de huidige leeftijd van de kandidaat-pachter, met een bepaalde minimumduur&#13;
van ten minste 26 jaar.2 De overeenkomst geeft door de lange duur een vorm&#13;
van zekerheid, welke tot uiting dient te komen in de pachtprijs.&#13;
Deze pachtprijs is 'vrij', dat wil zeggen niet gebonden aan de prijsbeheersing, zoals&#13;
die voortvloeit uit de Pachtwet. Dit is een belangrijk verschil met de lange-duurverpachting zoals die nu ook al mogelijk is voor pachtovereenkomsten, voor zover&#13;
deze tenminste een bepaalde datum van beëindiging hebben.&#13;
De opstellers van het rapport denken de loopbaanpacht in de Pachtwet neer te leggen&#13;
via een constructie inhoudende de regel dat pachtovereenkomsten met een minimale&#13;
looptijd van 26 jaar uitdrukkelijk buiten het stelsel van de goedkeuring worden&#13;
geplaatst. De loopbaanpacht zou dus moeten bestaan naast de korter lopende pachtovereenkomsten&#13;
die wel aan de huidige Pachtwet zijn onderworpen.&#13;
De figuur van de loopbaanpacht is ontleend aan onze buurlanden. Duitsland en&#13;
Frankrijk kennen al een loopbaan- of carrièrepacht, terwijl in België een nieuw art.&#13;
8 lid 2 van de Pachtwet is aangenomen dat partijen toestaat een (loopbaan)pacht&#13;
van ten minste 27 jaar af te sluiten.3&#13;
2. VERGELIJKING MET HUIDIGE PACHTWETGEVING&#13;
Wanneer we de loopbaanpacht vergelijken met een gewone pachtovereenkomst vallen&#13;
daarbij een aantal zaken op.&#13;
In de eerste plaats is de voorgestelde loopbaanpacht weer zoals van origine een&#13;
tamelijke vrije overeenkomst, dat wil zeggen minder gebonden aan de beschermende&#13;
regels zoals die in de wet voor de pachter zijn neergelegd: geen prijsbeheersing, geen&#13;
recht op verlenging, geen indeplaatsstelling, geen voorkeursrecht. Met andere woorden:&#13;
de positie van de pachter lijkt er in ieder geval op de korte termijn niet door&#13;
gebaat te zijn.&#13;
Daar wordt tegen aangevoerd dat de lange duur van de overeenkomst (minimaal&#13;
26 jaar) de pachter zoveel zekerheid biedt, dat hij een afdoende bescherming geniet.&#13;
Hij kan zijn bedrijfsvoering op lange termijn plannen zonder bang te hoeven zijn&#13;
dat de pachtovereenkomst opgezegd wordt.&#13;
Daarbij moet dan wel aangetekend worden dat de pachter aan het eind van die&#13;
26 jaar niet veel meer resteert: geen indeplaatsstelling, geen voorkeursrecht. Het enige&#13;
substantiële dat de pachter dan overblijft is dat de pachter recht heeft op een vergoeding&#13;
voor verbeteringen die de pachter met toestemming van de verpachter of&#13;
met machtiging van de grondkamer in de laatst verlopen twintig jaren aan het gepachte&#13;
heeft aangebracht (art. 31 Pw).&#13;
Een mogelijk voordeel voor de pachter kan wel zijn, dat in de toekomst het pachtareaal&#13;
vergroot wordt, omdat voor de verpachter het verpachten aantrekkelijker&#13;
wordt.&#13;
3. VERGELIJKING MET ERFPACHT&#13;
Gezien de vrij lange looptijd van de pachtovereenkomst dringt zich een vergelijking&#13;
op met erfpacht. De loopbaanpacht is een obligatoire overeenkomst. Erfpacht daarentegen is een&#13;
zakelijk recht.&#13;
Dit verschil heeft met name consequenties voor de overdraagbaarheid.&#13;
Mijns inziens is de loopbaanpacht een overeenkomst, waar hoogstpersoonlijke&#13;
rechten van de pachter uit voortvloeien gebonden aan diens carrière waarvan het niet&#13;
wenselijk is dat zij overdraagbaar zijn. Ik denk dan met name aan de mogelijkheid&#13;
van onderverpachting (art. 32 Pw) door de loopbaanpachter aan een nieuwe pachter.&#13;
Immers hoe zou een dergelijke overeenkomst eruit moeten zien, wederom een&#13;
overeenkomst van (onder)loopbaanpacht of een pachtovereenkomst tot het einde&#13;
van de loopbaanpacht van de loopbaanpachter? In dat laatste geval komt de pachtovereenkomst&#13;
echter weer onder de beschermende maatregelen van de Pachtwet te&#13;
vallen, hetgeen nu juist niet de bedoeling was.&#13;
Het eerste geval van 'onderloopbaanpacht' lijkt mij slechts in sporadische gevallen&#13;
mogelijk te zijn, gezien de beperking van de lange duur (minimaal 26 jaar). Ik&#13;
heb daar slechts één voorbeeld van kunnen bedenken: A sluit een loopbaan-pachtovereenkomst&#13;
voor 30 jaar, na twee jaar gaat hij over tot 'onderloopbaanverpachting'&#13;
aan zijn broer voor een periode van 27 jaar. Voorwaarde is dus dat er van de&#13;
loopbaanpacht niet zoveel is opgesoupeerd dat er geen nieuwe overeenkomst met&#13;
een termijn van minimaal 26 jaar af te sluiten is binnen de bestaande loopbaanpachtovereenkomst.&#13;
Conclusie is dus dat als het überhaupt al mogelijk is in geval&#13;
van loopbaanpacht rechten uit de overeenkomst over te dragen door bijvoorbeeld&#13;
'onderloopbaanpacht', het praktisch moeilijk uitvoerbaar is.&#13;
Het erfpachtsrecht daarentegen is in beginsel vrij overdraagbaar. De erfpachter&#13;
is vrij over zijn recht te beschikken. Behalve vervreemden kan de erfpachter zijn&#13;
recht dus ook bezwaren met hypotheek of er bijvoorbeeld een vruchtgebruik op vestigen.&#13;
Daarnaast kan hij de aan zijn recht verbonden zakelijke acties instellen. Mede&#13;
door de sterkere positie van de erfpachter in vergelijking tot de carrièrepachter zal&#13;
de canon die de erfpachter moet betalen waarschijnlijk hoger zijn dan de pacht die&#13;
de carrièrepachter moet betalen.&#13;
Daar staat voor de pachter weer het voordeel(tje) tegenover dat hij recht heeft op&#13;
een redelijke vergoeding voor de door hem aangebrachte waardevermeerderingen,&#13;
terwijl de erfpachter geen vergoeding kan vragen, voor verbeteringen die hij heeft&#13;
aangebracht en die hij niet wegneemt (art. 773 BW).&#13;
4. BEDRIJFSOPVOLGING&#13;
De pachtovereenkomst wordt nogal eens gebruikt ter regeling van de bedrijfsopvolging.&#13;
Vader verpacht zijn bedrijf aan zijn zoon om na verloop van kortere of langere&#13;
tijd het bedrijf in eigendom aan zijn zoon over te dragen.&#13;
Het voordeel van deze constructie is dat op die manier de bedrijfsoverdracht geleidelijk&#13;
kan geschieden. Vader blijft nog eigenaar, werkt wellicht nog mee. Bovendien&#13;
is er nog een weg terug. De pachtovereenkomst kan immers opgezegd worden. Daarnaast&#13;
heeft de bedrijfsopvolger als gunstige bijkomstigheid (of juist hoofddoel?),&#13;
dat hij de eigendom van het verpachte bedrijf tegen de verpachte waarde kan overnemen.4 In dit plaatje is voor loopbaanpacht geen plaats, dergelijke pachtovereenkomsten&#13;
zijn van veel kortere duur.&#13;
Bij de bedrijfsopvolging kan ook nog gedacht worden aan de pachter die zijn&#13;
zoon of andere daarvoor in aanmerking komende verwanten in de plaats wil stellen&#13;
van hemzelf als pachter.&#13;
Ook daar is de loopbaanpacht zoals beoogd in het rapport niet de juiste figuur.&#13;
Immers beoogd is mijns inziens een hoogstpersoonlijk recht dat eindigt bij het eind&#13;
van de loopbaan van de pachter.&#13;
Wellicht dat in de loopbaanpacht ook een voorziening opgenomen kan worden&#13;
waardoor deze vorm van pacht weer aan de volgende generatie doorgegeven kan&#13;
worden. Maar dan wordt wel aan een van de doelstellingen van het onderzoek, nl.&#13;
vergroting van de grondmobiliteit voorbijgegaan.&#13;
Dat neemt niet weg dat op deze manier door de loopbaanpacht de mogelijkheden&#13;
tot bedrijfsopvolging door middel van pacht ernstig belemmerd worden.&#13;
Loopbaanpacht is hiervoor niet geschikt, maar het pachtareaal voor de 'gewone'&#13;
pachter zal hierdoor op de langere termijn wanneer verpachters hun grond uitsluitend&#13;
in loopbaanpacht willen en kunnen geven, alleen maar verkleind worden. Mogelijk&#13;
zal de zoon van de loopbaanpachter ook zelf weer een loopbaan-pachtovereenkomst&#13;
met de verpachter kunnen afsluiten, maar zijn onderhandelingspositie is&#13;
dan veel zwakker.&#13;
Het moge duidelijk zijn: voor de bedrijfsopvolging biedt de loopbaanpacht geen&#13;
enkele soelaas.&#13;
5. DE POSITIE VAN DE VERPACHTER&#13;
Op het eerste gezicht lijkt de positie van de loopbaanpachter niet in alle opzichten&#13;
even aantrekkelijk.&#13;
De positie van de verpachter lijkt veel gunstiger, maar dat is natuurlijk niet zo&#13;
verwonderlijk gezien het feit dat de taakopdracht van de werkgroep onder andere&#13;
was mogelijkheden te zoeken naar de vergroting van het pachtareaal door het verpachten&#13;
aantrekkelijker te maken.&#13;
Welke voordelen zijn voor de verpachter te bespeuren?&#13;
In de eerste plaats wordt verwacht5 dat vanwege het ontbreken van de prijsbeheersing&#13;
van de Pachtwet de prijzen zullen stijgen en op een hoger niveau zullen uitkomen,&#13;
hetgeen rendementsverhoging voor de verpachters met zich mee zal brengen.&#13;
Ook het feit dat door de loopbaanpacht de continuering van de pachtovereenkomsten&#13;
beperkt wordt zou aan de rendementsverhoging bijdragen.6 De consequentie van de rendementsstijging is dat verpacht land een aantrekkelijk&#13;
beleggingsobject wordt, hetgeen tot een uitbreiding van het pachtareaal kan leiden.&#13;
Dit heeft weer tot gevolg dat grondmobiliteit en de mogelijkheden voor een versnelling&#13;
van de afstoting van staatslandbouwgronden kunnen toenemen. Ten slotte&#13;
nog een nadeel: wanneer het land van de verpachter meer waard wordt door&#13;
gemakkelijkere verhandelbaarheid zal ook de fiscale claim een hogere worden en&#13;
dus voor de vermogensrechtelijke en successiebelasting een hogere aanslag betekenen.&#13;
7&#13;
ENKELE PRAKTISCHE PROBLEMEN&#13;
Na in het voorafgaande globaal de positie van pachter en verpachter geschetst te&#13;
hebben wil ik nog enkele praktische problemen aan de orde stellen.&#13;
Zoals gebleken is dient de loopbaanpacht een minimale termijn van 26 jaar te beslaan.&#13;
Dat betekent, ervan uitgaande dat de pachter tot z'n vijfenzestigste jaar doorgaat,&#13;
dat je boven de 39 jaar geen contract als loopbaanpachter meer kunt afsluiten. Bovendien&#13;
lijkt mij de leeftijd van 65 jaar nog aan de hoge kant. Wil de pachter dus&#13;
eerder z'n carrière afsluiten dan zal hij ook eerder zijn pachtcontract moeten afsluiten&#13;
en nog jonger moeten zijn. En wat voor mogelijkheden zijn er voor beide partijen&#13;
om tussentijds het contract te beëindigen? Betekent dat dan een geheel of gedeeltelijk&#13;
automatisch terugvallen op de Pachtwet omdat we dan weer met een pachtovereenkomst&#13;
van minder dan 25 jaar te maken hebben?&#13;
Heeft de loopbaanpachter die bijvoorbeeld door ziekte getroffen wordt en zelf&#13;
zijn verplichtingen uit de pachtovereenkomst niet kan nakomen recht op indeplaatsstelling&#13;
door bijvoorbeeld zijn vrouw of kind en wat zijn dan de rechten van&#13;
deze personen?&#13;
Wanneer de prijs van de loopbaanpacht hoger is dan de 'gewone' pachtprijs zullen&#13;
een aantal landbouwbedrijven moeten verdwijnen omdat zij de hogere prijzen&#13;
van de loopbaanpacht niet kunnen opbrengen.8 Men denke dan onder andere aan&#13;
kleine bedrijven die tot uitbreiding willen overgaan. Is er alleen maar loopbaanpacht&#13;
te pachten, dan zullen deze marginale bedrijven moeten wijken voor bedrijven die&#13;
de hogere loopbaanpacht wel kunnen en willen opbrengen. De grotere grondmobiliteit&#13;
biedt daarnaast tevens plaats voor schaalvergroting. Deze schaalvergroting kan&#13;
echter weer leiden tot, zoals het rapport ook signaleert, vermindering van de werkgelegenheid.&#13;
Bovendien zouden met name de jonge landbouwers weleens de dupe kunnen worden&#13;
van deze hogere pachtprijzen, omdat zij vaak toch al met hoge aanvangslasten&#13;
opgescheept zitten en derhalve loopbaanpacht niet kunnen financieren.&#13;
Tevens signaleert het rapport dat hogere pachtprijzen tot hogere produktiekosten&#13;
zal leiden. Deze produktiekosten zullen in een sterk geleide markt zoals in de landbouw, niet&#13;
of nauwelijks door te berekenen zijn, hetgeen dus een achteruitgang in inkomen kan&#13;
betekenen.&#13;
RESUMEREND&#13;
Aan de constructie van de loopbaanpacht zitten veel haken en ogen.&#13;
Vanuit de positie van de pachter bezien zijn vele nadelen te signaleren: geen voorkeursrecht,&#13;
geen prijsbeheersing, geen indeplaatsstelling, geen recht op verlenging.&#13;
Als consequenties vloeien hieruit voort dat de loopbaanpachter mogelijk een hogere&#13;
pachtsom moet betalen, die veelal moeilijk op te brengen zal zijn, juist mede&#13;
gezien zijn relatief jeugdige aanvangsleeftijd. Daarnaast hoeft een landbouwer met&#13;
potentiële opvolgers (maar wie weet dat op ± 30-jarige leeftijd reeds?) helemaal niet&#13;
aan deze constructie te denken daar de mogelijkheden voor bedrijfsopvolging met&#13;
betrekking tot deze pachtovereenkomst niet aanwezig zijn.&#13;
Voor de verpachter lijkt de situatie er gunstiger uit te zien: groter rendement, hogere&#13;
pachtprijzen. En voor de verpachter de Staat waarschijnlijk een betere en gemakkelijkere&#13;
mogelijkheid tot het afstoten van landbouwgronden.&#13;
Als algemene voordelen kunnen gezien worden: beperking van de beheerskosten&#13;
die de huidige pachtwetgeving met zich meebrengt en een grotere grondmobiliteit.&#13;
Voor de verpachter lijkt me de loopbaanpacht geen slechte constructie.&#13;
Echter waar een verpachter is moet er ook een pachter zijn en die zal denk ik -&#13;
zoals het voorstel er nu uitziet - niet zoveel zin hebben in een dergelijke loopbaan!&#13;
Leiden, februari 1989</content><legacyfootnotes>1. Zie het Rapport Heroverweging Pachtwetgeving, Interdepartementaal beleidsonderzoek.&#13;
2. Zie het Rapport Heroverweging Pachtwetgeving, blz. 31.&#13;
3. Zie het Rapport Heroverweging Pachtwetgeving, bijlage 5.&#13;
4. Men wake hier echter voor schending van de legitieme portie, wanneer in deze transactie een bevoordelingsbedoeling&#13;
gelegen is, zie mijn dissertatie, De Legitieme Portie, Leiden 1988, Ars Notariatus XXXVII,&#13;
blz. 106-107.&#13;
5. Zie het rapport Heroverweging Pachtwetgeving blz. 33.&#13;
6. Zie noot 5.&#13;
7. Zie noot 5.&#13;
8. Aldus het Rapport Heroverweging Pachtwetgeving, blz. 33.&#13;
</legacyfootnotes><footnotes><footnote/></footnotes><auteurs>Mr. T.J. Mellema-Kranenburg</auteurs><published>1989-04-01 00:00:00</published><modified>1989-04-01 00:00:00</modified><editiondate>1989-04-01</editiondate><htmlpath>https://denhollander.info/artikel/6249</htmlpath></article>
</articles></edition>