<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1996</searchword><id>5921</id><udhid>UDH:TvAR/5921</udhid><titel>Van het land van ooit naar het land van nergens?</titel><searchwords><searchword>TvAR 9/1996</searchword><searchword>UDH:TvAR/5921</searchword></searchwords><attachments><attachment><name>1996_nr 9_Artikel_Wijmen.pdf</name><extention>pdf</extention><url>https://denhollander.info/download/5765/ci</url></attachment></attachments><inleiding>INLEIDING&#13;
Natuurbescherming, natuurbehoud, natuurbeheer, natuurontwikkeling, nieuwe natuur... In 1899 zag Staatsbosbeheer het licht en in 1905 de Vereniging tot Behoud van Natuurmonumenten en dat is bijna een eeuw geleden. In de laatste drie decennia van deze eeuw lag de actieve periode van Brussaard, als planoloog, als wetenschapper en als hoogleraar. De jongste decade begon met een co-productie van ons beiden èn eindigde daarmee. Ik doel op ons gemeenschappelijk preadvies in 1986 voor de Vereniging voor Agrarisch Recht getiteld: Natuur en landbouw. Enkele juridisch-bestuurlijke beschouwingen over scheiding en verweving. (Agrarisch Recht 1986, p. 157-193). Eind 1995 schreven Brussaard en ik samen over De ecologische hoofdstructuur en de 'witte gebieden.' (Milieu en Recht, 1995, p. 202-208).&#13;
In deze publicaties èn in hun betiteling ligt de kern vervat van de enorme ontwikkeling die het beleid rond de natuur juist de laatste tien jaren heeft doorgemaakt. Ik onderken in dit veld een viertal actoren of polen, te weten:&#13;
1. De centrale overheid als regelgever en gedachtenbepaler;&#13;
2. De provinciale overheden verkerend in een proces van decentralisatie;&#13;
3. de burger met een toenemende behoefte aan participatie aan het natuurbeleid en&#13;
4. de promotoren van 'nieuwe natuur' in een twee keer zo mooi Nederland.&#13;
Aan elk van deze actoren geef ik aandacht, maar midden in dit vierluik stel ik de natuur zelf centraal als substraat op wie al de actoren zich richten èn als een eigenstandige positie innemend in het recht - dat daarom nog niet als natuurrecht mag worden aangemerkt. </inleiding><content>/. De centrale overheid als regelgever en als gedachtenbepaler&#13;
Al in de jaren zeventig brak binnen de overheid het besef door dat er meer nodig zou zijn dan de toen nog nauwelijks toegepaste Natuurbeschermingswet om de verloedering van de natuur het hoofd te bieden. Nog geruime tijd voordat we begonnen te vermoeden, dat meer van het één (melkplas, boterberg, diepgevroren vlees, graan) ook meer van het andere (mest) met zich bracht maar tevens minder natuur, kwamen de drie groene nota's ter tafel (1975), waarvan de Relatienota het belangrijkst was met haar onderscheid in reser-vaats- en beheersgebieden en met de daarop gestoelde (toen nog) Beschikking beheersovereenkomsten. De gelijknamige Regeling uit 1993 waaraan ook het begrip 'natuurontwikkeling' is gekoppeld, vindt inmiddels rechtstreeks voet in art. 25a Natuurbeschermingswet. De echte doorbraak kwam in 1990 toen de regering het Natuurbeleidsplan aan de Tweede Kamer aanbood (21 149, nrs. 2 en 3, brief van 11 juni 1990 van de minister van LNV). Daarin werd voor het eerst de ecologische hoofd structuur (EHS) op de kaart gezet, zij het nog indicatief - de provincies moesten hun duit in het zakje gaan doen met de concrete begrenzingen, iets dat intussen nog steeds niet overal zijn beslag heeft gekregen. Die EHS bestaat uit kerngebieden met verbindingszones daartussen en uit natuurontwikkelingsgebieden. Een blik op die kaart zou het beste illustreren wat er voorzien en bedoeld is. In volume gemeten komt men aan zo'n 700 000 ha als einddoelstelling, de bestaande natuur uiteraard inbegrepen. Een soortgelijke opzet voor Europa kon overigens niet uitblijven: eind 1993 congresseerde men in Maastricht over een European Ecological Network - EECONET (Zie Conserving Europe's Natural Heritage, Graham &amp; Trot-man/Martinus Nijhoff (Kluwer, Londen 1994), terwijl kort geleden (juni 1996) in Eindhoven een internationaal symposium plaatsvond over de financiering van deze ecologische infrastructuur op Europese schaal.&#13;
Inmiddels kreeg te onzent het Natuurbeleidsplan een harder-juridische fixatie en wel doordat het zijn neerslag vond in het Structuurschema Groene Ruimte (SGR), dat de gedaante heeft van een planologische kernbeslissing (art. 2a WRO). Het SGR werd in 1995 ook door de Eerste Kamer aangenomen (22 280, EK 3 oktober 1995). Op rijksniveau heeft deze PKB een beleidsbepalende status en dat ook de bestuursrechter bereid is beslissingen mede te toetsen aan het SGR bleek onlangs nog uit een beslissing van de fungerend president van de Rechtbank Leeuwarden ten aanzien van proefboringen ten noorden van de Waddeneilanden (uitspraak van 20 mei 1996, M en R 1996, nr. 72 m.nt. Backes).&#13;
Naast deze beleidsbepalingen op macroniveau is het Ministerie van LNV ook doende met het wijzigen van de Natuurbeschermingswet (Memorie van Antwoord d.d. 27 juni 1995, Tweede Kamer 1994-1995, 23 580, nr. 6), terwijl nog steeds een ontwerp voor een Hora- en Faunawet in behandeling is, waarin onder andere de Vogelwet en de Jachtwet zullen opgaan (Memorie van Antwoord d.d. 13 juni 1996, Tweede Kamer 1995-1996, 23 147, nr. 7).&#13;
Ook in de vorm van wat ik noem achtergronddocumentatie werden de laatste jaren forse stappen vooruit gezet. Zo verschenen de nota 'Ecosystemen in Nederland' (Min. LNV, juni 1995) en het daarvoor weer belangrijke onderliggende document 'Handboek natuur-doeltypen in Nederland' (rapport IKC-Natuurbeheer nr. 11,1995).&#13;
Als belangrijkste uiting met name in de richting van de andere actoren mag tenslotte wel worden beschouwd het Beleidsvoornemen dat de minister op 11 april 1995 aan de Tweede Kamer zond (24 140, nrs. 1 en 2) onder de titel Dynamiek en Vernieuwing, waarin onder andere uitdrukkelijk wordt uitgesproken, dat het rijk zich primair verantwoordelijk acht voor de natuur- en landschapswaarden binnen de EHS, alsmede voor de veiligstelling daarvan in het ruimtelijk beleid. Voor de periode 1995-1998 wordt in dit verband f 163 000 000 aan extra middelen geïnvesteerd, terwijl ook bijdragen uit het Fonds Economische Structuurversterking (de aardgasbaten) ter beschikking komen voor EHS-projecten die een functionele relatie hebben met FES-projecten op het gebied van verkeer en vervoer. IL Decentralisatie van het Rijk naar de provincies&#13;
Zoals bekend is tussen de minister van Landbouw, Natuurbeheer en Visserij enerzijds en het IPO (Interprovinciaal Overleg) namens de twaalf provincies anderzijds een akkoord gesloten met betrekking tot de decentralisatie van het Rijk naar de provincies van een aantal taken en bevoegdheden met betrekking tot het beheer van het landelijk gebied. Op grond van dit akkoord is het zogenaamde Groenfonds opgericht ter financiering van de benodigde grondverwervingen in het kader van de realisatie van de EHS. Op het stuk van de landinrichting gaat een Gemeenschappelijke Uitvoeringsdienst fungeren, terwijl als gevolg van dit akkoord per 1 januari 1996 een aantal bevoegdheden voortvloeiend uit de zogenaamde * groene wetten' overging naar de provincies.&#13;
Het betreft hier taken op grond van de Boswet, de Natuurbeschermingswet, de Jacht-wet en de Vogelwet. De nieuwe taakverdeling komt er in feite op neer, dat het Rijk zich gaat beperken tot het formuleren van het beleid op hoofdlijnen en dat de provincies het rijksbeleid gaan vertalen in een samenhangend regionaal beleid, dat zij vervolgens ook gaan uitvoeren. Men streeft differentiatie na van het natuurbeleid, zodat 'maatwerk' geleverd kan worden, zulks binnen de marges die in het rijksbeleid zijn geformuleerd.&#13;
Omdat allerlei wetswijzigingen nodig zijn om een formele overdracht van bevoegdheden aan de provincies te bewerkstelligen, hetgeen de nodige jaren vergt, maakt de minister van LNV voorlopig gebruik van de mandaatconstructie, iets dat met name duidelijk wordt ten aanzien van de bevoegdheden die uit de Natuurbeschermingswet en de Boswet voortvloeien. Mandaat berooft het oorspronkelijk bevoegde orgaan niet van de betrokken bevoegdheid (art. 10:7 Awb) en kan plaatsvinden, tenzij de wet zulks verbiedt (art. 10:3 Awb). Anders ligt het ten aanzien van delegatie: het delegerend bestuursorgaan kan zelf van de bevoegdheid geen gebruik meer maken (art. 10:17 Awb), doch delegatie kan alleen plaatsvinden, indien de wet dit uitdrukkelijk toestaat (art. 10:15 Awb). Daarom kon in de onderhavige gevallen geen delegatie worden toegepast, maar moest men de mandaatconstructie gebruiken.&#13;
De mandatering is kenbaar uit een beschikking van de minister van LNV van 28 december 1995, Staatscourant 1996 nr. 3, d.d. 4 januari 1996. De titel van het besluit zegt al genoeg: 'Vaststelling Mandaten Decentralisatie Impuls' en uit de aanhef blijkt, dat de minister handelt in overeenstemming met de colleges van Gedeputeerde Staten van de provincies.&#13;
Het gaat om te beginnen om bepaalde besluiten uit hoofde van de Natuurbeschermingswet zoals die rond de vergunningverlening voor handelingen die schadelijk zijn voor het natuurschoon of voor de natuurwetenschappelijke betekenis van een beschermd natuurmonument of handelingen die zulk een monument ontsieren (art. 12, eerste lid); ook de bevoegdheid om een beheersplan voor een beschermd natuurmonument vast te stellen verhuist naar Gedeputeerde Staten (art. 14). Slechts ten aanzien van beschermde natuurmonumenten, gelegen in de Waddenzee heeft de minister de desbetreffende bevoegdheden aan zich gehouden, hetgeen trouwens ook geldt voor de aanwijzing zelf van een gebied als beschermd natuurmonument. Als er uit een van de aan GS gemandateerde besluiten schade voortvloeit (art. 18) wordt de desbetreffende schadeclaim ook door GS afgewikkeld. Van belang is voorts dat de bevoegdheden op het stuk van de handhaving van de Natuurbeschermingswet, met name die tot het toepassen van bestuursdwang tegen degene die de wet overtreedt - bijvoorbeeld schadelijke handelingen verricht zonder vergunning, zoals het onttrekken van water aan het gebied - ook aan GS zijn overgedragen (art. 29).&#13;
Ook rond de Boswet verandert het een en ander. Zo moet de kapmelding voortaan worden gedaan bij Gedeputeerde Staten. Het kapverbod op grond van art. 13 Boswet - dat voor ten hoogste vijf jaar kan worden gegeven - wordt in het vervolg uitgevaardigd door GS in plaats van de minister van LNV. Van de herplantplicht berustend op art. 3 Boswet kan men vrijstelling krijgen (art. 6); deze vrijstelling wordt sedert 1 januari 1996 verleend en ondertekend door GS, namens de directeur van het Staatsbosbeheer, aan wie de desbetreffende bevoegdheid al was gemandateerd. Dit is dus een voorbeeld van submandatering (art. 10:9 Awb).&#13;
Ook de handhaving - onder andere de controle op naleving van de meldings- en her-plantplicht - wordt in het vervolg door GS uitgevoerd, zulks tot en met de opsporing van strafbare feiten toe: de Wet Economische Delicten geldt ook voor overtredingen van de Boswet. De opsporing wordt dus niet meer verricht door de Algemene Inspectie Dienst, doch door provinciale ambtenaren, die de daartoe vereiste bevoegdheid hebben gekregen.&#13;
De uitvoering van de Jachtwet en de Vogelwet ligt inmiddels ook grotendeels in handen van Gedeputeerde Staten. Het gaat om de bevoegdheid de jacht te sluiten, om vergunning te verlenen voor de bestrijding van schade door bepaalde wildsoorten, om de vergunningen voor het jagen op edelherten, wilde zwijnen en reeën en om de toestemming om exoten te bestrijden op percelen van derden (Jachtwet). Ook de Vogelvergunning G (gebruik van vuurwapens voor het doden van vogels) gaat voortaan uit van GS.&#13;
De feitelijke uitvoering van al deze bevoegdheden zal gaan plaatsvinden door de vijf regionale kantoren van de Directie Uitvoering Regelingen.&#13;
Tegen de besluiten van GS zoals hiervoor genoemd kan bezwaar worden ingediend, terwijl vervolgens beroep openstaat bij de rechtbank, rechtswaarborgen die trouwens voortvloeien uit de Algemene wet bestuursrecht en dus ook zonder ministeriële tussenkomst bestaan.&#13;
Wat de gevolgen voor de natuur zullen zijn van deze decentralisatie-operatie moet worden afgewacht. Weliswaar stuurt het Rijk op hoofdlijnen, maar of er iets terecht komt van de beloofde toetsing op resultaat valt te betwijfelen. Wat de provincies betreft is het 'zoveel hoofden, zoveel zinnen' waarschijnlijk van toepassing.&#13;
DE POSITIE VAN DE NATUUR IN HET RECHTSDENKEN&#13;
Zoals uit de paragrafen I en II kan worden afgeleid is er in zekere zin sprake van ecologi-sering van de samenleving. Natuur wordt bestuurlijk gezien dichter bij de burger gebracht, terwijl op diverse andere terreinen - fiscaliteit (het 'groene' beleggen!), milieuwetgeving - sprake is van regelgeving die zich sterker richt op natuur en milieu. Ook verschijnselen bij het bedrijfsleven duiden op een grotere milieugevoeligheid; ik denk aan grondstoffenbalansen, interne bedrijfsmilieuzorgsystemen, convenanten en samenwerkingsvormen tussen bedrijven, overheden en ideële organisaties. De laatste voorbeelden lopen al vooruit op de paragrafen III en IV, waarin ik de socialisering van de natuur onderken als een tendens die precies vanuit de andere kant begint en parallel loopt aan die van de ecologisering van de samenleving.&#13;
In beide gevallen staat de natuur (en met haar, het milieu, ik herhaal dit niet steeds) centraal, als vertrekpunt dan wel als doelstelling. Al de menselijke bedrijvigheid, ook die in meer ideële zin - onderwijs, cultuur, religie -, voltrekt zich op de een of andere wijze in, óp, dóór, mèt natuur. Zij is de draagster van al het leven, ook het menselijk leven. Zelf geen belang, geen facet, geen sector doch een waarde zijnde, faciliteert en conditioneert de natuur al het menselijk handelen. De talrijke belangen waarin zich dat handelen manifesteert, nopen tot een constant proces van afweging en het is daar dat de rol van de overheid zichtbaar en specifiek wordt. Wij kenden haar de rol toe de vector te zijn van dat voortdurend proces van belangenafweging en vormden daartoe, eigenlijk pas vrij onlangs, een geheel van bestuursrechtelijke regelingen. Centraal daarin staan artikelen als 3:4 Awb&#13;
- het postulaat ener behoorlijke afweging - en 6:168 BW - een soort noodweerexces voor zwaarwegende maatschappelijke belangen. Via de schakelbepalingen van 3:1 Awb en 3:14 BW worden de publiek- en de privaatrechtelijke regels aan elkaar gerelateerd.&#13;
Het is nu zaak om de natuur, als substraat, fundament, basis voor alle (menselijk) leven te positioneren binnen dit proces van bestuurlijke belangenafweging en haar aldus een door het recht erkende en gesanctioneerde plaats te verschaffen. Als uitgangspunt daartoe diene, dat de natuur zelf geen rechtssubject kan zijn, zodat zij op andere wijze in het proces van belangenafweging tegenwoordig zal moeten komen; niet dus als één van de tegen elkaar af te wegen en derhalve mogelijk prijs te geven of op te offeren belangen, maar als substraat, als onderliggende, vóórgegeven waarde. Omdat de natuur zelf geen stem kan voeren, zullen wij dat voor haar moeten doen. Dit is voor ons een rechtsplicht omdat natuur als collectief goed, als bonum commune ons allen aangaat. Niemand is in staat of gerechtigd natuur en milieu exclusief voor zich zelf te nemen, laat staan ze te verbruiken of te vernietigen. Hij tast dan andermans, ja iedermans goed aan, en wel een goed dat niet als stoffelijk object vatbaar is voor menselijke beheersing: artikel 3:2 BW; natuur is dus een goed dat de mens-als-rechtssubject overstijgt. Daarom ook geschiedt het in het krijt treden voor de natuur via een actio popularis: met het recht om in evenwichtige mate gebruik te maken van natuur en natuurlijke bronnen - een vorm van algemene accessibiliteit&#13;
- correspondeert een universele op ieder rechtssubject rustende beschermings- en instand houdingsverplichting, al zal die zich vaak kanaliseren via ideële organisaties in wie wij als contribuanten of leden onze verplichting collectiveren, zo niet sublimeren; men verge lijke in dit verband artikel 3:305a BW: als een stichting of vereniging in rechte kan opko men voor aan haar statutaire doelbelang gelijksoortige belangen van andere personen, kan zij dat zeker voor waarden die ons allen aangaan, waarden waarvan wij ons niet kunnen ontdoen of losmaken, omdat wij er zelf deel van uitmaken en eraan onderworpen zijn. Onze positie van rechtssubject volstaat hier niét meer als onderscheidend kader: hoewel die waarden zelf geen rechtssubject zijn, kunnen wij hen niet tot object maken. Wij zijn zelf tot deze waarden geordend, niet door een menselijke, laat staan door een juridische wet, doch door de wetten die de natuur ons stelt. Tot zover de theoretische kern van mijn betoog, waarmee ik hoop te hebben aangetoond, dat de natuur zelf centraal staat in het be sproken vierluik, waarvan nu het derde paneel aan de orde is.&#13;
III. De toenemende participatie(-behoefte) van boer, buitenman en burger&#13;
De volgorde is bewust gekozen. Reeds vele millenia geleden stond de boer aan de basis van zowel de domesticatie van vee als de biodiversiteit, in die zin dat hij woeste natuur te lijf ging - verlies -, maar de variatie vergrootte - winst. Pas later voegde zich de buitenman als landgoedbeheerder bij de agrariërs en ontstonden nog sterker mengvormen. Tal van landschappen en ecosystemen die wij vandaag hoog willen houden - rietland, laag-veen-weidegebied, heide, heggenlandschap - zijn in feite vormen van antropogene * halfnatuur'. Pas de laatste eeuw veroorzaakten de grote vijf- mechanisatie, gewasbescherming, (kunst)mestgift, grondwaterstandverlaging en ruilverkaveling - de teloorgang van de door de landbouw zelf eeuwenlang toegebrachte diversiteit en dat in luttele decennia. Daar omheen centreerde zich dan ook de discussie over scheiding of verweving, waar Brussaard en ik in 1986 ook aan bijdroegen. Thans is er de gerechtvaardigde en ook door de minister in 'Dynamiek en vernieuwing' onderschreven wens van agrarische zijde om weer deel te gaan nemen aan het natuurbeheer. Men wil weer natuur gaan voortbrengen en bevorderen dat natuurwaarden terugkeren, maar dan tegen adequate beloning. Zolang we niet overgaan tot betaling van het ophouden met een onrechtmatige daad te plegen in de vorm van vernietiging van het collectieve goed 'natuur', is daar niets op tegen. Participatie van de boeren en in hun kielzog de particuliere natuurbeschermers - landgoedeigenaren, stedelijk groen via de burgerij, erfbeplantingsprogramma's in het buitengebied, beheer kleine landschapselementen door duizenden vrijwilligers - is daar alles voor te zeggen, als aan drie voorwaarden wordt voldaan. 1) Echte natuur - hoe zeldzaam ook - moet ongestoord en vrij van menselijke invloed blijven. 2) Halmatuur moet zodanig worden beheerd, dat een volstrekte continuïteitsgarantie bestaat. Anders gezegd: het beheer mag niet vrijblijvend zijn, in die zin dat de gemeenschap er jarenlang voor betaalt, doch steeds het risico blijft lopen van willekeurige beëindiging door de boer of eigenaar. 3) Bovendien moet periodiek getoetst kunnen worden of de gewenste natuurdoeltypen ook worden bereikt. Inzet van publiekrechtelijk instrumentarium zal daarom nooit (geheel) kunnen ontbreken, hoezeer men ook via het middel van de beheersovereenkomst te werk gaat. Dat betekent: classificatie van het gebied (misschien onder een 'milder' regime dan dat van een NB-wet aanwijzing) en het opstellen van een beheers visie of -plan. Men zie over mogelijke gradaties bij een aanwijzing het 'testament' van de voormalige Natuurbescher-mingsraad in de vorm van het advies 'Waar een wil is, is een wet' (Utrecht, maart 1994, p. 29 en p. 132-136).&#13;
Een uiterst recent voorbeeld van agrarisch natuurbeheer is de overeenkomst die minister Van Aartsen op 30 mei 1996 sloot met enkele boeren in de Alblasserwaard-Vijfheren-landen en strekkend tot agrarisch natuurbeheer, onder andere in de vorm van 2,5 ha stroomdalvegetatie langs de Lek alsmede van 2 ha moeraszone onderlangs een dijktalud. Ook op enkele landgoederen (onder andere Twickel en De Appel in Gelderland) worden experimenten uitgevoerd. Men verkijke zich overigens niet op dergelijke beheersvormen: natuurgebied binnen de EHS bevat altijd nog 2,5 x zoveel natuurwaarden als een gebied waarop beheerslandbouw wordt gepleegd (zie de door de Stichting Ruimtelijke Economie Groningen uitgevoerde 'Effect-analyse ecologische hoofdstructuur', 1995). In het rapport 'Grond voor keuzen' van de Wetenschappelijke Raad voor het Regeringsbeleid (SDU 1992) worden vier perspectieven voor de landelijke gebieden in de EG naast elkaar gezet: in alle gevallen doet zich een groter of kleiner overschot aan land bouwgronden voor... Brussaards Wageningse collega Rabbinge had in dit rapport een groot aandeel. IV. Nederland twee keer zo mooi?&#13;
Nog geen drie maanden geleden, te weten op 1 juni zaten drie collega's van Brussaard, te weten de Wageningse hoogleraren Berendse, dezelfde Rabbinge en Van der Ploeg in een TV-paneldiscussie over de voornemens van het Wereld Natuur Fonds (in combinatie met onder andere de Heidemij, de ANWB en de Unie van Landschappen) om in ons land 200 000 ha extra 'nieuwe natuur' te creëren, zulks omdat men het tempo waarin de overheid de EHS wil realiseren (25 jaar) te laag acht. Zelfs in deze door het WNF geregisseerde TV-presentatie klonk nu en dan enige scepsis door en wie, zoals ik, achter de schermen kon kijken, vernam dat echt kritische geluiden en standpunten zijn weggeknipt. Het is voor mij ook een vraag of natuur maakbaar is en of zij werkelijk overal voor iedereen toegankelijk moet zijn. Iedereen beroept zich op de Oostvaardersplassen als voorbeeld, maar die zijn toevallig ontstaan - de overheid lette even niet op -, omdat de condities goed waren. En het heeft geen haar gescheeld of de Spoorlijn Almere-Lelystad had het gebied dwars doorsneden. Overal wordt elke dag natuurgebied opgeofferd en prijsgegeven aan allerlei belangen. Voorbeelden? De boringen in de Wadden zee zijn nu even stilgelegd, maar waarschijnlijk niet voor lang. De A4 doorsnijdt ten oosten van Bergen op Zoom straks de EHS zonder pardon. De compensatie in de vorm van ontpoldering voor het uitdiepen van de Westerschelde uit hoofde van een verdragsverplichting aan België stuit op emotionele bezwaren in Zeeland. De directie van Schiphol geeft openlijk te kennen de geluidsnormen die de regering stelde niet te zullen/kunnen/willen halen. De HSL zal op allerlei plaatsen zijn barrièrewerking gaan uitoefenen. Over de Tweede Maasvlakte wordt al op hoog niveau gestudeerd en gemarchandeerd.&#13;
Nieuwe natuur als substituut voor de collectieve schaamte, omdat we er jaar in jaar uit niet in slagen inbreuken op de bestaande natuur te voorkomen. We kunnen planfiguren blijven bedenken van welke aard dan ook, maar als we die niet als bindend willen aanvaarden en (doen) naleven, zullen het steeds weer lege hulzen blijken te zijn. Wat aan de ene kant wordt gewonnen - Gelderse Poort, Grensmaas, Goudplevier om enkele voorbeelden te noemen - gaat aan de andere zijde even hard weer teloor - zie de bovengenoemde situaties. We zullen tot het besef dienen te komen, dat natuur evengoed geprijsde schaarste is en dus een economisch te waarderen goed en dan nog wel een van een dusdanig basaal karakter, dat het niet straffeloos kan worden verkwanseld. Wie zich dus sterk maakt voor nieuwe natuur zonder zich met kracht te keren tegen verlies van bestaande waarden en arealen, bedriegt zichzelf en de samenleving. Overigens is de door het WNF nagestreefde synergie met de grindwinners, met de waterwinbedrijven, met de dijkver-sterkers, met de waterschappers, met de kleiwinners een goede zaak. Het belangwekkende rapport Verweving van nutsfuncties en natuurfuncties, wederom van het IKC-Natuurbe-heer (nr. 17, 1995) geeft hele reeksen andere voorbeelden van zulke synergetische mogelijkheden, ook op de gebieden van bosbouw, recreatie, landbouw en zelfs industrie.&#13;
SLOT&#13;
Het oude dilemma scheiding of verweving doet dus nog steeds opgeld. Echte hoogwaardige natuur moet zich in zo groot mogelijke eenheden en zo ongestoord mogelijk - dat wil zeggen zo veel mogelijk vrij van welk menselijk ingrijpen dan ook - kunnen ontwikkelen. Dat includeert derhalve scheiding of ten hoogste zodanig medegebruik, dat de draagkracht van het desbetreffende natuurareaal niet wordt overschreden. Datgene wat wij ook wel 'cultuur-natuur' noemen - grote delen van het platteland, sommige bossen, natuur in de steden en langs infrastructuur gelegen - leent zich voor multifunctionaliteit en medegebruik, door de landbouw, door de recreatie. Hier is dus verweving het parool. En hier past agrarisch natuurbeheer zeer wel - er zijn voorbeelden te over: perceelsrand-en slootkantenbeheer; plas- en drassituaties; veenweidegebieden; het herstellen of onderhouden van houtwallen. En niet alleen de landbouw, maar ook de waterschappen, de gemeenten en allerlei organisaties zoals de Nederlandse Spoorwegen spelen hier soms een belangrijke rol.&#13;
De hamvraag echter is en blijft: zijn wij gezamenlijk bereid om bij het afwegen van de talrijke onderling vaak ook nog strijdige belangen zodanige keuzes te maken, dat de fun-damentele waarden die natuur en milieu vertegenwoordigen worden geëerbiedigd, of wachten we in een collectief 'non possumus' de totale ineenstorting af? Wie enigszins gevoelig is voor signalen zoals die welke het klimaat op aarde lijkt uit te zenden, houdt zijn hart vast. Ook hier zou moeten gelden het voorzorgbeginsel: bij twijfel: onthoudt U! Anders zadelen wij, die ons het 'land van ooit' nog herinneren, onze kinderen op met een verblijf in het 'land van nergens' (met dank aan mijn mede-inleider Drupsteen, die mij de opstap naar deze beeldspraak verschafte!). Inderdaad: tijd èn ruimte zijn de essentiële factoren van de belangrijke ecologische wetmatigheid die Chris van Leeuwen als volgt omschreef: doe overal (ruimte) wat anders, maar wel steeds (tijd) hetzelfde, opdat continuïteit en evenwicht kunnen ontstaan en blijven bestaan; zulks in stede van overal hetzelfde, maar steeds weer iets anders te doen, iets dat momenteel doorgaans gebeurt en dat een fatale discontinuïteit tot gevolg blijkt te hebben.</content><legacyfootnotes/><footnotes><footnote/></footnotes><auteurs>Mr. P.C.E. van Wijmen</auteurs><published>1996-09-01 00:00:00</published><modified>1995-10-31 00:00:00</modified><editiondate>1996-09-01</editiondate><htmlpath>https://denhollander.info/artikel/5921</htmlpath></article>
</articles></edition>