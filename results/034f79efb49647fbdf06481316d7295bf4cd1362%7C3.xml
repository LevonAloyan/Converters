<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2013</searchword><id>10358</id><udhid>UDH:TvAR/10358</udhid><titel>Rechtspraak 5714.  (TvAR 2013/5714)</titel><searchwords><searchword>TvAR 2/2013</searchword><searchword>TvAR 2013/5714</searchword><searchword>UDH:TvAR/10358</searchword></searchwords><attachments><attachment><name>TvAR2013_02_06_Rechtspraak_5714.pdf</name><extention>pdf</extention><url>https://denhollander.info/download/8897/ci</url></attachment></attachments><inleiding>Bedrijfshoofd. Subsidie.&#13;
[Regeling LNV-subsidies, art. 2:1]&#13;
Subsidieaanvraag voor jonge landbouwers op grond van de Regeling LNV-subsidies. Uitleg regeling in het kader van Verordening 1698/2005 en een recente uitspraak van het Hof van Justitie. Begrip bedrijfshoofd: effectieve en voortduren­de zeggenschap over het landbouwbedrijf en het beheer er­van. Onjuiste maatstaf gehanteerd door verweerder. &#13;
</inleiding><content>Procesverloop&#13;
Bij besluit van 24 februari 2012 (het primaire besluit) heeft verweerder de aanvraag van eiser om subsidie voor een in­vestering in het kader van de Regeling LNV-subsidies (hier­na de Regeling), openstelling jonge landbouwers 2011, af­gewezen.&#13;
Bij besluit van 21 juni 2012 (het bestreden besluit) heeft verweerder het bezwaar van eiser ongegrond verklaard en het primaire besluit gehandhaafd.&#13;
Eiser heeft tegen het bestreden besluit beroep ingesteld.&#13;
Verweerder heeft een verweerschrift ingediend.&#13;
Het onderzoek ter zitting heeft plaatsgevonden op 5 novem­ber 2012. Eiser is verschenen, bijgestaan door zijn gemach­tigde [gemachtigde]. Verweerder heeft zich laten vertegen­woordigen door zijn gemachtigde [gemachtigde].&#13;
Overwegingen&#13;
1. In geschil is of verweerder terecht en op goede gronden de subsidieaanvraag van eiser voor jonge landbouwers ge­weigerd heeft.&#13;
Vaststaande feiten&#13;
2. De rechtbank neemt de volgende, door partijen niet be­twiste, feiten als vaststaand aan. Eiser is met ingang van 1 januari 2010 toegetreden tot een vennootschap onder firma, bestaande uit vier vennoten (met inbegrip van eiser). Deze vennootschap is gericht op het exploiteren van een land­bouwonderneming, genaamd ‘Landbouwbedrijf [X]’ (hier­na: het landbouwbedrijf). Eiser heeft een aandeel van 25% verkregen in de juridische en economische eigendom van de roerende zaken, alsmede in het melkquotum van het land­bouwbedrijf. Tevens is eiser deelgerechtigd in 25% van de economische eigendom van de onroerende zaken van het landbouwbedrijf. De ondernemingsbeslissingen worden door alle vennoten gezamenlijk en in onderling overleg ge­nomen.&#13;
Standpunten van partijen&#13;
3. Eiser stelt zich op het standpunt dat hij voldoet aan de de­finitie van een jonge landbouwer zoals bedoeld in artikel 2:1 van de Regeling, zodat hij recht heeft op de aangevraag­de subsidie. Volgens eiser heeft hij de juridische eigendom van een substantieel onderdeel van een gedeelte van het be­drijf verworven en voldoet hij daarmee aan de voorwaarden in de Regeling, onder verwijzing naar een uitspraak van de rechtbank Arnhem van 19 juli 2011 (LJN: BR6341). Boven­dien heeft hij het economisch eigendom van een deel van de onroerende goederen van het landbouwbedrijf verkregen. De door verweerder genoemde extra eisen met betrekking tot het juridisch eigendom van onroerende zaken vinden volgens eiser geen steun in de Regeling en de Verordening 1698/2005 van de Raad van de Europese Unie van 20 sep­tember 2005 (Verordening).&#13;
4. Verweerder stelt zich op het standpunt dat eiser niet voor eigen rekening en risico een landbouwonderneming beheert. Hij heeft geen juridisch eigendom verkregen van de onroe­rende zaken, terwijl dit wel een vereiste is, zoals blijkt uit een uitspraak van de rechtbank Den Haag van 27 januari 2010 (bijlage bij het primaire besluit). Voorts gaat de situatie van eiser, waarbij sprake is van het toetreden tot een goed lopen bedrijf, voorbij aan de strekking van de Regeling.&#13;
Wettelijk kader&#13;
5. Ingevolge artikel 22, eerste lid, onder a, van de Veror­dening wordt, kort samengevat en voor zover van belang, steun toegekend aan landbouwers die jonger zijn dan 40 jaar en zich voor het eerst als bedrijfshoofd op een landbouwbe­drijf vestigen.&#13;
6. Uit de punten 11, 13, 16 en 24 en van de considerans van de Verordening volgt dat zij ertoe strekt om de vestiging van jonge landbouwers en de daaropvolgende structurele aan­passing van hun bedrijf te vergemakkelijken teneinde het menselijk potentieel te versterken en het concurrentiever­mogen van de land- en bosbouwsector te verbeteren en al­dus bij te dragen aan de duurzame ontwikkeling van platte­landsgebieden.&#13;
7. Een verordening heeft ingevolge artikel 288 van het Ver­drag betreffende de werking van de Europese Unie recht­streekse werking. Zij is verbindend in al haar onderdelen en is rechtstreeks toepasselijk in elke lidstaat.&#13;
8. De Regeling is een uitwerking van de Verordening. In ar­tikel 2:1 van de Regeling is, voor zover van belang, bepaald dat onder jonge landbouwer wordt verstaan: een natuurlijk persoon die ten hoogste 39 jaar oud is en sinds ten hoog­ste drie jaar voor het eerst voor eigen rekening en risico een landbouwonderneming beheert die hij alleen in eigendom, pacht of erfpacht heeft óf volledig in eigendom, pacht of erf­pacht heeft met een andere natuurlijke persoon die niet eer­der een landbouwonderneming volledig in eigendom, pacht of erfpacht heeft gehad. &#13;
De definitie jonge landbouwer &#13;
9. In de Verordening is neergelegd aan welke voorwaarden eiser moet voldoen om in aanmerking te komen voor sub­sidie. De Regeling vormt met nadere voorwaarden een uit­werking van die Verordening. Eiser stelt zich echter op het standpunt dat de uitleg van de Regeling door verweerder, namelijk dat sprake dient te zijn van juridisch eigendom van onroerende zaken, geen steun vindt in die Verordening en de Regeling. De rechtbank overweegt daartoe als volgt. &#13;
10. Volgens artikel 22, eerste lid, onder a, van de Verorde­ning dient sprake te zijn van het als bedrijfshoofd op een landbouwbedrijf vestigen. Dit wordt in de Regeling nader uitgewerkt, namelijk het voor eigen rekening en risico een landbouwonderneming beheren met daaraan gekoppeld een bepaling over de eigendom van die onderneming. Uit punt 61 van de considerans van de Verordening en artikel 71, der­de lid, van de Verordening volgt dat in beginsel de regels in­zake de subsidieerbaarheid van uitgaven in de regel op na­tionaal niveau worden vastgesteld. Dit geldt echter onder voorbehoud van de bijzondere voorwaarden die bij deze Verordening voor bepaalde maatregelen voor plattelandsont­wikkeling zijn vastgesteld. Volgens het Hof van Justitie van de Europese Unie (Hof) is vestigingssteun aan jonge land­bouwers een dergelijke maatregel (uitspraak van 25 oktober 2012, zaak C-592/11). De in artikel 22, eerste lid, onder a, van de Verordening vastgestelde voorwaarde met betrekking tot de eerste vestiging als bedrijfshoofd op een landbouw­bedrijf is volgens het Hof een bijzondere voorwaarde voor deze maatregel. Het Hof legt het begrip ‘bedrijfshoofd’ ver­volgens zo uit dat een jonge landbouwer effectieve en voort­durende zeggenschap moet hebben over zowel het land­bouwbedrijf als het beheer ervan. &#13;
11. Het staat de lidstaten volgens het Hof vrij om te precise­ren onder welke concrete voorwaarden een jonge landbou­wer als bedrijfshoofd kan worden aangemerkt, met dien ver­stande dat dergelijke voorwaarden niet buiten het erdoor te preciseren kader dienen te treden. Die nadere regels moe­ten er volgens het Hof toe strekken om, met inachtneming van de doelstellingen van de Verordening, te verzekeren dat die aanvrager effectieve en voortdurende zeggenschap heeft over zowel het landbouwbedrijf als het beheer ervan. &#13;
12. Naar het oordeel van de rechtbank voldoet artikel 2:1 van de Regeling aan de eis van het Hof dat niet buiten het kader van het begrip bedrijfshoofd wordt getreden. Voor de vraag of een jonge landbouwer effectieve en voortduren­de zeggenschap heeft over het bedrijf en het beheer ervan, is immers van belang of hij voor eigen rekening en risico een landbouwonderneming beheert en of hij deze alleen of met een ander in eigendom heeft. Verweerder heeft in het bestre­den besluit en ter zitting de voorwaarde beslissend geacht dat sprake dient te zijn van een substantieel aandeel van de juridische eigendom van onroerende goederen. Een dergelij­ke voorwaarde gaat naar het oordeel van de rechtbank ver­der dan de uitleg van het Hof van het begrip bedrijfshoofd en treedt daarmee buiten het door het Hof geschetste kader dat sprake moet zijn van effectieve en voortdurende zeggen­schap. Het enkele feit dat sprake is van economische en niet van juridische eigendom van onroerende zaken, betekent immers niet dat er geen sprake is van effectieve en voortdu­rende zeggenschap. Dezelfde redenering gaat op voor het verschil tussen roerende en onroerende goederen van een bedrijf. Verweerder heeft derhalve een onjuiste maatstaf ge­hanteerd met zijn uitleg van de Regeling, gelet op het be­paalde in de Verordening en de door het Hof gegeven uitleg. &#13;
Vernietiging en het in stand laten van de rechts­gevolgen &#13;
13. Het bestreden besluit komt daarom voor vernietiging in aanmerking. De rechtbank dient met het oog op finale ge­schillenbeslechting in het geval van een gegrond beroep na te gaan of er redenen zijn om de rechtsgevolgen van het be­streden besluit in stand te laten. De rechtbank zal daartoe onderzoeken of het verweerder vrij staat om anders te be­slissen dan hij in het bestreden besluit heeft gedaan. &#13;
14. In het vorenstaande heeft de rechtbank reeds overwogen dat verweerder bij de uitleg van de definitie jonge landbou­wer een onjuiste maatstaf heeft gehanteerd. Het begrip jon­ge landbouwer dient volgens de Regeling te worden uitge­legd, met inachtneming van de Verordening en de maatstaf die het Hof heeft aangelegd. De maatstaf is dat een jonge landbouwer bedrijfshoofd dient te zijn: hij moet effectieve en voortdurende zeggenschap hebben over zowel het land­bouwbedrijf als het beheer ervan. In de Regeling is dit na­der uitgewerkt in die zin dat hij voor eigen rekening en risi­co een landbouwonderneming beheert en dat hij deze alleen of met een ander in eigendom heeft. &#13;
15. In de aan het Hof voorgelegde zaak was sprake van een vennootschap op aandelen, waarbij de belanghebbende 30 % van de aandelen bezat, terwijl de overige 70 % van de aan­delen in handen waren van een derde. Volgens het Hof dient in een dergelijk geval de voorwaarde te worden gesteld dat de belanghebbende zeggenschap heeft binnen de rechtsper­soon, wat vereist dat hij meer dan de helft van de aande­len ervan in handen heeft, en dat deze aandelen meer dan de helft van de stemrechten vertegenwoordigen. De belangheb­bende werd in die zaak niet geacht de effectieve en voortdu­rende zeggenschap te hebben over het bedrijf en het beheer ervan. Naar het oordeel van de rechtbank is in het onderha­vige geval evenmin aannemelijk geworden dat eiser effectie­ve en voortdurende zeggenschap heeft. Er is sprake van een vennootschap onder firma, waarbij eiser met drie anderen ondernemingsbeslissingen neemt. Hij is voor 25 % verant­woordelijk voor de zeggenschap en het beheer van het land­bouwbedrijf en heeft een aandeel van 25% in het juridisch eigendom van de roerende zaken, alsmede in het econo­misch eigendom van de onroerende zaken. Naar het oordeel van de rechtbank voldoet eiser gezien die eigendomsver­houding en de wijze van besluitvorming, in het licht van de Regeling en de uitleg die het Hof aan de voorwaarden uit de Verordening geeft, niet aan de voorwaarde van bedrijfs­hoofd. &#13;
16. Het vorenstaande brengt de rechtbank tot het oordeel dat het verweerder niet vrij staat om anders te beslissen dan hij in het bestreden besluit heeft gedaan, nu eiser niet voldoet aan de voorwaarden die worden gesteld in de Regeling, met inachtneming van de Verordening. De rechtbank zal daar­om de rechtsgevolgen van het te vernietigen besluit in stand houden. &#13;
Proceskosten &#13;
17. De rechtbank ziet aanleiding verweerder te veroordelen in de door eiser gemaakte proceskosten. Met toepassing van het Besluit proceskosten bestuursrecht zal het gewicht van de zaak worden bepaald op 1 (gemiddeld) en zal voor de door de derde beroepsmatig verleende rechtsbijstand (het in­dienen van een beroepschrift en het verschijnen ter zitting) 2 punten van € 437,00 per punt worden toegekend. Naar het oordeel van de rechtbank bestaat er geen aanleiding om het gewicht van deze zaak op 1,5 (zwaar) te bepalen, zoals door eiser is verzocht. Voorts dient verweerder het door eiser be­taalde griffierecht van € 156,00 te vergoeden. &#13;
Beslissing &#13;
De rechtbank: &#13;
- verklaart het beroep gegrond; &#13;
- vernietigt het bestreden besluit; &#13;
- bepaalt dat de rechtsgevolgen van het bestreden besluit in stand blijven; &#13;
- draagt verweerder op het betaalde griffierecht van € 156,00 aan eiser te vergoeden; &#13;
- veroordeelt verweerder in de proceskosten tot een bedrag van € 874,00, te betalen aan eiser. &#13;
Tegen deze uitspraak staat binnen zes weken na verzending hoger beroep open bij de Afdeling bestuursrechtspraak van de Raad van State te Den Haag. &#13;
Noot &#13;
In de onderhavige zaak is sprake van een aanvraag in het ka­der van de zogenoemde subsidieregeling voor jonge land­bouwers. Deze subsidie is gebaseerd op Verordening (EG) nr. 1698/2005 van de Raad van 20 september 2005 inzake steun voor plattelandsontwikkeling uit het Europees Land­bouwfonds voor Plattelandsontwikkeling (hierna: de Veror­dening). &#13;
Ingevolge artikel 22, eerste lid van genoemde Verordening wordt op aanvraag steun toegekend aan landbouwers die: &#13;
a) jonger zijn dan 40 jaar en zich voor het eerst als bedrijfs­hoofd op een landbouwbedrijf vestigen; &#13;
b) over voldoende vakbekwaamheid en deskundigheid be­schikken; &#13;
c) een bedrijfsplan voor de ontwikkeling van hun landbouw­activiteiten indienen. &#13;
De onder a) geformuleerde voorwaarde wordt ook wel de ‘vestigingseis’ genoemd. &#13;
De Regeling LNV-subsidies is een uitwerking van de Veror­dening. In artikel 2:1 van deze Regeling is bepaald dat on­der ‘jonge landbouwer’ wordt verstaan: “een natuurlijk per­soon die ten hoogste 39 jaar oud is en sinds ten hoogste drie jaar voor het eerst voor eigen rekening en risico een land­bouwonderneming beheert die hij alleen in eigendom, pacht of erfpacht heeft óf volledig in eigendom, pacht of erfpacht heeft met een andere natuurlijke persoon die niet eerder een landbouwonderneming volledig in eigendom, pacht of erf­pacht heeft gehad”. &#13;
In het verleden rees de vraag of ook vennoten van een per­sonenvennootschap in aanmerking zouden kunnen komen voor de betreffende subsidie. Vanuit de Dienst Regelingen van het ministerie van Economische Zaken werd aangege­ven dat dit in beginsel mogelijk is. De aanvrager moet (ui­teraard) voldoen aan de voorwaarden. Ook de medevenno­ten mogen niet eerder een landbouwonderneming volledig in eigendom, pacht of erfpacht hebben gehad en deze niet zelf of samen met een ander bedrijfsmatig hebben exploi­teert, aldus Dienst Regelingen. &#13;
Over de uitleg van genoemde vestigingseis is inmiddels ju­risprudentie gewezen. Eén van deze zaken betreft de uit­spraak van Rechtbank Arnhem van 31 augustus 2011 (LJN BR6341). &#13;
De staatssecretaris had in deze procedure het standpunt in­genomen dat een jonge landbouwer alleen in aanmerking kan komen voor de betreffende subsidie als deze een sub­stantieel deel van de eigendom van de onroerende zaken heeft. De betreffende landbouwer had ‘slechts’ 1% van de eigendom van de onroerende zaken verkregen. Aan haar be­hoorde wel 50% van de machines en het vee in eigendom toe. Daarnaast was zij gerechtigd tot een substantieel deel van het melkquotum. &#13;
Rechtbank Arnhem oordeelde dat artikel 2:1 van de Rege­ling LNV subsidies niet slechts ziet op de onroerende zaken die tot de betreffende landbouwonderneming behoren. Tot een onderneming behoren alle middelen die worden inge­zet om de onderneming te drijven c.q. de primaire productie te realiseren. Vastgesteld werd dat in deze zaak de aanvrager wel degelijk voldeed aan de definitie van jonge landbouwer. &#13;
De onderhavige kwestie die aan Rechtbank Almelo werd voorgelegd, lijkt vergelijkbaar. &#13;
De aanvrager van de subsidie is één van vier vennoten van een vennootschap onder firma in het kader waarvan een landbouwonderneming wordt uitgeoefend. &#13;
Ook in deze zaak stelde de staatssecretaris zich op het stand­punt dat de aanvrager niet voldeed aan de vestigingseis, om­dat hij geen substantieel aandeel had verkregen in de eigen­dom van de onroerende zaken. De eiser stelde zich op het standpunt dat hij wel voldeed aan de vestigingseis aangezien hij een aandeel van 25% had verkregen in de juridische en economische eigendom van de roerende zaken, alsmede in het melkquotum van het bedrijf. Tevens is eiser deelgerech­tigd in 25% van de economische eigendom van de onroeren­de zaken van het bedrijf. &#13;
Rechtbank Almelo oordeelde dat het standpunt van de staatssecretaris dat sprake dient te zijn van een substanti­eel aandeel van de juridische eigendom van de onroerende goederen verder gaat dan het bepaalde in de Verordening en heeft in dit kader verwezen naar een uitspraak van het Hof van Justitie van 25 oktober 2012 (zaak C-592/11). Het Hof is ingegaan op het begrip ‘bedrijfshoofd’ zoals bedoeld in artikel 22, eerste lid onder a van de Verordening. Een jonge landbouwer is een bedrijfshoofd als hij effectieve en voort­durende zeggenschap heeft over zowel het landbouwbedrijf als het beheer ervan. &#13;
Het enkele feit dat sprake is van economische en niet van ju­ridische eigendom van onroerende zaken, betekent niet dat geen sprake is van effectieve en voortdurende zeggenschap, aldus Rechtbank Almelo. Dezelfde redenering gaat op voor het verschil tussen onroerende en roerende goederen van een bedrijf. &#13;
Het besluit om de aanvraag van de betreffende landbouwer af te wijzen, komt daarom volgens de Rechtbank in aanmer­king voor vernietiging. Er werd echter door deze Rechtbank tevens bepaald dat de rechtsgevolgen in stand blijven, en wel om de navolgende redenen. &#13;
Zoals reeds vermeld, heeft Rechtbank Almelo in haar uit­spraak verwezen naar een zaak die aan het Hof van Justi­tie was voorgelegd. Dit betrof een zaak waar sprake was van een (Deense) vennootschap op aandelen. De aanvrager be­zat 30% van de aandelen en een derde over de overige 70% van de aandelen. Volgens het Hof had deze aanvrager niet de effectieve en voortdurende zeggenschap binnen deze rechts­persoon. De aanvrager had dan meer dan de helft van de aandelen moeten bezitten en deze aandelen hadden meer dan de helft van de stemrechten moeten vertegenwoordigen. &#13;
In de onderhavige zaak is sprake van een vennootschap on­der firma waarbij de aanvrager met drie anderen de onderne­mingsbeslissingen neemt. Hij is voor 25% verantwoordelijk voor de zeggenschap en het beheer van het bedrijf en heeft een aandeel van 25% in de juridische eigendom van de roe­rende zaken en 25% van de economische eigendom van de onroerende zaken. &#13;
Deze eigendomsverhouding en de wijze van besluitvorming moet volgens Rechtbank Almelo tot de conclusie leiden dat niet wordt voldaan aan de definitie ‘jonge landbouwer’, meer in het bijzonder de vestigingseis. &#13;
Of in deze zaak hoger beroep is ingesteld, is mij niet be­kend. Welke gevolgen deze uitspraak heeft voor het uit­voeringsbeleid van het ministerie van Economische Zaken (Dienst Regelingen) van de subsidie jonge landbouwers is tevens niet duidelijk. Ik heb begrepen dat hierover binnen het ministerie overleg wordt gepleegd. &#13;
Naar verwachting wordt de definitie van het begrip ‘jonge landbouwer’ in de Regeling LNV subsidies aangepast. Zeer waarschijnlijk nog voor de nieuwe openstelling van deze subsidie (1 oktober 2013 tot en met 28 oktober 2013). &#13;
Het is aldus de vraag hoe in de toekomst wordt omgegaan met een aanvraag in het kader van de subsidieregeling jonge landbouwer ingediend door een vennoot van een personen­vennootschap. Welke maatstaven gaan alsdan gelden? Is het aantal vennoten dat in een dergelijke samenwerking partici­peert van overwegende invloed of bijvoorbeeld het aandeel dat een vennoot heeft in de goederen die behoren tot de be­treffende onderneming? In de praktijk bestaat naar mijn idee een groot aantal personenvennootschappen waarbij venno­ten met elkaar samenwerken op voet van een gelijkwaardi­ge positie. &#13;
Waar zullen de grenzen getrokken worden in het uitvoe­ringsbeleid van het ministerie? &#13;
De wijziging van de Regeling zal hiertoe moeten worden af­gewacht, hetgeen echter niet betekent dat deze uitspraak ook invloed kan hebben op lopende subsidieaanvragen c.q. pro­cedures. &#13;
mr. H.A. Verbakel-van Bommel &#13;
&#13;
&#13;
&#13;
</content><legacyfootnotes/><footnotes><footnote/></footnotes><auteurs>mr. R.J. Jue</auteurs><published>2013-02-01 00:00:00</published><modified>2013-02-01 00:00:00</modified><editiondate>2013-02-01</editiondate><htmlpath>https://denhollander.info/artikel/10358</htmlpath></article>
</articles></edition>