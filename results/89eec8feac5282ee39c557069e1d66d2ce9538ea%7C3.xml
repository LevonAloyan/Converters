<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2011</searchword><id>9404</id><udhid>UDH:TvAR/9404</udhid><titel>Rechtspraak 5652. Hermens/Boxmeer (TvAR 2011/5652)</titel><searchwords><searchword>TvAR 7/8/2011</searchword><searchword>TvAR 2011/5652</searchword><searchword>UDH:TvAR/9404</searchword></searchwords><attachments><attachment><name>TvAR2011_07_08_11_Rechtspraak_5652.pdf</name><extention>pdf</extention><url>https://denhollander.info/download/8214/ci</url></attachment></attachments><inleiding>Herstelvonnis&#13;
Artikel 31 Rv is door de rechtbank ten onrechte toegepast, nu het vonnis een andere uitleg mogelijk maakte. Van een “kennelijke fout” is geen sprake.&#13;
</inleiding><content>1 Het verloop van het geding&#13;
1.1 Voor het geding in eerste aanleg verwijst het hof naar de inhoud van de vonnissen van 14 augustus 2007, 11 novem­ber 2008 en 12 mei 2009, die de pachtkamer van de recht­bank ’s-Hertogenbosch, sector kanton, locatie Boxmeer, tus­sen appellant (hierna te noemen: Hermens) als gedaagde in conventie en eiser in reconventie en geïntimeerde (hier­na ook te noemen: de Gemeente) als eiseres in conventie en verweerster in reconventie heeft gewezen.&#13;
Van genoemde vonnissen is een fotokopie aan dit arrest ge­hecht.&#13;
1.2 Hermens heeft bij exploot van 17 december 2008 aan de Gemeente aangezegd van het vonnis van 11 november 2008 in hoger beroep te komen, met dagvaarding van de Ge­meente voor het Gerechtshof ’s-Hertogenbosch. Het geding dat met dit exploot is aangevangen zal het hof aanduiden als “het eerste hoger beroep”. Deze zaak droeg bij het Gerechts­hof ’s-Hertogenbosch het zaaknummer 200.021.594.&#13;
1.3 Hermens heeft bij exploot van 28 mei 2009 aan de Ge­meente aangezegd van het vonnis van 12 mei 2009 in hoger beroep te komen, met dagvaarding van de Gemeente voor het Gerechtshof ’s-Hertogenbosch. Het geding dat met dit exploot is aangevangen zal het hof aanduiden als “het twee­de hoger beroep”. Deze zaak droeg bij het Gerechtshof ’s-Hertogenbosch het zaaknummer 200.034.529.&#13;
1.4 In het eerste hoger beroep heeft het Gerechtshof ’s-Her­togenbosch bij arrest van 13 oktober 2009 zich onbevoegd verklaard om van de zaak kennis te nemen en de zaak ver­wezen naar dit hof en deze kamer. Voor het procesverloop tot aan het arrest van 13 oktober 2009, verwijst het hof naar dat arrest.&#13;
1.5 In het tweede hoger beroep heeft het Gerechtshof ’s-Her­togenbosch bij arrest van 15 december 2009 eveneens zich onbevoegd verklaard om van de zaak kennis te nemen en de zaak verwezen naar dit hof en deze kamer. Voor het proces­verloop tot aan het arrest van 15 december 2009, verwijst het hof naar dat arrest.&#13;
1.6 Partijen hebben zowel het eerste als het tweede hoger beroep bij dit hof en deze kamer voortgezet. Aan beide za­ken is door de griffier van het hof één zaaknummer toege­kend, namelijk 200.070.017.&#13;
1.7 Beide partijen hebben zich na verwijzing nogmaals over de zaak uitgelaten, de Gemeente bij akte en Hermens bij memorie.&#13;
1.8 Daarna hebben partijen de stukken voor het wijzen van arrest aan het hof overgelegd.&#13;
2 De vaststaande feiten&#13;
2.1 Als enerzijds gesteld en anderzijds niet of onvoldoende betwist, staan in hoger beroep de navolgende feiten vast.&#13;
2.2 Sinds een schriftelijke en door de grondkamer goedge­keurde pachtwijzigingsovereenkomst van 28 februari 2001 heeft Hermens als pachter van de Gemeente als verpachter in gebruik (gehad) twee landbouwpercelen, namelijk:&#13;
––los land, gelegen te Boxmeer, kadastraal bekend ge­meente Boxmeer, sectie Q, nummer 137, gedeeltelijk, groot 1.99.00 ha (hierna: het eerste perceel);&#13;
––los land, gelegen te Boxmeer, kadastraal bekend ge­meente Boxmeer, sectie Q, nummer 137, gedeeltelijk, groot 1.40.42 ha (hierna: het tweede perceel).&#13;
3 De motivering van de beslissing&#13;
3.1 In conventie heeft de Gemeente ontbinding gevorderd van (in de bewoordingen van de inleidende dagvaarding):&#13;
“de tussen partijen thans nog bestaande pachtovereenkomst met betrekking tot los land, gelegen te Boxmeer, kadastraal bekend gemeente Boxmeer, sectie Q nummer 137, gedeel­telijk, groot 1.99.00 hectare en los land, eveneens gelegente Boxmeer, kadastraal bekend gemeente Boxmeer, sectie Q nummer 137, gedeeltelijk, groot 1.40.42 hectare”.&#13;
Daarnaast heeft de Gemeente diverse andere vorderingen in­gesteld, waaronder een vordering tot ontruiming van “voor­omschreven landbouwpercelen”.&#13;
3.2 Bij het vonnis van 11 november 2008 heeft de pachtka­mer in eerste aanleg in conventie ontbonden, althans vol­gens het dictum: “de tussen partijen bestaande pachtover­eenkomst met betrekking tot los land, gelegen te Boxmeer, kadastraal bekend gemeente Boxmeer sectie Q nummer 137 gedeeltelijk, groot 1.99.00 ha”. Het dictum houdt verder on­der meer een veroordeling tot ontruiming in van “gemeld perceel” en een afwijzing van “het meer of anders gevorder­de”.&#13;
3.3 Bij het vonnis van 12 mei 2009 heeft de pachtkamer in eerste aanleg overwogen dat sprake is van een kennelij­ke vergissing en heeft zij het dictum aldus gewijzigd dat in conventie wordt ontbonden: “de tussen partijen bestaan­de pachtovereenkomst met betrekking tot los land, gele­gen te Boxmeer, kadastraal bekend gemeente Boxmeer sec­tie Q nummer 137 gedeeltelijk, groot 1.99.00 ha en los land, eveneens gelegen te Boxmeer kadastraal bekend gemeente Boxmeer sectie Q nummer 137, gedeeltelijk, groot 1.40.42 ha”. Volgens het vervolg van het gewijzigde dictum ziet de veroordeling tot uitruiming op “gemelde percelen”.&#13;
3.4 Het eerste hoger beroep van Hermens (vergelijk hier­voor onder 1.2) richt zich tegen het vonnis van 11 novem­ber 2008. Hermens is in dat hoger beroep niet-ontvankelijk omdat volgens het tweede lid van art. 1019o Wetboek van Burgerlijke Rechtsvordering de termijn van hoger beroep van vonnissen en beschikkingen van de pachtkamer van de rechtbanken één maand bedraagt. Het hoger beroep is inge­steld bij exploot van 17 december 2008, dus na afloop van die termijn. Aan een inhoudelijke beoordeling van het eerste hoger beroep komt het hof dan ook niet toe.&#13;
3.5 Het tweede hoger beroep van Hermens (vergelijk hier­voor onder 1.3) richt zich tegen het vonnis van 12 mei 2009. Dat vonnis betreft een herstelvonnis als bedoeld in art. 31 Wetboek van Burgerlijke Rechtsvordering. Volgens het vier­de lid van dat artikel staat tegen de verbetering (of de weige­ring daarvan) geen voorziening open. Hermens beroept zich echter op een doorbrekingsgrond. Hij betoogt immers dat de pachtkamer in eerste aanleg bedoeld art. 31 ten onrech­te heeft toegepast, omdat van een kennelijke verschrijving geen sprake is. Gelet op het arrest van de Hoge Raad van 15 mei 1998, NJ 1999, 672 kan Hermens daarom in het twee­de hoger beroep – dat bij exploot van 28 mei 2009 is inge­steld en dus binnen de termijn van art. 1019o lid 2 Wetboek van Burgerlijke Rechtsvordering – daarom toch worden ont­vangen en het hof zal de grieven van Hermens in dat beroep dus inhoudelijk behandelen. Dat beroep kan naar zijn aard alleen de beslissingen omtrent het onder 2.2 bedoelde per­ceelsgedeelte ter grootte van 1.40.42 ha betreffen; de beslis­singen in het vonnis van 11 november 2008 met betrekking tot het perceelsgedeelte ter grootte van 1.99.00 ha zijn im­mers volgens hetgeen onder 3.4 is overwogen, in kracht van gewijsde gegaan.&#13;
3.6 Met de grieven 1 en 2 stelt Hermens zich op het stand­punt, zo begrijpt het hof, dat de pachtkamer in eerste aanleg het verzoek van de Gemeente tot herstel van het vonnis van 11 november 2008 had moeten afwijzen omdat geen spra­ke is van een geval dat zich leent voor toepassing van art. 31 Wetboek van Burgerlijke Rechtsvordering. Deze grieven slagen.&#13;
3.7 Het hof stelt in dit verband voorop dat bij de beantwoor­ding van de vraag of sprake is van “een kennelijke reken­fout, schrijffout, of andere kennelijk fout die zich voor een­voudig herstel leent” als bedoeld in art. 31 Wetboek van Burgerlijke Rechtsvordering terughoudendheid past in ver­band met de regel dat tegen de verbetering geen voorziening openstaat (lid 4 van genoemd artikel), terwijl die verbete­ring ook geen nieuwe termijn voor het aanwenden van een rechtsmiddel tegen de oorspronkelijke uitspraak doet aan­vangen. Voor zover een partij tegen de beslissing zoals her­steld bezwaar heeft, moet zij dus op dat herstel hebben kun­nen antiperen, door tijdig tegen de oorspronkelijke uitspraak een rechtsmiddel aan te wenden. Dit dwingt tot een beperkte uitleg van het begrip “kennelijke fout”.&#13;
3.8 Hermens heeft erop gewezen dat alleen met het onder 2.2 bedoelde perceelsgedeelte ter grootte van 1.99.00 ha melkquotum samenhing, wat door de Gemeente niet is be­streden. Gelet daarop is – uitgaande van de hiervoor bedoel­de beperkte uitleg van het begrip “kennelijke fout” – niet op voorhand ongeloofwaardig dat Hermens (volgens hetgeen hij aanvoert) op basis van het vonnis van 11 november 2008 heeft gemeend dat de ontbinding, overeenkomstig de tekst van het dictum, alleen op bedoeld perceelsgedeelte zag (wat dus neerkomt op gedeeltelijke ontbinding van de pachtover­eenkomst) en die uitleg van het vonnis is niet zodanig on­aannemelijk, dat hij rekening heeft kunnen en moeten hou­den met het nadien plaatsgevonden herstel van dat vonnis. Anders gezegd behoefde Hermens niet direct duidelijk te zijn dat het vonnis een fout bevatte. Van een kennelijke fout die zich voor eenvoudig herstel leent, was dus geen sprake, zodat Hermens er terecht over klaagt dat de pachtkamer in eerste aanleg art. 31 Wetboek van Burgerlijke Rechtsvorde­ring ten onrechte heeft toegepast.&#13;
3.9 Het hof heeft zich nog de vraag gesteld of het vonnis van 12 mei 2009 kan worden gezien als een toepassing van art. 32 Wetboek van Burgerlijke Rechtsvordering, dat be­trekking heeft op aanvulling van de uitspraak indien de rech­ter heeft verzuimd over een onderdeel van het gevorderde of verzochte te beslissen. Bij de toepassing van die bepaling lijkt gelet op het arrest van Hoge Raad van 10 april 2009, LJN BH2465 meer beoordelingsspeelruimte te bestaan dan bij die van art. 31 Wetboek van Burgerlijke Rechtsvorde­ring, wat daarom niet bezwaarlijk is, omdat tegen toewijzing van een verzoek tot aanvulling wel gewoon een rechtsmid­del kan worden aangewend, binnen een termijn te rekenen vanaf de uitspraak van de aanvulling. Het vonnis van 12 mei 2009 spreekt weliswaar in de eerste alinea van het dictum ervan dat het vonnis van 11 november 2008 – de vermel­ding van een vonnis “van 11 maart 2008” is een kennelijke verschrijving – “dient te worden verbeterd en aangevuld”, maar in de motivering van de beslissing spreekt de pachtka­mer in eerste aanleg (uitsluitend) over “een kennelijke ver­gissing welke zich op de voet [van] art. 31 van het Wetboek van Burgerlijke Rechtsvordering, leent voor eenvoudig her­stel”. Ook heeft geen van partijen in dit hoger beroep de op­vatting verdedigd dat het vonnis van 12 mei 2009 als een toepassing van art. 32 Wetboek van Burgerlijke Rechtsvor­dering moet worden opgevat. Ook in haar laatste akte is de Gemeente op het standpunt blijven staan dat sprake is van toepassing van art. 31 Wetboek van Burgerlijke Rechtsvor­dering en heeft zij in lijn daarmee zich op het standpunt ge­steld dat tegen het vonnis van 11 november 2008 niet afzon­derlijk hoger beroep openstond. Gelet op een en ander gaat het hof ervan uit dat van toepassing van art. 32 Wetboek van Burgerlijke Rechtsvordering geen sprake is.&#13;
3.10 Bij een bespreking van de overige grieven heeft Her­mens geen belang meer.&#13;
3.11 De slotsom in het eerste hoger beroep is dat Hermens in dat beroep niet-ontvankelijk is. De slotsom in het twee­de hoger beroep is dat het vonnis van 12 mei 2009 niet in stand kan blijven omdat de pachtkamer in eerste aanleg bij dat vonnis art. 31 Wetboek van Burgerlijke Rechtsvordering ten onrechte heeft toegepast. Het hof zal dat vonnis dan ook vernietigen. Die vernietiging leidt ertoe dat het vonnis van 11 november 2008, zoals dat voorafgaand aan het herstel luidde, zijn rechtskracht herkrijgt.&#13;
3.12 Het hof zal Hermens veroordelen in de kosten van het eerste hoger beroep en de Gemeente in die van het tweede beroep.&#13;
4 De beslissing&#13;
Het hof, recht doende in hoger beroep:&#13;
in het eerste hoger beroep:&#13;
verklaart Hermens niet-ontvankelijk in zijn hoger beroep te­gen het vonnis van de pachtkamer van de rechtbank ’s-Her­togenbosch, sector kanton, locatie Boxmeer, van 11 novem­ber 2008;&#13;
veroordeelt Hermens in kosten van het hoger beroep, tot aan deze uitspraak aan de zijde van de Gemeente begroot op € 1.341,- voor salaris overeenkomstig het liquidatietarief en op € 262,- voor griffierecht;&#13;
in het tweede hoger beroep:&#13;
vernietigt het vonnis van de pachtkamer van de rechtbank ’s-Hertogenbosch, sector kanton, locatie Boxmeer, van 12 mei 2009;&#13;
verstaat dat als gevolg van deze vernietiging het vonnis van 11 november 2008, zoals dat voorafgaand aan het herstel luidde, zijn rechtskracht herkrijgt;&#13;
veroordeelt de Gemeente in kosten van het hoger beroep, tot aan deze uitspraak aan de zijde van Hermens begroot op € 1.341,- voor salaris overeenkomstig het liquidatietarief, op € 262,- voor griffierecht en op € 85,98 voor explootkosten.&#13;
Noot&#13;
In deze zaak gaat het nodige mis, het lijkt een waar fouten­festival. De gemeente vordert ontbinding van een pacht­overeenkomst met betrekking tot twee percelen. Blijkens het dictum van het vonnis van 11 november 2008 wordt de pachtovereenkomst ten aanzien van één perceel ontbonden, alhoewel het kennelijk de bedoeling was de pachtovereen­komst ten aanzien van beide percelen te ontbinden. De ver­pachter stelt geen hoger beroep in. De pachter gaat wel in hoger beroep, echter te laat en bij de verkeerde rechter. De verpachter vraagt de pachtkamer in eerste aanleg het dic­tum te wijzigen, omdat er sprake is van een kennelijke ver­gissing. Dat verzoek honoreert de pachtkamer bij vonnis van 12 mei 2009. De pachtovereenkomst wordt nu ten aanzien van beide percelen ontbonden. Tegen het herstelvonnis gaat de pachter in hoger beroep, opnieuw bij de verkeerde rech­ter, maar nu wel binnen de appeltermijn. Beide zaken wor­den verwezen naar de bevoegde rechter, de Pachtkamer van het Gerechtshof te Arnhem.&#13;
In het eerste hoger beroep met betrekking tot de ontbinding van de pacht wordt de pachter niet-ontvankelijk verklaard. Dat beroep is buiten de appeltermijn van één maand en daar­mee te laat ingesteld (art. 1019o Rv).&#13;
Met betrekking tot het tweede hoger beroep geldt dat er sprake is van een hoger beroep tegen een herstelvonnis als bedoeld in art. 31 Rv. Uitgangspunt is dat tegen een derge­lijk vonnis geen hoger beroep openstaat (art. 31 vierde lid Rv). Een rechtsmiddelenverbod kan worden doorbroken in­dien (1) de bepaling waarvoor het rechtsmiddelenverbod geldt ten onrechte, dan wel (2) met verzuim van essentië­le vormen is toegepast of (3) ten onrechte buiten toepassing is gelaten (HR 29 maart 1985, NJ 1986, 242). Het Hof komt tot de conclusie dat er sprake is van een ten onrechte toepas­sing van art. 31 Rv en verwijst naar het arrest van de Hoge Raad van 15 mei 1998, NJ 1999, 672. Daarin was eenzelf­de situatie aan de orde, met dien verstande dat er toen nog een beroep moest worden gedaan op een ongeschreven re­gel van procesrecht, die het mogelijk maakte om verbetering van een rechterlijke uitspraak te vragen, waarin een ken­nelijke voor eenvoudig herstel vatbare verschrijving voor­kwam. Met de wijziging van het Wetboek van Burgerlij­ke Rechtsvordering per 1 januari 2002 is deze ongeschreven regel in art. 31 Rv gecodificeerd. Uit de parlementaire ge­schiedenis blijkt dat van een kennelijke fout pas sprake is als zij niet voor redelijke twijfel vatbaar is en voor partijen en derden op het eerste gezicht duidelijk is (Kamerstukken II 1999/2000, 26 855, nr. 3, p. 63).&#13;
De pachter voerde aan dat hij er vanuit was gegaan dat de ontbinding alleen zag op een deel van het gepachte, omdat daarmee melkquotum samenhing. Het Hof oordeelt dat er geen sprake is van een kennelijke fout, omdat niet op voor­hand ongeloofwaardig is dat de pachter meende dat de ont­binding slechts op een deel van het gepachte zag. Daar­mee werd het herstelvonnis van 12 mei 2009 vernietigd. Het eindresultaat is dat het oorspronkelijke vonnis van 11 no­vember 2008, waarbij de pachtovereenkomst slechts gedeel­telijk ontbonden is, opnieuw rechtskracht krijgt.&#13;
Het Hof gaat ten overvloede nog in op de – niet door partij­en opgeworpen - vraag of het herstelvonnis kan worden ge­zien als een toepassing van art. 32 Rv, de bepaling over het aanvullend vonnis. Als de rechter verzuimd heeft te beslis­sen over een onderdeel van het gevorderde, dan vult hij op verzoek van een partij de uitspraak aan. Het verzoek om een aanvullend vonnis kan blijkens de tekst van art. 32 Rv te al­len tijde worden gedaan, derhalve ook na het verstrijken van de appeltermijn. Het grote verschil met de verbetering van het vonnis is dat een nieuwe termijn van hoger beroep gaat lopen bij de uitspraak van de aanvulling. Bij een verbetering van een vonnis gaat geen nieuwe beroepstermijn lopen, de beroepstermijn van het oorspronkelijke vonnis blijft gelden (HR 14 juli 2006, NJ 2006, 601).&#13;
In deze zaak had de pachtkamer in eerste aanleg in het dic­tum opgenomen ‘Wijst af het meer of anders gevorderde’. Daaruit zou de conclusie getrokken kunnen worden dat er wel een oordeel is gegeven over het gevorderde en er al­dus geen plaats is voor een aanvullend vonnis. Voor die op­vatting kan steun gevonden worden in de MvT bij art. 32 Rv ‘Wanneer het dictum van een uitspraak - zoals gebruike­lijk - de zin “Wijst af het meer of anders gevorderde.” bevat, is aanvulling niet mogelijk: de partij die zich daardoor te­kort gedaan voelt, zal dan dus in appel moeten gaan.’ (Ka­merstukken II 1999/2000, 26 855, nr. 3, p. 64). Recent heeft de Hoge Raad in een overweging ten overvloede geoordeeld dat, anders dan in de MvT is opgemerkt, ook in een geval &#13;
waarin een vonnis voornoemde zinsnede bevat, er toch spra­ke zou kunnen zijn van een aanvullend vonnis. Dat kan het geval zijn als de rechter tot de conclusie komt dat hij een (deel van de) vordering of een (deel van het) verzoek over het hoofd heeft gezien en die afwijzing daarop dan ook geen betrekking heeft (HR 10 april 2009, LJN BH2465). Het Hof komt aan de vraag of het vonnis van 12 mei 2009 als een aanvullend vonnis op grond van art. 32 Rv zou moeten wor­den opgevat evenwel niet toe, nu de verpachter zich uit­drukkelijk op het standpunt stelde dat er sprake was van een (juiste) toepassing van art. 31 Rv.&#13;
E.H.M Harbers&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, G.P.M. van den Dungen en M.G.W.M. Stienissen en de deskundige leden mr. ing. J.A. Jansens van Gellicum en ir. H.B.M. Duenk</auteurs><published>2011-08-01 00:00:00</published><modified>2011-08-01 00:00:00</modified><editiondate>2011-08-01</editiondate><htmlpath>https://denhollander.info/artikel/9404</htmlpath></article>
</articles></edition>