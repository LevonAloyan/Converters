<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2001</searchword><id>5626</id><udhid>UDH:TvAR/5626</udhid><titel>De Vijfde Nota en de Nota Grondbeleid bezien</titel><searchwords><searchword>TvAR 6/2001</searchword><searchword>UDH:TvAR/5626</searchword></searchwords><attachments><attachment><name>2001_nr 6_Artikel_Overwater.pdf</name><extention>pdf</extention><url>https://denhollander.info/download/5558/ci</url></attachment></attachments><inleiding>1. Inleiding&#13;
Ten tijde van het door de overheid studeren op de Vijfde Nota over de Ruimtelijke&#13;
Ordening 2000/2030 ontstond er in 1999 veel commotie over de sterk stijgende prijzen&#13;
van huizen en dus van grond. De commotie vertaalde zich in allerlei kretologie over&#13;
free riders, zakkenvullende speculanten en dergelijke. Het Kabinet heeft toen ‘iets&#13;
heel slims’ gedaan: het heeft het onderwerp grondbeleid van de Vijfde Nota afgezonderd.&#13;
Daarna is in alle openheid doorgestudeerd op de Vijfde Nota (met de daarbij&#13;
behorende vormen van inspraak en voor het eerst met inter(net)actieve beleidsvorming)&#13;
en in alle rust gestudeerd op het grondbeleid. (‘Houd uw mond over de grond’,&#13;
sprak minister Pronk). Dit is de reden dat wij nu, sinds 10 januari 2001, beschikken&#13;
over de nota Ruimte maken, ruimte delen (de Vijfde Nota) en de nota Op grond van&#13;
nieuw beleid (de Nota Grondbeleid).&#13;
De Vijfde Nota met daarin opgenomen deel 1 Ontwerp PKB Nationaal Ruimtelijk&#13;
Beleid zal de procedurele stappen voor een Planologische Kernbeslissing (PKB)&#13;
doorlopen, waardoor de hoofdkeuzes, zoals de nota stelt, ‘een wettelijke status krijgen’.&#13;
De Nota Grondbeleid is een beleidsnota die ter beoordeling aan de Tweede Kamer&#13;
wordt voorgelegd en ervan uitgaande dat de Kamer er grotendeels mee instemt, zullen&#13;
de Ministeries vervolgens de in de nota opgenomen actielijst gaan afwerken.</inleiding><content>2. De Vijfde Nota&#13;
De Vijfde Nota is een mooi vormgegeven boekwerk van 297 pagina’s. Het boek geeft&#13;
een fascinerend beeld van de recente geschiedenis van ons land en van de veranderingsprocessen&#13;
die zich voordoen met de daarbijbehorende ruimteclaims.&#13;
2.1 Het waarom van de nota&#13;
De nota zelf verwoordt het als volgt: ‘Ordening van de ruimte is nodig om maatschappelijke&#13;
ontwikkelingen mogelijk te maken en op te vangen. Ruimtelijke ordening&#13;
moet niet alleen voorwaarden scheppen voor economische ontwikkeling, maar&#13;
ook voor een gevarieerd sociaal-cultureel leven in een aantrekkelijke en duurzame&#13;
leefomgeving. Als nieuwe woonwijken, bedrijventerreinen, kassen en recreatievoorzieningen&#13;
zich zonder goede ordening kunnen uitspreiden over de ruimte, dreigen er&#13;
negatieve effecten – ook voor de economie. De open ruimte raakt dan versnipperd,&#13;
gebieden worden eentonig en slibben dicht, de bereikbaarheid van steden gaat achteruit en hun vitaliteit vermindert. Ruimtelijke ordening is daarom méér dan het op&#13;
elkaar afstemmen van de kwantitatieve ruimtebehoeften. Het gaat ook om het bewaren&#13;
en verhogen van de kwaliteit van die ruimte. Kwaliteit is moeilijker te definiëren&#13;
en te meten dan kwantiteit. Kwaliteit is subjectiever. Mensen ondergaan en waarderen&#13;
de ruimte en het gebruik daarvan ieder op hun eigen manier. Die waardering verandert&#13;
in de loop van de tijd, en met die waardering veranderden de accenten in het&#13;
ruimtelijk beleid.’&#13;
2.2 Geschiedenis van het ruimtelijk beleid (in de nota geheten: ‘terugblik’)&#13;
Sturing van de ruimtelijke ordening door de nationale overheid door middel van landelijke&#13;
nota’s dateert van eind 1960. De eerste nota beoogde een spreidingsbeleid te&#13;
realiseren uit het dichtslibbende westen naar het oosten en noorden. Er werd voor de&#13;
randstad uitgegaan van een ring van afzonderlijke steden rondom een groen open&#13;
middengebied, het Groene Hart, van belang voor de voedselproductie van de randstad&#13;
en ten behoeve van recreatie. Uitbreiding van de steden moest worden gevonden&#13;
buiten de stedenring.&#13;
In de tweede nota (1966) werd geanticipeerd op een bevolkingstoename tot 20 miljoen&#13;
mensen; men wilde het aan elkaar vastgroeien van de randstad voorkomen. Er&#13;
ontstonden groeikernen op afstand van de stedenrij en bufferzones waar niet gebouwd&#13;
mocht worden (gebundelde deconcentratie).&#13;
De derde nota ontstond in etappes van 1973 tot 1983. De hoofdlijnen bleven: bundeling&#13;
van verstedelijking, ontwikkeling van groeikernen en openhouden van de&#13;
groene ruimte. Gepoogd werd de ongewenste trek uit de stad bij te sturen. Er kwamen&#13;
investeringsregelingen voor de economie in het noorden en in Limburg en er&#13;
kwamen beheersovereenkomsten met boeren ter verbetering van de natuur en gericht&#13;
op milieuvriendelijke landbouwmethoden. Er werd vanaf 1975 veel geïnvesteerd in&#13;
stadsvernieuwing.&#13;
De vierde nota (1988-1989) erkende de eisen die bedrijven in de internationale&#13;
context stellen aan de kwaliteit van de ruimtelijke inrichting van de BV Nederland.&#13;
De voordelen van de BV Nederland moesten worden uitgebuit door het laten groeien&#13;
van de mainports en het vergroten van het economisch kerngebied van de randstad&#13;
tot in Noord-Brabant en Midden-Nederland. Ook werden veel nieuwe woningen op&#13;
het programma gezet om te kunnen voldoen aan de vraag naar goede woonruimte.&#13;
Voordat de vierde nota door het parlement werd vastgesteld, werd de milieuproblematiek&#13;
er bij betrokken, hetgeen resulteerde in de Vierde Nota Ruimtelijke Ordening&#13;
Extra, Vinex.&#13;
Ingestoken is op het beperken van de mobiliteitsontwikkeling: bouwen in en aan&#13;
de steden, bedrijven met veel personeel bij stations en bedrijven met goederenbewegingen&#13;
langs de wegen, concentratie van intensieve landbouw en aaneengesloten&#13;
natuurgebieden. Met regio’s en provincies werden afspraken gemaakt over het realiseren&#13;
van veel extra woningen gekoppeld aan grondkostensubsidies en bijdragen voor&#13;
openbaar vervoer en groen. Inmiddels zijn er via de Vinac (actualisering Vinex)&#13;
afspraken gemaakt tot 2010. 2.3 Korte inhoud van de Vijfde Nota&#13;
De hoofdlijn was, is en blijft: behoud van zoveel mogelijk open landschap, scheiding&#13;
van stad en landschap, bouwen bij voorkeur in de stad en indien nodig aan de rand.&#13;
Er wordt ingezet op het efficiënt omgaan met ruimte door te intensiveren, combineren&#13;
en transformeren. Het idee van corridors naar het Duitse achterland is verlaten en&#13;
vervangen door het begrip ‘stedelijke netwerken’, waar uitsluitend de uitbreiding van&#13;
woon- en werkruimte zal plaatsvinden. Het omarmen van de stedelijke netwerken&#13;
lijkt niets anders dan het erkennen van de feitelijke praktijk. Echter, bestuurlijk is&#13;
men nog niet zo ver. Het is niet de bedoeling een nieuwe bestuurslaag te creëren, alles&#13;
wordt gebaseerd op een vrijwillig scenario van afspraken van gemeenten onder regie&#13;
en toezicht van de provincie. Gemeenten in netwerken moeten met elkaar afspraken&#13;
maken over de locatie van nieuwe wijken, bedrijventerreinen en recreatiegebieden.&#13;
Een belangrijke rol wordt toebedacht aan openbaar vervoer op basis van rijkscoördinatie.&#13;
De vier landsdelen, provincies en regio’s dienen de woningbehoefte te inventariseren,&#13;
waarna uitvoeringsprogramma’s overeen worden gekomen. Een en ander op&#13;
basis van de contourbenadering. Binnen de rode contour mag worden gebouwd op&#13;
grond van een vijfjarenplan (ruimte voor woonwijken, bedrijventerreinen, recreatie&#13;
en sportterreinen, zorgvoorzieningen etc.). In groene gebieden (natuur) mag de&#13;
bebouwing niet toenemen. In de rest van het buitengebied, de zgn. balansgebieden,&#13;
wordt gezocht naar een evenwicht tussen behoud van landschappelijke kwaliteit en&#13;
ruimte voor nieuwe ontwikkelingen.&#13;
Het woningaanbod wordt aangepast aan de behoefte, met name in buitencentrumwijken&#13;
(sloop, samenvoeging, meer groen, inbrengen werk, duurdere woningen). Verouderde&#13;
glastuinbouw wordt gesaneerd; de glastuinbouw krijgt een toekomst op een&#13;
beperkt aantal grote, modern en duurzaam ingerichte locaties.&#13;
De ruimtelijke ontwikkeling zal plaatsvinden in zes nationale stedelijke netwerken,&#13;
waarvan de randstad de belangrijkste is, en acht regionale stedelijke netwerken.&#13;
Als nationale stedelijke netwerken zijn benoemd:&#13;
– de Deltametropool (Randstad inclusief Almere, Amersfoort en de Drechtsteden);&#13;
– stedelijk netwerk Groningen (Groningen en Assen);&#13;
– stedelijk netwerk Twente (Enschede, Hengelo, Almelo) (internationale afstemming met&#13;
Gronau, Osnabrück, Münster);&#13;
– stedelijk netwerk Arnhem-Nijmegen (internationale afstemming met Emmerik en Kleef);&#13;
– Brabantstad (Den Bosch, Tilburg, Breda, Eindhoven en Helmond);&#13;
– Maastricht, Heerlen (internationale afstemming met Aken, Luik, Hasselt en Genk).&#13;
Van belang is wie de contouren mag vaststellen. In het politieke spectrum zijn er&#13;
enerzijds partijen die dit aan het Rijk willen voorbehouden en anderzijds partijen die&#13;
dit onder bepaalde voorwaarden willen overlaten aan de provincies en gemeenten. In&#13;
de nota is ervoor gekozen de gemeenten de contouren te laten trekken, maar ze worden&#13;
pas vastgesteld nadat de provincies en het Rijk de daaraan ten grondslag liggende&#13;
ruimtelijke afwegingen hebben goedgekeurd.&#13;
Water is als belangrijk aspect apart benoemd. Ten behoeve van de veiligheid van de&#13;
burgers en als gevolg van klimaatverandering en bodemdaling zal er aan water meer&#13;
ruimte moeten worden gegeven met ingrijpende gevolgen voor het ruimtelijk beleid&#13;
op basis van de notie: ‘opvangen, bergen en afvoeren’. 2.4 Uitvoering&#13;
Als strategie heeft men niet gekozen voor het negeren, reduceren of naar het buitenland&#13;
verplaatsen van ruimtevragende functies. Wel is gekozen voor intensiveren (met&#13;
name in het verstedelijkte gebied), combineren (met name in het landelijk gebied) en&#13;
transformeren (gericht op het verbeteren van kwaliteit), om zo aan de maatschappelijke&#13;
ruimtebehoefte te voldoen. Als ruimtebehoeften zijn benoemd: wonen, werken&#13;
en recreëren, landbouw, milieu, water en infrastructuur. Ten behoeve van de uitvoering&#13;
is de centrale sturing losgelaten. In plaats daarvan beoogt de rijksoverheid richtlijnen&#13;
en kaders in kwantitatieve en kwalitatieve zin te geven. De lagere overheden en&#13;
marktpartijen moeten met voorstellen komen. Ofwel, in plaats van een centrale&#13;
sturing is gekozen voor het in samenspraak met en voor een belangrijk deel ook door&#13;
andere overheden en private initiatiefnemers uitwerken en realiseren van het in de&#13;
nota geformuleerde beleid. Wel klinkt door dat als de lagere overheden ‘hun huiswerk&#13;
niet maken’ (door het niet sluiten van convenanten of het niet trekken van contouren)&#13;
de rijksoverheid het zelf zal doen. ‘Haar verantwoordelijkheid zal nemen’, zoals het&#13;
wordt genoemd.&#13;
De daarvoor ontwikkelde uitvoeringsstrategie valt uiteen in drie delen, zijnde een&#13;
planologisch en juridisch instrumentarium, financieel instrumentarium en coördinatie&#13;
en afstemming.&#13;
Als planologisch en juridisch instrumentarium wordt benoemd:&#13;
– een PKB in de vorm van de Vijfde Nota die scherp en toetsbaar is geformuleerd;&#13;
‘wie doet wat en wanneer’;&#13;
– het versterken van het huidige beleid;&#13;
– aanpassing van de Wet op de Ruimtelijke Ordening, met als doel te komen tot een&#13;
effectievere doorwerking van het beleid van boven naar beneden, krachtigere&#13;
handhavingsinstrumenten en een versteviging van de rol van het bestemmingsplan;&#13;
– intensiveren van de samenwerking op Europees, transnationaal en grensoverschrijdend&#13;
terrein;&#13;
– grondbeleid bezien als één van de instrumenten voor het realiseren van ruimtelijke&#13;
doelstellingen.&#13;
Als financieel instrumentarium wordt benoemd:&#13;
– het alloceren van geldstromen ten behoeve van investeringen in de ruimte en in de&#13;
kwaliteit van de ruimte.&#13;
Voor coördinatie en afstemming worden als instrumenten genoemd:&#13;
– dat de Vijfde Nota hiervoor is afgestemd op allerlei andere nota’s, zoals de nota&#13;
Ruimtelijk Economisch Beleid, de nota Natuur voor mensen, het Nationaal verkeers-&#13;
en vervoersplan en de Nota wonen;&#13;
– voor de ruimtelijke aspecten van volgende nota’s zal de Vijfde Nota het ruimtelijk&#13;
kader scheppen en dus richtinggevend zijn;&#13;
– er zal een onafhankelijk nationaal ruimtelijk planbureau worden ingesteld;&#13;
– er komt een tweejaarlijks uitvoeringsprogramma aan de hand waarvan het Kabinet&#13;
elke twee jaar aan de Tweede Kamer zal rapporteren over de voortgang van het&#13;
uitvoeringsprogramma. 2.5 Toepassing van de uitvoeringsstrategie&#13;
Het is de bedoeling om de beleidsdoelstellingen te formaliseren in streekplannen,&#13;
regionale structuurplannen en bestemmingsplannen, onder andere door middel van&#13;
rode contouren voor bebouwd gebied en groene contouren voor natuurgebieden.&#13;
Daartoe zal tussen nu en 2005 een programma van eisen (de Vijfde Nota) worden&#13;
opgesteld, een decentraal ruimtelijk programma worden geformuleerd en zullen&#13;
regioconvenanten tussen het Rijk, provincies en gemeenten worden gesloten.&#13;
2.6 Ontwerp Planologische Kernbeslissing nationaal ruimtelijk beleid&#13;
De nota eindigt met negen bladzijden waarin de eigenlijke Planologische Kernbeslissing&#13;
is verwoord. Deze bevat een samenvatting van de uitgangspunten, beleidsdoelstellingen&#13;
en maatregelen van het nationaal ruimtelijk beleid voor de periode 2001 tot&#13;
2020, waarmee de geldende Planologische Kernbeslissing nationaal ruimtelijk beleid&#13;
wordt herzien. De indeling is als volgt:&#13;
a. algemeen;&#13;
b. Nederland in Europa;&#13;
c. kwaliteit in stad en land;&#13;
d. stedelijke netwerken;&#13;
e. water.&#13;
Concreet genoemde mogelijke ruimtelijke ingrepen zijn:&#13;
– bouwen in de bollenstreek;&#13;
– een randmeer bij de Wieringermeer en bij de Noordoostpolder;&#13;
– bebouwing Zuidplaspolder bij Rotterdam;&#13;
– bouwen in het Groene Hart in de zone Rotterdam-Zoetermeer-Gouda, rondom&#13;
Utrecht en in de zuidoostelijke Haarlemmermeer;&#13;
– het westelijk rivierengebied (aansluitend aan het Groene Hart) en de Hoeksche&#13;
Waard worden een nationaal landschap evenals de Wormer, Beemster en Schermer.&#13;
Daarnaast komen hiervoor in aanmerking het Limburgse Heuvelland, een deel van&#13;
het Rivierengebied en een deel van de Zeeuws-Hollandse Delta. Nationale (en&#13;
provinciale) landschappen zijn volgens de nota gebieden waar de cultuurhistorische&#13;
en landschappelijke waarde een extra impuls krijgen;&#13;
– bouwen in de bufferzone IJsselmonde, alsmede op en rondom het militaire vliegveld&#13;
Valkenburg;&#13;
– het aanwijzen van 750 ha natuurgebied als compensatie voor de tweede Maasvlakte;&#13;
– een industrieterrein van 100 ha in het oosten van de Hoeksche Waard.&#13;
2.7 Conclusie met betrekking tot de Vijfde Nota&#13;
Minister Pronk besloot zijn toespraak bij de presentatie van de Vijfde Nota met de&#13;
opmerking: ‘Ik geloof in de maakbaarheid van de ruimte’. De tijd zal leren of zijn&#13;
geloof terecht is.&#13;
De Vijfde Nota is naar mijn mening een goed stuk. Het beschrijft de maatschappelijke&#13;
processen goed, maar ik lees de nota anders dan Pronk, als een poging om die&#13;
onafwendbare processen bij te sturen en te optimaliseren. De processen zijn mijns inziens onstuitbaar en of er bijgesteld zal kunnen worden, hangt vooral af van de&#13;
kwaliteit van de overheid, want de gekozen uitvoeringsstrategie vraagt zeer veel (ik&#13;
ben bang te veel) van de procesmanagementvaardigheden van de overheid. Niettemin&#13;
zie ik geen andere mogelijkheid dan de gekozen oplossingsrichting.&#13;
3. De Nota Grondbeleid&#13;
De discussie over grondbeleid zoals opgestart in 1999, mede ingegeven door de&#13;
stijging van huizenprijzen en grondprijzen, had een hoog emotioneel, ideologische&#13;
karakter en dreigde zich toe te spitsen op de posities van grondeigenaren en (vooral)&#13;
ontwikkelaars. Noties als speculanten, overwinsten, monopolisten, werden daarbij&#13;
gebezigd. Er werd gevraagd om acties als het heffen van extra belasting op bestemmingwijzigingsvoordelen&#13;
en ontwikkelingswinsten, het versterken van de positie van&#13;
de gemeente op de grondmarkt door het tegengaan van zelfrealisatie etc. Tijdens de&#13;
door het Kabinet gecreëerde relatieve rust van de studieperiode (het interdepartementale&#13;
beleidsonderzoek grondbeleid) lijkt de discussie wat te zijn bedaard en te zijn&#13;
gekanaliseerd.&#13;
Nu gebezigde noties zijn:&#13;
– de roep van gemeenten om een sterkere positie wordt nu mede beoordeeld met&#13;
inachtneming van de zakelijke belangen van gemeenten;&#13;
– de gestegen huizenprijzen en daardoor gestegen grondprijzen zijn een gevolg van&#13;
te weinig passend aanbod voor de grote vraag en niet het gevolg van allerlei machinaties&#13;
van grondeigenaren en ontwikkelaars;&#13;
– er is voldoende juridisch instrumentarium, de aandacht moet gericht worden op&#13;
verbetering van de toepassing van het instrumentarium;&#13;
– van de gestegen prijzen profiteren vele partijen (grondeigenaren, ontwikkelaars,&#13;
gemeenten, bouwers, huizeneigenaren en het rijk);&#13;
– het zwaartepunt van de aandacht heeft zich verlegd van Vinex naar het realiseren&#13;
van de doelstelling met betrekking tot natuurontwikkeling, omdat die achterblijft&#13;
op de plannen en stedelijke herstructurering;&#13;
– marktpartijen vragen om een actievere en slagvaardigere overheid.&#13;
De conclusie voor dit moment is dat de discussie grotendeels van haar oneigenlijke&#13;
elementen is ontdaan en dat er veel kennis is gegenereerd en verzameld op de Ministeries.&#13;
Wel is het zo dat, nu de studieperiode voorbij is en de nota Op grond van beleid&#13;
is aangeboden aan de Kamer, het onderwerp weer speelbal van de politiek kan&#13;
worden. Ook zal grondbeleid naar ik verwacht een belangrijk onderwerp worden in&#13;
de komende partijprogramma’s en het komende regeerakkoord.&#13;
Het is duidelijk dat is gekozen voor de insteek van grondbeleid gericht op het&#13;
realiseren van beleidsdoeleinden en niet voor de insteek van grondpolitiek. De vraag&#13;
rijst of het ‘waarom’ daarvan niet moet worden opgeschreven, omdat die vraag anders&#13;
toch zal worden gesteld en misschien juist extra aandacht zal krijgen. Het ‘waarom’&#13;
zou kunnen zijn:&#13;
– dat men het aan de orde stellen van politieke gevoeligheden wil vermijden, mede&#13;
gebaseerd op slechte ervaringen uit het verleden;&#13;
– dat discussies over grond meer gebaseerd zijn op emotie dan op kennis;&#13;
– dat er overeenstemming bestaat over het vastgestelde beleid en een discussie over grondpolitiek het risico in zich bergt dat daardoor het effectueren van het beleid&#13;
zal worden vertraagd;&#13;
– dat ideologische tegenstellingen bij grond toegespitst op de vraag ‘is grond vatbaar&#13;
voor individueel eigendom of behoort het de gemeenschap toe’ minder dan voorheen&#13;
een rol spelen en er een maatschappelijke consensus aanwezig lijkt die uitgaat&#13;
van het eerder dan in het verleden kunnen beperken van eigendomsrechten als het&#13;
algemeen belang dat vergt.&#13;
De conclusie zou dan kunnen zijn dat waar steeds de afweging tussen het eigendom&#13;
en het algemeen belang wordt gemaakt, de oorspronkelijke uitgangspunten met&#13;
elkaar in evenwicht zijn gebracht en vandaar de consensus.&#13;
3.1 Het waarom van de nota&#13;
Als uitgangspunt is genomen dat grondbeleid (het grondbeleidsinstrumentarium)&#13;
gericht moet zijn op het realiseren van ruimtelijke doelstellingen. Gesteld wordt dat&#13;
een herijking van het grondbeleidsinstrumentarium gewenst is in het licht van nieuw&#13;
beleid (Vijfde Nota Ruimtelijke Ordening, Nota wonen, de nota Natuur voor mensen,&#13;
mensen voor natuur). Bij dat nieuwe beleid zal het minder dan in het verleden&#13;
gaan om kwantiteit en meer om kwaliteit. Als tweede reden voor de Nota Grondbeleid&#13;
wordt genoemd de veranderende verhoudingen op de grondmarkt, vooral&#13;
gekenmerkt door een veel actievere rol van marktpartijen.&#13;
Bedoeld is in de nota het kader te schetsen voor het grondbeleid voor het komende&#13;
decennium, de gemaakte keuzes zullen vervolgens apart worden uitgewerkt, onder&#13;
andere in wetgeving. Als de drie hoofddoelstellingen zijn benoemd:&#13;
– het bevorderen van maatschappelijk grond- en ruimtegebruik;&#13;
– het bevorderen van een rechtvaardige verdeling van kosten en opbrengsten over&#13;
gebruikers, exploitanten, eigenaren en overheid;&#13;
– het verhogen van de kwaliteit van het ruimtegebruik, de zeggenschap voor de&#13;
burger en de marktwerking op de grondmarkt.&#13;
Voor het voeren van grondbeleid onderscheidt de overheid twee vormen, nl. actief&#13;
grondbeleid en faciliterend (vroeger passief) grondbeleid.&#13;
Bij actief grondbeleid gedraagt de overheid zich als een marktpartij door zelf&#13;
grond te verwerven, te ontwikkelen en te verkopen. Bij faciliterend grondbeleid&#13;
beperkt de overheid zich tot het reguleren van activiteiten van de private sector.&#13;
Opgemerkt wordt dat er in de praktijk meestal sprake is van mengvormen van actief&#13;
en faciliterend grondbeleid. Echter, in de verdere nota is er steeds sprake van óf actief&#13;
óf faciliterend grondbeleid. Een duidelijke keuze wordt in de nota niet gemaakt.&#13;
3.2 Instrumentarium&#13;
Voor de herijking van het grondbeleidsinstrumentarium is gekozen voor een drietrapsraket&#13;
die bestaat uit:&#13;
a. het bestaande instrumentarium beter toepassen;&#13;
b. het bestaande instrumentarium verbeteren;&#13;
c. nieuw instrumentarium maken. Ad a. Het bestaande instrumentarium beter toepassen&#13;
Volgens de nota geldt dit vooral voor kleine en middelgrote gemeenten. Teneinde dit&#13;
te faciliteren zal door het rijk een kennis- en informatiecentrum grondbeleid worden&#13;
opgericht. Dit zou gereed moeten zijn in 2002.&#13;
Ad b. Het bestaande instrumentarium verbeteren&#13;
Wet voorkeursrecht gemeenten:&#13;
– De Wet voorkeursrecht gemeenten zal gebruikt kunnen gaan worden door alle&#13;
gemeenten waartoe het vereiste van de bovenlokale uitbreidingscapaciteit zal&#13;
vervallen;&#13;
– De Wet voorkeursrecht gemeenten zal ook kunnen gaan gelden voor groen;&#13;
– De op basis van de Wet voorkeursrecht gemeenten verworven gronden zullen&#13;
moeten worden ontwikkeld via openbare uitgiften;&#13;
– Een en ander zal moeten zijn gerealiseerd in 2003.&#13;
Wet op de Ruimtelijke Ordening:&#13;
– De Wet op de Ruimtelijke Ordening wordt integraal herzien, gericht op handhaving,&#13;
het geven van uitvoeringstaken aan Rijk en provincie en het versterken van&#13;
de rol van het bestemmingsplan.&#13;
– Dit moet gereed zijn in 2003.&#13;
Onteigeningswet:&#13;
– De Onteigeningswet zal integraal worden herzien, gericht op stroomlijning en&#13;
versnelling. Tevens zal onteigening op basis van een streekplan mogelijk moeten&#13;
worden. Er wordt naar gestreefd dit gerealiseerd te hebben in 2003.&#13;
Ad c. Nieuwe instrumenten&#13;
– De Wet Agrarisch Grondverkeer zal worden geactiveerd voor wat betreft het&#13;
voorkeursrecht ten behoeve van het Rijk in natuurgebieden. Dit moet gereed zijn&#13;
in 2002.&#13;
– Voor het kostenverhaal zal er een Grondexploitatiewet komen die bouwers en ontwikkelaars&#13;
ertoe verplicht vergunningen aan te vragen voor het ontwikkelen van&#13;
een nieuwe bouwlocatie. Om voor die vergunning in aanmerking te komen, moet&#13;
worden voldaan aan de volgende voorwaarden:&#13;
– er moet een regeling zijn getroffen met betrekking tot kostenverhaal op basis&#13;
van een kostenlijst die in de wet zal worden opgenomen;&#13;
– de ontwikkelaar moet in staat en bereid zijn de locatie te ontwikkelen op de&#13;
manier die de gemeente voor ogen staat;&#13;
– de exploitatie moet gebeuren op basis van de grondexploitatieopzet; in de&#13;
grondexploitatieopzet mag worden verevend, bijvoorbeeld door meer kosten&#13;
toe te rekenen aan de duurdere woningen;&#13;
– de ontwikkelaar moet bereid zijn grond af te staan voor openbare doeleinden;&#13;
– de ontwikkelaar moet bereid zijn te voldoen aan gemeentelijke ruimtelijke eisen;&#13;
– de ontwikkelaar moet bereid zijn te voldoen aan een door de gemeente vastgesteld&#13;
beeldkwaliteitplan;&#13;
– de ontwikkelaar moet bereid zijn om minimaal 30% van de grond beschikbaar&#13;
te stellen ten behoeve van particulier opdrachtgeverschap. Met betrekking tot de exploitatievergunning kan het volgende worden opgemerkt.&#13;
– De exploitatievergunning is overbodig. De genoemde voorwaarden zijn immers&#13;
niets anders dan een codificatie van onteigeningsjurisprudentie; gemeenten kunnen&#13;
deze voorwaarden derhalve reeds stellen.&#13;
– Doordat er wordt gekozen voor verevening is er geen sprake meer van (alleen)&#13;
kostenverhaal.&#13;
– De grondslag voor kostentoedeling is niet uitgewerkt; zal deze deels op bedrijfseconomische&#13;
basis en deels op basis van verevening moeten plaatsvinden?&#13;
– Door de keuze voor de exploitatievergunning staat de deur wijd open voor allerlei&#13;
claims van gemeenten voor andere voorwaarden waarmee eenzijdig hun wil kan&#13;
worden opgelegd.&#13;
– Door het toevoegen van voorwaarden is en zal de onderhandelingspositie tussen&#13;
gemeenten en marktpartijen steeds opnieuw worden verstoord.&#13;
– Doordat er allerlei open einden in zitten (grondslag grondexploitatie, wel of geen&#13;
30% beschikbaar stellen van de grond) zal er verstarring aan de onderhandelingstafels&#13;
optreden en eerst weer veel jurisprudentie moeten worden gewezen.&#13;
– Er zal wederom een proceduremogelijkheid worden gecreëerd met alle maatschappelijke&#13;
kosten van dien, zoals die van vertraging.&#13;
Naar mijn mening zou een betere oplossing kunnen worden gevonden in kostenverhaal&#13;
op bedrijfseconomische grondslag en een limitatieve lijst via baatbelasting en de&#13;
exploitatieverordening.&#13;
3.3 Definitie grondbeleid&#13;
De nota onderscheidt en ondersteunt zowel actief als faciliterend grondbeleid. Mijns&#13;
inziens is dat onderscheid vervaagd en achterhaald en houdt het onnodig een tegenstelling&#13;
in de lucht. Gekozen zou moeten worden voor een concept van grondbeleid&#13;
dat aan de situatie ter plaatse kan worden aangepast. Hiermee zou ook recht worden&#13;
gedaan aan de opmerking die in de Nota Grondbeleid wordt gemaakt dat in de praktijk&#13;
actief en faciliterend grondbeleid door elkaar heen lopen. Gekozen zou kunnen&#13;
worden voor de naam ‘sturend grondbeleid’, hetgeen als volgt zou kunnen worden&#13;
gedefinieerd:&#13;
De overheid (gemeente) dient zich op te stellen als een actor in het maatschappelijk&#13;
krachtenveld die een initiërende en regisserende rol moet opeisen en bereid is om met&#13;
belanghebbenden (grondeigenaren, ontwikkelaars/bouwers, corporaties) op voet van&#13;
gelijkheid te onderhandelen en samen te werken. Voor het onderhandelen dient een&#13;
optimale onderhandelingspositie te worden gecreëerd, door in onderlinge samenhang&#13;
optimaal gebruik te maken van het grondbeleidsinstrumentarium. Het instrumentarium&#13;
bestaat uit:&#13;
– het zelf actief zijn op de markt voor het kopen van grond;&#13;
– het wel of niet toepassen van de Wet voorkeursrecht gemeenten;&#13;
– het vaststellen (of juist niet) van bestemmingsplannen;&#13;
– het sluiten van samenwerkings-/exploitatieovereenkomsten (PPS-constructies);&#13;
– het toepassen van de Onteigeningswet;&#13;
– het heffen van baatbelasting. Waarbij als er niet, niet tijdig of niet op voor de overheid (gemeente) acceptabele voorwaarden&#13;
tot overeenstemming kan worden gekomen, de overheid (gemeente) de&#13;
realisatie van een nieuwe bestemming kan afdwingen door het inzetten van haar&#13;
publiekrechtelijke grondbeleidsinstrumenten. Belanghebbenden (grondeigenaren,&#13;
ontwikkelaars/bouwers, corporaties) kunnen dan desgewenst aan de rechter de vraag&#13;
voorleggen of de overheid (gemeente) in redelijkheid de conclusie heeft kunnen trekken&#13;
dat samenwerking niet mogelijk is.&#13;
3.4 Conclusie met betrekking tot de Nota Grondbeleid&#13;
Mijn conclusie is dat de Nota Grondbeleid is gebaseerd op een verkeerd uitgangspunt,&#13;
namelijk op de achterhaalde tegenstelling tussen actief en faciliterend grondbeleid,&#13;
en ten onrechte voorbij gaat aan het feit dat er ingestoken moet worden op&#13;
basis van een concept dat steeds opnieuw aan de lokale situatie moet worden aangepast&#13;
en moet worden toegepast.&#13;
Het is bovendien jammer dat er weliswaar wordt gesteld dat er wordt gekozen&#13;
voor een drietrapsraket, maar dat vervolgens alle aandacht uitgaat naar twee van de&#13;
drie treden, namelijk naar die van verbetering van het bestaande instrumentarium en&#13;
het ontwikkelen van nieuw instrumentarium, en er nagenoeg geen aandacht wordt&#13;
besteed aan het toepassen van het bestaande instrumentarium.&#13;
Mijns inziens zijn de oorzaken hiervan gelegen in het zoeken naar zgn. ‘haarlemmerolieoplossingen’,&#13;
d.w.z. zoeken naar gemakkelijke oplossingen die kunnen worden&#13;
opgelegd. Dit streven is natuurlijk illusoir. Ik denk dat het mede wordt ingegeven&#13;
door onbekendheid met de materie. Naar mijn mening mag van alle betrokken partijen,&#13;
inclusief de overheid, worden gevraagd dat zij zich verdiepen in de werking van&#13;
een instrument en dat zij niet, als dat de eerste keer wat moeilijk is, onmiddellijk roepen&#13;
dat het instrument moet worden aangepast. Een nadeel van de gelegde accenten is&#13;
dat weer veel energie gestopt zal gaan worden in discussies over aanpassen en vernieuwen,&#13;
terwijl die energie veel effectiever besteed zou kunnen worden aan het beter&#13;
leren omgaan met het bestaande instrumentarium.&#13;
Bovenstaande laat onverlet dat het als positief valt te beschouwen dat voor het&#13;
eerst is geprobeerd om door middel van deze nota integrale kennis te verwerven van&#13;
het grondbeleidsinstrumentarium en dat er een basis is gelegd voor blijvende aandacht&#13;
voor dit maatschappelijk zeer belangrijke onderwerp. </content><legacyfootnotes/><footnotes><footnote/></footnotes><auteurs>Mr. P.S.A. Overwater</auteurs><published>2001-06-01 00:00:00</published><modified>1999-07-06 00:00:00</modified><editiondate>2001-06-01</editiondate><htmlpath>https://denhollander.info/artikel/5626</htmlpath></article>
</articles></edition>