<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2002</searchword><id>4681</id><udhid>UDH:TvAR/4681</udhid><titel>Van der Hooft / Cosun (TvAR 2002/5121)</titel><searchwords><searchword>TvAR 7/8/2002</searchword><searchword>TvAR 2002/5121</searchword><searchword>UDH:TvAR/4681</searchword></searchwords><attachments><attachment><name>2002_nr 78_Rechtspraak_5121.pdf</name><extention>pdf</extention><url>https://denhollander.info/download/4626/ci</url></attachment></attachments><inleiding>[Suikersysteem 1998, art. 16]&#13;
&#13;
De constructie pacht en onderpacht&#13;
verdraagt zich noch met de letter, noch met&#13;
de strekking van het Suikersysteem 1998.&#13;
Er is onmiskenbaar sprake van een schijnconstructie.&#13;
Opgewekt vertrouwen door&#13;
suikerfabrikant.</inleiding><content>ARBITRAAL VONNIS&#13;
De Arbitragecommissie bedoeld in artikel 31&#13;
van het Suikersysteem 1998, bestaande uit&#13;
prof. mr G.M.F. Snijders, wonende te Eck en&#13;
Wiel, gemeente Buren, voorzitter, en de leden&#13;
de heer B.J.A. Hakvoort, wonende te Slootdorp,&#13;
gemeente Wieringermeer, en de heer&#13;
R.F. Marquinie, wonende te Sas van Gent,&#13;
heeft het volgende vonnis gewezen in de zaak&#13;
van:&#13;
P.J. van der Hooft, wonende te Biervliet,&#13;
verzoeker,&#13;
gemachtigde: mr. N.S. Commijs,&#13;
tegen&#13;
Coöperatie Cosun U.A., gevestigd te Breda,&#13;
verweerster,&#13;
gemachtigde: mw. mr. M.J.C.W. van den Maagdenberg.&#13;
1. Verloop van de procedure&#13;
1.1. Bij brief van zijn gemachtigde d.d. 15&#13;
februari 1999 met 5 producties, is verzoeker&#13;
bij de arbitragecommissie in beroep gekomen&#13;
van een beslissing op bezwaar van verweerster&#13;
d.d. 2 februari 1999.&#13;
1.2. Bij brief d.d. 27 oktober 1999 met 7 producties&#13;
heeft verzoeker zijn gronden voor het&#13;
beroep aangevuld.&#13;
1.3. Verweerster heeft verweer gevoerd bij&#13;
verweerschrift d.d. 29 december 1999.&#13;
1.4. Hierop hebben partijen hun standpunten&#13;
nader uiteengezet; verzoeker bij conclusie van&#13;
repliek d.d. 8 maart 2000 en verweerster bij&#13;
conclusie van dupliek d.d. 27 april 2000.&#13;
1.5. Bij brief d.d. 20 juni 2000 heeft verweerster&#13;
alsnog, met toestemming van verzoeker,&#13;
drie, bij verweerschrift aangekondigde producties,&#13;
in het geding gebracht.&#13;
1.6. Op 22 juni 2000 heeft te Utrecht ten&#13;
overstaan van de arbitragecommissie een&#13;
mondelinge behandeling plaatsgevonden. Verzoeker&#13;
was niet in persoon aanwezig, doch&#13;
werd vertegenwoordigd door zijn gemachtigde.&#13;
Aan de zijde van verweerster waren aanwezig&#13;
mw mr. F. Brugman, mw. mr. M.J.C.W. van den&#13;
Maagdenberg en de heer T. Schiphouwer. Verweerster&#13;
heeft pleitaantekeningen overgelegd.&#13;
Tijdens de zitting werd door verweerster, met&#13;
toestemming van verzoeker, nog een productie&#13;
in het geding gebracht.&#13;
1.7. De inhoud van bovenbedoelde stukken&#13;
moet als hier herhaald en ingelast worden&#13;
beschouwd.&#13;
1.8. De zaak is in staat van wijzen gekomen en&#13;
het vonnis is bepaald op heden.&#13;
2. De feiten&#13;
2.1. Tussen partijen staat als enerzijds gesteld&#13;
en anderzijds niet of onvoldoende gemotiveerd&#13;
betwist, alsmede op grond van de overgelegde&#13;
en in zoverre niet betwiste stukken,&#13;
het volgende vast.&#13;
2.2. Verzoeker, die een regulier akkerbouwbedrijf&#13;
heeft te Biervliet, heeft bij overeenkomst&#13;
d.d. 9 april 1998 11 hectare los land, bij&#13;
hem in eigendom, verpacht aan de heer E.J.&#13;
van Waes te Westdorpe.&#13;
Bij overeenkomst van eveneens 9 april 1998&#13;
zijn voornoemde gronden onderverpacht door&#13;
Van Waes aan verzoeker.&#13;
2.3. Verzoeker heeft verweerster verzocht, op&#13;
basis van de onderpachtovereenkomst, polsuikerreferentie&#13;
ter grootte van 27.500 kg van&#13;
Van Waes naar hem over te schrijven.&#13;
Op 23 april 1998 heeft verweerster aan dit&#13;
verzoek voldaan.&#13;
2.4. Bij brief d.d. 9 oktober 1998 heeft verweerster&#13;
verzoeker bericht, dat hij bij de referentieoverschrijving&#13;
heeft gehandeld in strijd&#13;
met het bepaalde in artikel 16 van het Suikersysteem&#13;
1998, aangezien er geen sprake was&#13;
van een daadwerkelijke overdracht van grond&#13;
als in die bepaling bedoeld. Verweerster heeft&#13;
de overschrijving van de polsuikerreferentie&#13;
op voornoemde grond ongedaan gemaakt.&#13;
2.5. Uit een ter zitting door verweerster in&#13;
kopie overgelegde notariële akte van levering&#13;
d.d. 16 maart 1998 blijkt dat Van Waes gronden&#13;
met een oppervlakte van in totaal 49,2025&#13;
ha heeft verkocht en geleverd aan BBL.&#13;
3. Het geschil&#13;
3.1. Verzoeker stelt zich op het standpunt dat&#13;
de beslissing op bezwaar, waarin de intrekking&#13;
van de referentie van verzoeker is gehandhaafd,&#13;
niet in stand kan blijven, aangezien&#13;
hij niet in strijd heeft gehandeld met&#13;
het Suikersysteem. Voorzover de arbitragecommissie&#13;
zou oordelen dat hij wel in strijd&#13;
heeft gehandeld met het Suikersysteem, stelt&#13;
verzoeker dat hij er van uit mocht gaan dat de&#13;
referentie niet zou worden ingetrokken gelet&#13;
op het door verweerster opgewekte vertrouwen.&#13;
3.2. Verweerster stelt zich op het standpunt&#13;
dat verzoeker heeft gehandeld in strijd met&#13;
het Suikersysteem en voorts dat zij nimmer&#13;
het vertrouwen heeft opgewekt dat zij desondanks&#13;
met een transactie als de onderhavige&#13;
voor de overschrijving via referentie genoegen&#13;
zou nemen. Verweerster ontkent in het verleden&#13;
te hebben ingestemd met soortgelijke&#13;
transacties.&#13;
4. De beoordeling van het geschil&#13;
4.1. Aan zijn verzoek tot vernietiging van de&#13;
bestreden beslissing heeft verzoeker het navolgende&#13;
ten grondslag gelegd:&#13;
a. het Suikersysteem 1998 is in strijd met&#13;
hogere wet- en regelgeving, meer in het bijzonder&#13;
met artikel 30 van het Verdrag tot&#13;
oprichting van de Europese Gemeenschap&#13;
(EG-verdrag);&#13;
b. de polsuikerreferentie is een vermogensrecht&#13;
dat te allen tijde overdraagbaar moet&#13;
zijn. De overdraagbaarheid mag niet worden&#13;
beperkt; verzoeker heeft niet in strijd gehandeld&#13;
met het bepaalde in artikel 16 van het&#13;
Suikersysteem 1998;&#13;
c. door of namens verweerster is het vertrouwen&#13;
opgewekt dat overschrijving van de referentie&#13;
op rechtsgeldige wijze is geschied,&#13;
althans dat de overschrijving niet aantastbaar&#13;
zou zijn.&#13;
4.2. De arbitragecommissie zal de gronden&#13;
van beroep in de hiervoor aangegeven volgorde&#13;
bespreken.&#13;
a. Het Suikersysteem 1998 is in strijd met&#13;
hogere wet- en regelgeving, meer in het bijzonder&#13;
met artikel 30 van het Verdrag tot&#13;
Oprichting van de Europese Gemeenschap&#13;
(EG-verdrag).&#13;
Verzoeker stelt zich op het standpunt dat het&#13;
Suikersysteem 1998 in strijd is met het bepaalde&#13;
in, destijds, artikel 30, thans artikel 28 van&#13;
het EG-verdrag. Verzoeker acht het Suikersysteem&#13;
in strijd met dit artikel, aangezien het&#13;
Suikersysteem niet toelaat dat polsuikerreferentie&#13;
wordt overgedragen zonder dat tevens&#13;
een reële grondoverdracht plaatsvindt. Deze&#13;
regel zou volgens verzoeker de handel belemmeren.&#13;
De arbitragecommissie is van oordeel dat het&#13;
bepaalde in artikel 28 EG-verdrag en de op&#13;
dat artikel gebaseerde jurisprudentie geen&#13;
betrekking heeft op de onderhavige situatie.&#13;
Het artikel verbiedt kwantitatieve invoerbeperkingen&#13;
en maatregelen van gelijke werking&#13;
die de tussenstatelijke handel belemmeren.&#13;
Reeds aangezien in casu geen sprake is van&#13;
tussenstatelijke handel faalt het beroep op&#13;
deze bepaling.&#13;
b. De polsuikerreferentie is een vermogensrecht&#13;
dat te allen tijde overdraagbaar moet&#13;
zijn. De overdraagbaarheid mag niet worden&#13;
beperkt;&#13;
De onderhavige stelling dient als onvoldoende&#13;
onderbouwd te worden verworpen. Naar het&#13;
oordeel van de arbitragecommissie valt niet in&#13;
te zien waarom de overschrijving c.q. overdracht&#13;
van polsuikerreferentie, indien en&#13;
voorzover deze referentie als vermogensrecht&#13;
gekwalificeerd zou moeten worden, niet aan&#13;
enige beperking – zoals die voortvloeide uit&#13;
artikel 16 van het Suikersysteem 1998 –&#13;
onderworpen zou mogen worden.&#13;
c. Verzoeker heeft niet in strijd gehandeld met&#13;
het bepaalde in artikel 16 van het Suikersysteem&#13;
1998.&#13;
In artikel 16 van het Suikersysteem 1998&#13;
wordt voorzover hier van belang bepaald dat:&#13;
“1. Bij overdracht van een deel van het bedrijf&#13;
in het toewijzingsjaar op grond van een&#13;
rechtsfeit in artikel 15, lid 1 genoemd, waarbij&#13;
een deel van het bedrijf door de vorige teler&#13;
wordt voortgezet, kan met toestemming van&#13;
de vorige teler de op het overgedragen deel&#13;
van het bedrijf rustende basisreferentie tot&#13;
maximaal 2500 kg per ha cultuurgrond (kadastrale&#13;
maat) naar de opvolgende teler worden&#13;
overgeschreven.”&#13;
Verzoeker stelt zich op het standpunt dat er&#13;
sprake is van een reële overdracht van een deel&#13;
van het bedrijf als bedoeld in artikel 16, aangezien&#13;
de betreffende polsuikerreferentie van&#13;
Van Waes is overgeschreven op basis van een&#13;
door de Grondkamer goedgekeurde pachtovereenkomst&#13;
voor de duur van 6 jaar, zijnde&#13;
een van de in artikel 15 lid 1 genoemde rechtsfeiten.&#13;
De arbitragecommissie is echter van&#13;
oordeel dat verzoeker in strijd heeft gehandeld&#13;
met zowel de letter als het stelsel van het&#13;
Suikersysteem 1998.&#13;
Verzoeker heeft in strijd gehandeld met de letter&#13;
van het bepaalde in artikel 16 aangezien er&#13;
geen sprake van was dat op het overgedragen&#13;
deel van het bedrijf basisreferentie van Van&#13;
Waes rustte. Immers, verzoeker heeft hem in&#13;
eigendom toebehorende gronden verpacht aan&#13;
Van Waes en vervolgens diezelfde gronden&#13;
“teruggepacht” van Van Waes. Op grond van&#13;
die laatste onderpachtovereenkomst heeft verweerster&#13;
polsuikerreferentie die op naam&#13;
stond van Van Waes overgeschreven naar Van&#13;
der Hooft. In deze situatie kan er nimmer&#13;
sprake van zijn geweest dat op de gronden in&#13;
kwestie basisreferentie is gaan rusten c.q. is&#13;
opgebouwd, zodat deze ook niet rechtsgeldig&#13;
kon worden overgeschreven. Verzoeker heeft&#13;
met de hiervoor omschreven handelwijze ook&#13;
in strijd gehandeld met het stelsel van het Suikersysteem.&#13;
Uit de bepalingen van het suikersysteem&#13;
volgt dat referentie in beginsel slechts&#13;
kan worden overgeschreven op basis van&#13;
rechtsfeiten waarvan gezegd kan worden dat&#13;
die garanderen dat de referentie (gedurende&#13;
een langere periode) verbonden blijft aan de&#13;
gronden waarop zij is opgebouwd. Daar is in&#13;
de onderhavige situatie geen sprake van.&#13;
d. Door of namens verweerster is het vertrouwen&#13;
opgewekt dat overschrijving van de referentie&#13;
op rechtsgeldige wijze is geschied, althans&#13;
dat de overschrijving niet aantastbaar zou zijn.&#13;
Volgens verzoeker maken bietentelers en de&#13;
suikerindustrie al langer gebruik van de in&#13;
casu gehanteerde constructie om referentie&#13;
over te dragen zonder een reële overdracht&#13;
van grond. Medewerkers van verweerster&#13;
zouden deze constructie aan bietentelers aanreiken&#13;
die nog wel over referentie beschikken,&#13;
maar niet meer over grond om deze referentie&#13;
over te dragen, bijvoorbeeld omdat zij hun&#13;
bedrijf aan BBL hebben overgedragen. Ter&#13;
adstructie van zijn stelling heeft verzoeker een&#13;
lijst transacties overgelegd, waarbij in een aantal&#13;
gevallen ook verweerster betrokken is&#13;
geweest. Verzoeker stelt (mede) daarmee te&#13;
hebben aangetoond dat verweerster in het&#13;
verleden heeft ingestemd met de overschrijving&#13;
van referentie zonder een reële overdracht van&#13;
grond. Hieraan kon en mocht verzoeker het&#13;
vertrouwen ontlenen dat de overschrijving&#13;
van Van Waes naar hem niet ongedaan gemaakt&#13;
zou worden. Bij conclusie van repliek&#13;
heeft verzoeker nadrukkelijk aangeboden zijn&#13;
stelling te bewijzen, onder meer door het&#13;
horen van getuigen.&#13;
De arbitragecommissie is van oordeel dat verzoeker&#13;
in de gelegenheid dient te worden&#13;
gesteld om het aangeboden bewijs te leveren.&#13;
Beslissing&#13;
De arbitragecommissie bedoeld in artikel 31,&#13;
eerste lid van het Suikersysteem 1998, beslissend&#13;
als goede mannen naar billijkheid:&#13;
1. draagt verzoeker op te bewijzen dat bietentelers&#13;
al langer gebruik maken van de door&#13;
hem beschreven constructie om referentie&#13;
over te dragen zonder reële overdracht van&#13;
grond en dat door of namens verweerster&#13;
daarmee is ingestemd, zodat hij er op heeft&#13;
mogen vertrouwen dat de overschrijving niet&#13;
ongedaan gemaakt zou worden;&#13;
2. bepaalt dat verzoeker op uiterlijk 21 augustus&#13;
2000 aan de secretaris van de arbitragecommissie&#13;
dient te berichten welke getuigen&#13;
hij wenst te doen horen, bij welke gelegenheid&#13;
hij tevens de personalia van de getuigen dient&#13;
op te geven;&#13;
3. bepaalt dat verweerster, indien zij getuigen&#13;
(in contra-enquête) wenst te doen horen, de&#13;
secretaris van de arbitragecommissie op uiterlijk&#13;
21 augustus 2000 dient te berichten welke&#13;
getuigen zij wenst te doen horen;&#13;
verweerster dient bij die gelegenheid tevens de&#13;
personalia van de getuigen op te geven;&#13;
4. Bepaalt dat de getuigen zullen worden&#13;
gehoord op dinsdag 12 september 2000;&#13;
5. houdt iedere verdere beslissing aan.&#13;
NOOT&#13;
Dit arbitraal vonnis gaat in op de vraag of een&#13;
constructie van pacht en terugverpachting&#13;
(onderpacht) een wijze van overdracht van&#13;
het suikerquotum inhoudt die door de beugel&#13;
kan. Deze constructie komt op het volgende&#13;
neer:&#13;
de koper van het quotum verpacht een passend&#13;
stuk grond aan de verkoper;&#13;
de verkoper onderverpacht hetzelfde stuk&#13;
grond (op dezelfde dag) weer aan de koper;&#13;
met deze laatste (onder)pachtovereenkomst&#13;
wordt het suikerquotum getransfereerd van de&#13;
verkoper naar de koper.&#13;
Per saldo is derhalve quotum overgedragen&#13;
zonder dat er feitelijk grond is overgedragen.&#13;
Het is begrijpelijk dat deze en dergelijke constructies&#13;
met argwaan worden bekeken. Ook&#13;
in dit geval: de suikerfabrikant is er kennelijk&#13;
achter gekomen en heeft de overschrijving&#13;
ongedaan gemaakt. Het lijkt misschien kin-&#13;
derachtig maar de eerste vraag die men zou&#13;
kunnen stellen is: op grond van welke bevoegdheid&#13;
is dat ongedaan maken eigenlijk&#13;
geschied? Anders dan de Regeling superheffing&#13;
kent het Suikersysteem geen fraus legis&#13;
bepaling. Men zie art. 17 Regeling superheffing&#13;
dat de bevoegdheid tot het ‘intrekken’&#13;
van de erkenning uitdrukkelijk formuleert en&#13;
ook beperkt tot 3 jaar na de transactie onder&#13;
een maximering van de terugwerkende kracht&#13;
daarvan tot 12 maanden. Het tweede lid van&#13;
dit artikel bevat dan nog een herstelregeling.&#13;
Niets van dat alles in het Suikersysteem. De&#13;
uitspraak had dan ook simpelweg kunnen&#13;
luiden: een onbevoegd genomen besluit van&#13;
de fabrikant.&#13;
Over de pacht / onderpacht constructie wordt&#13;
door de Arbitragecommissie gesteld dat deze&#13;
in strijd is met zowel de letter als de geest van&#13;
het Suikersysteem. Aan artikel 16 van het Suikersysteem&#13;
1998 wordt daartoe wel erg veel&#13;
interpretatie toegevoegd in rechtsoverweging&#13;
4.2 onder c. Artikel 16 zegt niet met zoveel&#13;
woorden dat op de grond die voor de overdracht&#13;
mag worden gebruikt basisreferentie&#13;
moet zijn opgebouwd. Integendeel: er is&#13;
slechts sprake van ‘op het overgedragen deel&#13;
van het bedrijf rustende basisreferentie’. Niet&#13;
valt in te zien dat dat ‘rusten’ niet onmiddellijk&#13;
bij het verwerven van grond bij een&#13;
bedrijf – bijvoorbeeld door middel van de&#13;
hierboven vermelde (eerste) pachtovereenkomst&#13;
– zou kunnen geschieden. Nu valt er&#13;
nog wel een redenering op te bouwen dat in&#13;
casu de grond nooit bij het bedrijf van de verkoper&#13;
van het quotum heeft gehoord, maar de&#13;
vraag is dan vervolgens: hoeveel tijd zou er&#13;
dan tussen moeten zitten? Hier wreekt zich&#13;
dat er een bepaling ontbreekt die eisen stelt&#13;
aan de grond voor de transactie. Ook hier&#13;
doet de Regeling superheffing het beter: artikel&#13;
15, vierde lid, van de regeling stelt dat de&#13;
grond die moet dienen als voertuig voor de&#13;
overdracht van melkquotum gedurende tenminste&#13;
een jaar voorafgaande aan de overdracht&#13;
voor de melkproductie moet zijn&#13;
gebruikt. Dat is duidelijk. Zo’n bepaling ontbreekt&#13;
in het Suikersysteem, dat alleen maar&#13;
eisen stelde aan de grond na de overdracht&#13;
(art. 18 Suikersysteem 1998). Met de letter van&#13;
het Suikersysteem is de constructie dus niet in&#13;
strijd. Over de vraag of sprake is van strijd&#13;
met “het stelsel” van het Suikersysteem 1998&#13;
kan men twisten. Ik zie niet in dat deze constructie&#13;
qua resultaat nu zo verschrikkelijk&#13;
verschilt van een constructie waarbij gewerkt&#13;
wordt met pacht en contrapacht (van een&#13;
ander stuk grond). Per saldo gaat er dan ook&#13;
geen hectare mee over, en toch wordt deze&#13;
constructie door de fabrikant in de praktijk&#13;
getolereerd, misschien ook wel omdat het&#13;
nagenoeg oncontroleerbaar is. Extra zuur is&#13;
het voor de (ex-)teler nu hij kennelijk niet in&#13;
de gelegenheid is geweest om een meer aanvaardbare&#13;
constructie op te zetten, aangezien&#13;
de grond is overgedragen aan het Bureau&#13;
Beheer Landbouwgronden.&#13;
Verzoeker heeft nog aangevoerd dat door de&#13;
fabrikant het vertrouwen is opgewekt dat de&#13;
constructie rechtsgeldig zou zijn. De commissie&#13;
stelt de verzoeker in de gelegenheid dat te&#13;
bewijzen, maar daarin slaagt hij niet, getuige&#13;
het hierna opgenomen vonnis, nr. 5122.&#13;
D.W. Bruil</content><legacyfootnotes/><footnotes><footnote/></footnotes><auteurs/><published>2002-07-01 00:00:00</published><modified>2000-06-06 00:00:00</modified><editiondate>2002-07-01</editiondate><htmlpath>https://denhollander.info/artikel/4681</htmlpath></article>
</articles></edition>