<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2020</searchword><id>16066</id><udhid>UDH:TvAR/16066</udhid><titel>De visie van LNV:  met kringlooplandbouw nieuw perspectief - Preadvies voor de jaarvergadering van de Vereniging voor Agrarisch Recht 2020</titel><searchwords><searchword>TvAR 3/2020</searchword><searchword>UDH:TvAR/16066</searchword></searchwords><attachments><attachment><name>20901.pdf</name><extention>pdf</extention><url>https://denhollander.info/download/20901/ci</url></attachment></attachments><inleiding/><content>&lt;h3&gt;1. Inleiding &lt;/h3&gt;&lt;p&gt;Dit artikel belicht de visie op kringlooplandbouw van het ministerie van Landbouw, Natuur en Voedselkwaliteit. De visie bevat geen blauwdruk, maar een toekomstperspectief voor de richting waarin de landbouw zich de komende periode moet ontwikkelen. De weg ernaar toe is nog lang en zal zich geleidelijk voltrekken. Hierbij zijn politieke keuzen onvermijdelijk en moet nog verder worden nagedacht over concrete maatregelen waarmee de overheid de transitie naar kringlooplandbouw wil vormgeven. Het soort maatregel is afhankelijk van het type overheidsinterventie waarvoor wordt gekozen en kent verschillende vrijheidsgraden, van vrijwillig tot dwingend. In dit artikel wordt een eerste verkenning gedaan van mogelijke maatregelen waaraan gedacht zou kunnen worden, vanuit een juridisch perspectief, zonder volledig te willen zijn en zonder te willen voorsorteren op een bepaalde uitkomst. &lt;/p&gt;&lt;h3&gt;2. LNV-visie en Realisatieplan&lt;/h3&gt;&lt;p&gt;De start van het kabinet-Rutte III en de heroprichting van het ministerie van Landbouw, Natuur en Voedselkwaliteit waartoe dit kabinet besloot, heeft tot een fundamentele koersverandering in het Nederlandse landbouwbeleid aanleiding gegeven. Minister Schouten heeft binnen een jaar na haar aantreden (in september 2018) onder de titel &lt;span class="italic"&gt;Waardevol en verbonden.&lt;/span&gt; &lt;span class="italic"&gt;Nederland als koploper in kringlooplandbouw&lt;/span&gt; haar visie op de toekomst van het LNV-domein naar buiten gebracht. Haar motivatie hiervoor verwoordde ze kernachtig in het voorwoord van de visie, na het voeren van een groot aantal gesprekken met uiteenlopende betrokkenen en deskundigen: ‘We kwamen er steeds weer op uit dat we de toekomst van onze voedselvoorziening alleen veilig kunnen stellen als we overstappen op kringlooplandbouw. We moeten immers voorkomen dat we bodem, water en grondstoffen uitputten en de temperatuur op aarde onaanvaardbaar verhogen. Kringlooplandbouw is daar een onontkoombaar en sluitend antwoord op. Het is een omslag waar ook praktijkervaring mee is opgebouwd en steun voor is in de samenleving. Daar wil ik op voortbouwen.’&lt;/p&gt;&lt;p&gt;De boodschap in de LNV-visie is scherp: de nadruk in de naoorlogse periode op kostenverlaging en productieverhoging, heeft de boerenstand in een economisch kwetsbare positie gebracht, de druk op de leefomgeving tot problematische proporties verhoogd en de afstand tussen boer en burger groot gemaakt. In de praktijk is te zien dat het ook anders kan: er zijn al veel voorbeelden van bedrijven en regio’s waar op kleine, soms experimentele schaal nieuwe wegen zijn ingeslagen, en ook in de beleids- en kenniswereld worden alternatieve routes verkend. Maar dit perspectief op een meer ‘houdbare’ koers voor landbouw, natuur en platteland is nu nog te bescheiden in omvang: ‘Dat is ernstig, want in het systeem zitten veel lekken, verkwistingen, inefficiënties en andere ongewenste effecten. Voorbeelden hiervan zijn het weglekken van mineralen uit de bodem en het niet nuttig gebruiken van de grote reststromen van de productie. Dit is onhoudbaar, want we hebben maar één aarde met een beperkte voorraad hernieuwbare grondstoffen. Bovendien brengt deze productiewijze schade toe aan het ecosysteem doordat zij biodiversiteit onder druk zet, leidt tot verontreiniging van bodem, water en lucht en de aarde verandert in een broeikas die op den duur grote delen ervan onleefbaar en improductief maakt. […] Het moet dus anders: we moeten ﻿van voortdurende verlaging van de kostprijs van producten naar voortdurende verlaging van het verbruik van grondstoffen door een efficiëntere benutting in kringlopen.’[2] &lt;/p&gt;&lt;p&gt;De LNV-visie is politiek en maatschappelijk positief ontvangen, maar riep ook vragen op: wat betekent kringlooplandbouw concreet, hoe ziet het er in de praktijk uit, wat betekent de integraliteit waar de LNV-visie toe oproept, wat zijn de consequenties voor import en export, wat wordt van welke partijen (&lt;span class="italic"&gt;stakeholders&lt;/span&gt;) gevraagd om kringlooplandbouw te realiseren en wat gaat de overheid (LNV) zelf doen om zijn toekomstvisie voor het jaar 2030 werkelijkheid te laten worden? De visie, waarin de nieuwe koers is gewezen en de kenmerken van kringlooplandbouw in algemene zin zijn beschreven, bevat weliswaar een zogeheten ‘meetlat’, maar deze is in algemene termen geformuleerd en benoemt geen ‘harde’ doelen of precies omschreven prestaties die van ondernemers en anderen gevraagd worden. &lt;/p&gt;&lt;p&gt;Ook de Tweede Kamer verzocht de minister om de visie te vertalen naar een uitvoeringsplan en daarmee ‘de regie’ te nemen in de maatschappelijke beweging waarin alle betrokkenen hun rol hebben te vervullen, om de omslag naar kringlooplandbouw te maken. In juni 2019 verscheen het Realisatieplan voor de visie &lt;span class="italic"&gt;Op weg met nieuw perspectief&lt;/span&gt;. De kern van de filosofie die in dit Realisatieplan is ontvouwd: ‘Ik ben ervan overtuigd dat ﻿het fundament voor de transitie ligt in de energie die bij de mensen in de regio’s en in de diverse agroketens aanwezig is – de ondernemers, de bestuurders, de burgers. […] Het herkennen, erkennen en waarderen van grote of soms schijnbaar kleine stappen die bijdragen aan de ontwikkeling richting kringlooplandbouw zie ik als een belangrijke taak van de overheid. […] Juist in een transitie als deze, waarin veel ter discussie staat en iedereen verantwoordelijkheid draagt, moet de overheid ruimte bieden voor verscheidenheid om in de eigen context en naar eigen inzichten invulling te geven aan de visie. Hiermee kom ik tegemoet aan een krachtige oproep die ik op verschillende manieren uit de praktijk hoor: &lt;span class="italic"&gt;‘schrijf niet voor hoe wij het moeten doen; laat ons zelf uitvinden hoe wij het best het gezamenlijke doel kunnen dienen’&lt;/span&gt;.’[3] &lt;/p&gt;&lt;p&gt;In het Realisatieplan is ook meer uitgewerkt wat het kabinet verstaat onder het begrip kringlooplandbouw: ‘De keten van weleer – met een begin, een einde en lekken in schakels – is veranderd in een systeem van voedselproductie met minimale onnodige verliezen. Landbouw, tuinbouw en visserij zijn onderdeel van een circulair systeem. In 2030 zijn kringlopen van grondstoffen en hulpbronnen op een zo laag mogelijk schaalniveau gesloten, regionaal, nationaal of internationaal. Akkerbouw, veehouderij en tuinbouw gebruiken in de eerste plaats grondstoffen uit elkaars ketens en reststromen uit de voedingsmiddelenindustrie en voedingsketens. Gewasresten, voedselresten, procesafval en mest worden opnieuw benut of verwerkt tot nieuwe producten. Kringloopbedrijven verbruiken zo weinig mogelijk energie en zo veel mogelijk hernieuwbare energie. Zoals het bij Mansholt ging om ‘nooit meer honger’, is bij kringlooplandbouw het adagium ‘minimale belasting van de leefomgeving’. Mansholt pleitte voor een zo efficiënt mogelijke voedselproductie tegen zo laag mogelijke kosten. Bij kringlooplandbouw is het doel om waardevol voedsel te produceren met zo min mogelijk effecten op natuur, milieu en klimaat. De waarde van kringlooplandbouw is daardoor meer dan de som van de afzonderlijke delen: naast het verminderen van emissies, het beter benutten van biomassa voor in eerste instantie voeding of bodem en het versterken van de verbinding tussen landbouw en natuur, levert het ook een weerbaar en veerkrachtig landbouw- en voedselsysteem op, in economisch, ecologisch en sociaal opzicht. Zo kan de landbouw haar belangrijke bijdrage blijven leveren aan onze economie.’[4] &lt;/p&gt;&lt;p&gt;Deze uitgangspunten zijn in het Realisatieplan uitgewerkt voor de belangrijkste beleidsopgaven en sectoren en vertaald naar ruim honderd acties en activiteiten die beleidsinzet vergen. Met enige regelmaat zal de Tweede Kamer over de voortgang in die acties en activiteiten worden geïnformeerd en er wordt ook een monitorsysteem ontwikkeld om de komende jaren te kunnen bepalen of er voldoende voortgang is in de uitvoering van de LNV-visie, en om daar zo nodig op te kunnen bijsturen.&lt;/p&gt;&lt;p&gt;De erkenning en het besef dat het realiseren van de LNV-visie gedragsverandering van veel partijen vraagt – de overheid kan dit niet alleen; de boeren, tuinders en vissers redden dit ook niet op eigen kracht – heeft als vanzelfsprekende consequentie dat LNV wil en moet investeren in maatschappelijk draagvlak voor de visie. Klankbordgroepen van boeren en van keten- en netwerkpartijen denken mee en brengen gevraagd en ongevraagd advies uit over beleidsvoornemens. Een breed samengestelde Taskforce Verdienvermogen heeft advies uitgebracht over knelpunten en mogelijkheden om werkend volgens de beginselen van de kringlooplandbouw een belegde boterham in de landbouw te verdienen. En er vindt regulier overleg plaats met ketenpartijen en maatschappelijke organisaties op CEO-niveau om plannen op uitvoerbaarheid te toetsen en hen zo mogelijk te committeren aan de uitvoering daarvan. In het najaar van 2019 heeft de eerste ‘Staat van de Kringlooplandbouw’ plaatsgevonden: een netwerkdag waarop de maatschappelijke actoren die relevant zijn voor het realiseren van de LNV-visie met elkaar in gesprek zijn gegaan over de stand van de uitvoering van de visie en over wat er nodig en mogelijk is om verdere stappen te zetten. Het is de bedoeling dat de ‘Staat van de Kringlooplandbouw’ een jaarlijks terugkerend evenement wordt.&lt;/p&gt;&lt;p&gt;In de visie en het realisatieplan heeft het kabinet het kabinet een aantal ‘randvoorwaardelijke doelen’ opgenomen, die als voorwaarden voor succes gelden[5]: &lt;/p&gt;&lt;ul&gt;&lt;li class="streepjes"&gt;De economische positie van boeren en tuinders is dusdanig dat zij in de kringlooplandbouw een goed inkomen verdienen, nieuwe verdienmodellen kunnen ontwikkelen, kunnen innoveren en gezonde bedrijven in stand kunnen houden. &lt;/li&gt;&lt;li class="streepjes"&gt;De natuur in de natuurgebieden, op de landbouwgronden en in de wateren is rijker en veelzijdiger. De biodiversiteit neemt toe. Landbouw en natuur versterken elkaar. &lt;/li&gt;&lt;li class="streepjes"&gt;De maatschappelijke waardering voor voedsel is toegenomen. Dat geldt voor individuele consumenten, voor grootgebruikers en voor horeca. Verspilling is uit den boze. De afstand tussen primaire producenten en burgers is kleiner geworden. &lt;/li&gt;&lt;li class="streepjes"&gt;Nederland heeft internationaal zijn prominente, vernieuwende rol behouden. &lt;/li&gt;&lt;li class="streepjes"&gt;De inspanningen op het gebied van kennis en innovatie worden maximaal gericht op het realiseren van kringlooplandbouw, onder andere door ruim baan te geven aan een grote diversiteit aan praktijkinnovaties en passende opleidingen voor de ondernemers van morgen. &lt;/li&gt;&lt;li class="streepjes"&gt;Wet- en regelgeving stimuleren de omslag, vooral door vermindering van de regeldruk, nadruk op regels die werken en experimenteerruimte. &lt;/li&gt;&lt;/ul&gt;&lt;p&gt;Deze voorwaarden vragen ook van het rijk gericht handelen. De visie werkt zodoende door naar veel facetten van het LNV-beleid: van Gemeenschappelijk Landbouwbeleid (GLB) tot het kennis &amp; innovatie-instrumentarium, van natuur- tot klimaatbeleid en van bodembeleid tot maatregelen om de depositie van stikstof vanuit de veehouderij op natuur terug te dringen. Dé grote opgave die voortvloeit uit de LNV-visie is om die verschillende opgaven aan elkaar te verbinden en wel op zo’n manier dat de land- en tuinbouwers er ook bedrijfseconomisch toekomst mee krijgen. Dit betekent dat zij beloond moeten worden – vanuit de markt en door de overheid, bijvoorbeeld via het GLB – voor prestaties die de samenleving van hen vraagt en dat kennis en advies over hoe inzichten over kringlooplandbouw kunnen worden toegepast op het boerenerf, op een toegankelijke manier beschikbaar zijn. Het betekent ook er ruimte moet zijn om te experimenteren met nieuwe werkwijzen en methodieken, ook als de huidige wet- en regelgeving daar nog niet (optimaal) voor is toegerust. Voor al deze sporen worden momenteel de eerste concrete projecten in uitvoering genomen.&lt;/p&gt;&lt;h3&gt;3. Mogelijke maatregelen om kringlooplandbouw te bevorderen; een juridische verkenning&lt;/h3&gt;&lt;p&gt;De LNV-visie en het Realisatieplan beogen richting te geven aan het noodzakelijke transitieproces dat de Nederlandse land- en tuinbouw door moet maken om ook in de toekomst levensvatbaar te zijn.&lt;/p&gt;&lt;p&gt;Om voldoende draagvlak te hebben in de samenleving en om effectief te zijn zal de uitwerking van concrete maatregelen die bijdragen aan de gewenste ontwikkeling zijn beslag moeten krijgen in nauwe samenspraak met de betrokken land- en tuinbouwers, met andere maatschappelijke organisaties en met kennisinstellingen.&lt;/p&gt;&lt;p&gt;Hierbij kan het gaan om een breed palet van maatregelen, zowel op basis van initiatieven die vanuit de samenleving worden geëntameerd als om maatregelen die primair vanuit de overheid worden ingezet. Het lijkt echter niet aannemelijk dat de gewenste transitie zich kan en zal voltrekken zonder enige vorm van overheidsinterventie. Wel i﻿s discussie mogelijk over de vraag of die overheidsinterventie zich dient te beperken tot het stimuleren en faciliteren van gewenste ontwikkelingen, of ook meer dwingend moet zijn door middel van normering of beprijzing. &lt;/p&gt;&lt;p&gt;In de &lt;span class="italic"&gt;stimulerende&lt;/span&gt; sfeer valt met name te denken aan steunmaatregelen, hetzij in de vorm van GLB-steun, hetzij in de vorm van (nationale) subsidieregelingen. Bij GLB-steun gaat het met name om steun voor plattelandsontwikkeling op grond van verordening (EU) nr. 1305/2013[6]. In aanvulling daarop wordt door decentrale overheden (provincies, gemeenten en waterschappen) ook steun verleend op basis van de zogenaamde catalogus Groenblauwe Diensten, een door de Europese Commissie officieel goedgekeurde nationale steunmaatregel.[7]&lt;/p&gt;&lt;p&gt;Voorbeelden van voor kringlooplandbouw relevante maatregelen die in dit kader kunnen worden getroffen zijn het stimuleren van zogenaamde niet-productieve investeringen zoals de aanleg van een milieuvriendelijke waterkant, een kruidenrijke faunarand of het omzetten van een deel van de landbouwgrond in natuurlijke landschapselementen zoals houtwallen. Ook kan het gaan om zogenaamde agromilieu- en klimaatverbintenissen op grond waarvan landbouwers, groepen van landbouwers of groepen van landbouwers en andere grondbeheerders (zoals terreinbeherende organisaties en particuliere grondbeheerders) zich vrijwillig verbinden tot het uitvoeren van acties die verdergaan dan dwingende voorschriften van Europees en nationaal recht. Hieronder kunnen onder meer vallen verbintenissen om de veehouderij te extensiveren en kringlopen van mest en voer op het bedrijf te sluiten.[8]&lt;/p&gt;&lt;p&gt;I﻿n de voorstellen voor een nieuw GLB, waarover momenteel nog in Brussel wordt onderhandeld, komt daar nog de figuur van de zogenaamde ecoregelingen bij. Op grond hiervan kunnen lidstaten steun verlenen aan landbouwers of groepen van landbouwers die zich vrijwillig verbinden tot het toepassen van landbouwpraktijken die gunstig zijn voor het klimaat en het milieu, waarbij het aan de lidstaten is om (binnen bepaalde randvoorwaarden) de desbetreffende landbouwpraktijken te formuleren. De steun wordt betaald in de vorm van een jaarlijkse betaling per hectare en kan hetzij worden verleend als toeslag op de vaste inkomenssteun, hetzij als compensatie voor daadwerkelijk gemaakte kosten of gederfde inkomsten.[9] De figuur van de ecoregelingen leent zich in beginsel uitstekend om landbouwpraktijken die bijdragen aan kringlooplandbouw, zoals het toepassen van wisselteelten of strokenteelt[10], het opnieuw benutten van gewasresten en voedselresten op het eigen bedrijf en het verminderen van het gebruik van kunstmest en krachtvoer, te stimuleren.&lt;/p&gt;&lt;p&gt;A﻿ls het gaat om het &lt;span class="italic"&gt;faciliteren&lt;/span&gt; van de transitie naar kringlooplandbouw wordt vaak gedacht aan het wegnemen van belemmeringen in wet- en regelgeving en het mogelijk maken van experimenten waarbij zo nodig van wettelijke bepalingen kan worden afgeweken.&lt;/p&gt;&lt;p&gt;Hoewel beide vaak automatisch op veel politieke sympathie kunnen rekenen (wie vindt niet dat er te veel regeltjes zijn en wie wil er nu niet graag ruimte bieden voor experimenteren?), zijn hierbij vanuit beleidsmatig, juridisch en rechtstatelijk oogpunt wel wat kanttekeningen te plaatsen.&lt;/p&gt;&lt;p&gt;Immers, wat voor de één als belemmering wordt ervaren, dient vaak het legitiem belang van een ander. Regels zijn er meestal niet voor niets, zij beogen bepaalde publieke belangen te beschermen en doelstellingen van algemeen belang na te streven. Het verbod op het vervoederen van humane voedselresten (swill) aan dieren vindt bijvoorbeeld zijn oorzaak in het risico op het uitbreken van besmettelijke dierziektes dat hiermee gepaard gaat. Een andere realiteit is dat veel regels, zeker in de landbouwsector, een Europeesrechtelijke grondslag hebben. Dat maakt het aanpassen van regelgeving, bijvoorbeeld als het gaat om de vraag wanneer dierlijke mest als kunstmestvervanger mag worden beschouwd, een zaak van de (heel) lange adem. &lt;/p&gt;&lt;p&gt;Een andere vaak gepercipieerde belemmering met betrekking tot wet- en regelgeving is dat er te weinig sprake is van doelvoorschriften en te veel van onnodig gedetailleerde middelvoorschriften. Hoewel deze klacht soms zeker terecht is, moet wel bedacht worden dat alle wet- en regelgeving de resultante is van een politiek besluitvormingsproces, waarbij verschillende belangen tegen elkaar worden afgewogen en waarvan het resultaat dus ook kan zijn dat er voor meer gedetailleerde regels wordt gekozen zodat iedereen van tevoren weet waar hij of zij aan toe is. Een meer globale en open normstelling is voor uitvoerders en handhavers vaak lastiger te hanteren en ook bij de betrokken justitiabelen leeft dan soms onzekerheid over de vraag wanneer men het goed doet en wanneer niet. &lt;/p&gt;&lt;p&gt;Bij experimenteerwetgeving gaat het om het proefondervindelijk vaststellen of een bepaald instrument of een bepaalde werkwijze een bijdrage kan leveren aan het oplossen van een maatschappelijk probleem. Experimenten kunnen zinvol zijn, omdat wetten op zeker moment niet meer aansluiten bij maatschappelijke ontwikkelingen. Door middel van een experiment kan dan proefondervindelijk worden vastgesteld of een maatschappelijk probleem via een wetswijziging kan worden beheerst of opgelost. Omdat bij een experiment kan worden afgeweken van wetten, dat wil zeggen regels die voor iedereen gelden en door de wetgever (regering en Staten-Generaal) noodzakelijk, doelmatig en rechtvaardig zijn geacht en richting en bescherming geven, dienen experimenten vanuit rechtstatelijk oogpunt wel met voldoende waarborgen te worden omgeven, zowel procedureel als inhoudelijk. Een experiment kan immers ook worden gezien als een aantasting van het algemeen belang waarvan de wet de uitdrukking is, of als een inbreuk op de rechtszekerheid en de rechtsgelijkheid die de wet biedt. De wetgevingspraktijk laat zien dat de Raad van State wetsvoorstellen die voorzien in ruime experimenteerbepalingen in het algemeen behoorlijk kritisch bejegent.[11]&lt;/p&gt;&lt;p&gt;Denkbaar is ook dat de overheid kringlooplandbouw bevordert vanuit een meer klassieke rolopvatting, door het gewenste gedrag te gaan &lt;span class="italic"&gt;normeren&lt;/span&gt;: dit kan bijvoorbeeld door strengere wettelijke eisen te stellen aan het grondgebruik en aan het gebruik van meststoffen en gewasbeschermingsmiddelen. Zowel met het oog op het benodigde draagvlak als vanwege het economische verdienmodel zal dergelijke regelgeving echter vermoedelijk niet van de ene op de andere dag ingevoerd kunnen worden, maar eerder fasegewijs, als onderdeel van een breed transitieproces waarin vrijwillige maatregelen na verloop van tijd steeds meer in dwingende regelgeving worden vervat. Maar dit is uiteraard vooral afhankelijk van politieke keuzes.&lt;/p&gt;&lt;p&gt;Een vergaande maatregel die af en toe ter sprake komt, is een importverbod voor kunstmestproducten of krachtvoer uit derde landen. Een minder vergaand alternatief is het &lt;span class="italic"&gt;beprijzen of (hoger) belasten &lt;/span&gt;van producten waarvan het gebruik gepaard gaan met ongewenste neveneffecten: te denken valt aan heffingen op vlees, kunstmest, of krachtvoer van buiten het eigen bedrijf. &lt;/p&gt;&lt;p&gt;Kwantitatieve invoerbeperkingen en alle maatregelen van gelijke werking zijn in beginsel verboden op grond van art. 34 van het Verdrag betreffende de werking van de Europese Unie (hierna: VWEU). Het is vaste rechtspraak dat iedere maatregel van een lidstaat die de handel binnen de Unie al dan niet rechtstreeks, daadwerkelijk of potentieel kan belemmeren, moet worden aangemerkt als een maatregel van gelijke werking in de zin van art. 34 VWEU[12]. Invoerbeperkingen en maatregelen van gelijke werking kunnen voorts worden gerechtvaardigd met een beroep op een van de in art. 36 VWEU genoemde belangen of een andere, in de rechtspraak erkende, dwingende reden van algemeen belang (de zogenaamde ‘rule of reason’), op voorwaarde dat de betrokken maatregel geschikt is om het nagestreefde doel te bereiken en niet verder gaat dan noodzakelijk is om dat doel te bereiken (proportionaliteitstoets). Duidelijk is dat een totaal verbod op de invoer veel moeilijker te rechtvaardigen zal zijn dan een maatregel waarbij de aanschaf van een product weliswaar toegestaan blijft maar, bijvoorbeeld door de toepassing van een heffing, minder aantrekkelijk wordt gemaakt. Het maakt bovendien ook verschil of het gaat om een maatregel die zonder meer discriminerend is omdat zij een onderscheid maakt tussen binnenlandse en buitenlandse producten of een maatregel die zonder onderscheid van toepassing is op alle producten van een bepaald type.&lt;/p&gt;&lt;p&gt;Voor zover het gaat om landbouwproducten vormt iedere handelsbeperking tevens een inbreuk op de gemeenschappelijke ordening van de landbouwmarkten (hierna: GMO), meer in het bijzonder op Verordening (EU) nr. 1308/2013 (hierna: de integrale GMO-verordening)[13]. In dit kader geldt onder meer als uitgangspunt dat GMO’s zijn gebaseerd op het beginsel van een open markt waartoe elke producent vrij toegang heeft onder voorwaarde van daadwerkelijke mededinging.[14] Bovendien strekt de integrale GMO-verordening ertoe om de doelstellingen van het GLB, zoals vervat in art. 39 VWEU, na te streven. Daarbij gaat het onder meer om het verzekeren van een redelijke levensstandaard voor landbouwers, het stabiliseren van markten en het verzekeren van redelijke consumentenprijzen. Lidstaten blijven in beginsel bevoegd om bepaalde, in de integrale GMO-verordening niet vermelde, maatregelen te nemen, mits die maatregelen niet afwijken van of inbreuk maken op die verordening of de doeltreffende werking daarvan belemmeren[15]. Bovendien staat de totstandkoming van een GMO niet eraan in de weg dat lidstaten nationale regels toepassen die een &lt;span class="italic"&gt;andere&lt;/span&gt; doelstelling van algemeen belang nastreven dan die GMO, zelfs wanneer die regels gevolgen kunnen hebben voor de werking van de gemeenschappelijke markt in de betrokken sector[16]. Wel geldt in dat geval een proportionaliteitstoets, waarbij een afweging zal moeten plaatsvinden tussen de doelstellingen van het GLB en het goed functioneren van de GMO en de doelstellingen die met de betrokken nationale maatregel worden nagestreefd (en die dus niet mogen samenvallen met doelstellingen die door de GMO worden beoogd).&lt;/p&gt;&lt;p&gt;Het bovenstaande betekent bijvoorbeeld dat de introductie van een heffing op vlees denkbaar zou zijn, indien deze voldoende kan worden gerechtvaardigd en onderbouwd vanuit een oogpunt van volksgezondheid of milieu. Weliswaar leidt een dergelijke maatregel ertoe dat de handel in vleesproducten wordt belemmerd omdat het voor consumenten in Nederland minder aantrekkelijk (duurder) wordt gemaakt om dergelijke producten aan te schaffen waardoor de vraag naar vlees vermoedelijk negatief wordt beïnvloed, m﻿aar als kan worden onderbouwd dat daar een aanzienlijke gezondheids- en milieuwinst tegenover staat, zou dit een inperking van het vrije verkeer van goederen mogelijk kunnen rechtvaardigen. De rechtvaardigingsgronden die een lidstaat kan aanvoeren, moeten echter wel gepaard gaan met deugdelijk bewijs of een onderzoek van de geschiktheid en evenredigheid van de door die lidstaat genomen beperkende maatregel, alsmede met specifieke gegevens ter onderbouwing van zijn betoog[17]. Hierbij is onder meer van belang of het nagestreefde doel niet kan worden bereikt met gebodsbepalingen of beperkingen die minder ver gaan of minder nadelig zijn voor de handel. In het geval van het een heffing op vlees zal bijvoorbeeld moeten worden onderbouwd waarom ter vermindering van de vleesconsumptie niet (langer) kan worden volstaan met goede voorlichting en informatiecampagnes. &lt;/p&gt;&lt;p&gt;Bij iedere maatregel die het vrije verkeer van goederen en de goede werking van de GMO (potentieel) kan belemmeren, zal het zal dus vooral aankomen op de vraag of het aangedragen bewijs en de aangedragen onderbouwing van de maatregelen op basis van een objectieve beoordeling redelijkerwijs tot het oordeel kan leiden dat de gekozen middelen noodzakelijk en geschikt zijn om de beoogde doelstellingen te bereiken, en of deze doelstellingen ook kunnen worden bereikt met maatregelen die het vrije verkeer van goederen en de GMO minder beperken. &lt;/p&gt;&lt;h3&gt;4. Conclusie &lt;/h3&gt;&lt;p&gt;Met de LNV-visie &lt;span class="italic"&gt;Waardevol en verbonden&lt;/span&gt; en het realisatieplan &lt;span class="italic"&gt;Op weg met nieuw perspectief&lt;/span&gt; waarmee aan die visie uitvoering wordt gegeven, heeft minister Schouten een nieuwe koers voor de Nederlandse land- en tuinbouw en visserij uitgezet, met als kern een omslag van voortdurende verlaging van de kostprijs van producten naar voortdurende verlaging van het verbruik van grondstoffen door een efficiëntere benutting in kringlopen, wat moet leiden tot positief effect van landbouw op klimaat, biodiversiteit en leefomgeving. De filosofie van waaruit de minister deze omslag wil bereiken is het optimaal aansluiten bij en benutten van de ideeën en energie van mensen in de regio’s en in de verschillende agroketens. De overheid wil ruimte bieden voor verscheidenheid om in de eigen context en naar eigen inzichten invulling te geven aan de visie. &lt;/p&gt;&lt;p&gt;Tegen deze achtergrond is vanuit juridisch-beleidsmatig perspectief de vraag aan de orde of overheidsinterventie zich dient te beperken tot het stimuleren en faciliteren van gewenste ontwikkelingen, of ook meer dwingend moet zijn door middel van normering of beprijzing. Voor het &lt;span class="italic"&gt;stimuleren&lt;/span&gt; van de beweging naar kringlooplandbouw biedt het Gemeenschappelijk Landbouwbeleid (GLB) nu reeds een aantal goede aangrijpingsmogelijkheden. In de voorstellen voor een nieuw GLB, waarover momenteel nog in Brussel wordt onderhandeld, komt daar nog de figuur van de zogenaamde ecoregelingen bij. Als het gaat om het &lt;span class="italic"&gt;faciliteren&lt;/span&gt; van de transitie naar kringlooplandbouw kan worden gedacht aan het wegnemen van belemmeringen in wet- en regelgeving en het mogelijk maken van experimenten waarbij zo nodig van wettelijke bepalingen kan worden afgeweken. Deze routes verdienen het om verder verkend te worden, maar vanuit juridisch en rechtstatelijk oogpunt zijn hier ook elementaire kanttekeningen bij te plaatsen. &lt;/p&gt;&lt;p&gt;Tenslotte kan de weg van normering worden gekozen om ontwikkelingen richting kringlooplandbouw af te dwingen. Specifieke maatregelen die ingrijpen op het vrije verkeer van goederen met en binnen de Europese Unie (invoerbeperkingen), zijn aan stringente voorwaarden gebonden. Als kan worden onderbouwd dat hier een aanzienlijke gezondheids- en milieuwinst tegenover staat, zou dit een inperking van het vrije verkeer van goederen kunnen rechtvaardigen. &lt;/p&gt;&lt;p&gt;Of en hoe snel via deze verschillende wegen resultaten kunnen worden geboekt, is afhankelijk van politieke keuzen en draagvlak.&lt;/p&gt;</content><legacyfootnotes/><footnotes><footnote>1 De auteurs zijn werkzaam als respectievelijk coördinerend jurist en coördinerend beleidsmedewerker bij het Ministerie van Landbouw, Natuur en Voedselkwaliteit. Dit artikel is geschreven op persoonlijke titel.</footnote><footnote>2 LNV-visie, p. 19.</footnote><footnote>3 Realisatieplan, p. 7.</footnote><footnote>4 Realisatieplan, p. 10-11.</footnote><footnote>5 Realisatieplan, p. 6.</footnote><footnote>6 Verordening (EU) nr. 1305/2103 van het Europees Parlement en de Raad van 17 december 2013 inzake steun voor plattelandsontwikkeling uit het Europees Landbouwfonds voor plattelandsontwikkeling (ELFPO) en tot intrekking van Verordening (EG) nr. 1698/2005 van de Raad (&lt;span class="italic"&gt;PB&lt;/span&gt; L 347 van 20.12.2013, p. 487).</footnote><footnote>7 Besluit van de Europese Commissie van 26.10.2018, C(2018) 6937 final betreffende Steunmaatregel SA.44848 (2017/N).</footnote><footnote>8 Zie o.a. de art. 17, eerste lid, onderdeel d, en 28 van verordening 1305/2013; de basis voor vergelijkbare nationale steunmaatregelen zoals de catalogus Groenblauwe Diensten vormen de ?Richtsnoeren van de Europese Unie voor staatssteun in de landbouw- en de bosbouwsector en in plattelandsgebieden 2014-2020 (&lt;span class="italic"&gt;PB &lt;/span&gt;C 204 van 1.7.2014, p. 1).</footnote><footnote>9 Zie art. 28 van het voorstel voor een Verordening van het Europees Parlement en de Raad tot vaststelling van voorschriften inzake steun voor de strategische plannen die de lidstaten in het kader van het gemeenschappelijk landbouwbeleid opstellen en die uit het Europees Landbouwgarantiefonds (ELGF) en het Europees Landbouwfonds voor Plattelandsontwikkeling (ELFPO) worden gefinancierd, en tot intrekking van Verordening (EU) nr. 1305/2013 van het Europees Parlement en de Raad, document COM (2018) 392.</footnote><footnote>10 Zie bij wijze van illustratie een interview met Dirk van Apeldoorn over strokenteelt in &lt;span class="italic"&gt;de Boerderij&lt;/span&gt; van 24 februari 2020.</footnote><footnote>11 Zie bijvoorbeeld het advies van de Raad van State van 27 februari 2019 over het voorstel van wet inzake regels betreffende experimenten in de rechtspleging (Experimentenwet rechtspleging), nr. W16.18.0315/II, &lt;span class="italic"&gt;Kamerstukken II&lt;/span&gt; 2018/19, 35263, nr. 4.</footnote><footnote>12 Zie o.a. arresten van het Hof van Justitie in de zaak 8/74, &lt;span class="italic"&gt;Dassonville&lt;/span&gt;, &lt;span class="italic"&gt;PB&lt;/span&gt; C 1974:82, punt 5 en van 23 december 2015 in de zaak C-333/14, &lt;span class="italic"&gt;Scotch Whisky Association&lt;/span&gt;, punt 31.</footnote><footnote>13 Verordening (EU) nr. 1308/2013 van het Europees Parlement en de Raad van 17 december 2013 tot vaststelling van een gemeenschappelijke ordening van de markten voor landbouwproducten en tot intrekking van Verordeningen (EEG) nr. 922/72, (EEG) nr. 234/79, (EG) nr. 1037/2001 en (EG) nr. 1234/2007 van de Raad, &lt;span class="italic"&gt;PB&lt;/span&gt; L 347, p. 671.</footnote><footnote>14 Arrest van het Hof in de zaak C-137/00, &lt;span class="italic"&gt;Milk Marque en National Farmers’ Union&lt;/span&gt;, &lt;span class="italic"&gt;PB&lt;/span&gt; C 2003:429, punt 59 en de aldaar aangehaalde jurisprudentie.</footnote><footnote>15 Arrest van het Hof in de zaak C-283/03, &lt;span class="italic"&gt;Kuipers, &lt;/span&gt;PB C 2005:314, punt 37 en de aldaar aangehaalde rechtspraak.</footnote><footnote>16 Arresten van het Hof in de zaak C-462/01, &lt;span class="italic"&gt;Hammersten&lt;/span&gt;, &lt;span class="italic"&gt;PB&lt;/span&gt; C 2003:33, punt 29, en in de zaak C-333/14, &lt;span class="italic"&gt;Scotch Whisky Association&lt;/span&gt;, eerder aangehaald, punt 26.</footnote><footnote>17 Arrest van het Hof in de zaak C-333/14, &lt;span class="italic"&gt;Scotch Whisky Association&lt;/span&gt;, eerder aangehaald, punt 54 en de daarin aangehaalde rechtspraak.</footnote></footnotes><auteurs>mr. B. Burggraaf en T.J. Verhoef</auteurs><published>2020-04-03 08:48:05</published><modified>2020-04-06 10:46:14</modified><editiondate>2020-04-03</editiondate><htmlpath>https://denhollander.info/artikel/16066</htmlpath></article>
</articles></edition>