<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2000</searchword><id>4774</id><udhid>UDH:TvAR/4774</udhid><titel>Hoevers-Trimpe Burger / Lindenberg (TvAR 2000/5043)</titel><searchwords><searchword>TvAR 12/2000</searchword><searchword>TvAR 2000/5043</searchword><searchword>UDH:TvAR/4774</searchword></searchwords><attachments><attachment><name>2000_nr 12_Rechtspraak_5043.pdf</name><extention>pdf</extention><url>https://denhollander.info/download/4716/ci</url></attachment></attachments><inleiding>[Pachtwet art. 25, 55; BW art. 6:265]&#13;
&#13;
Pachter weigert de tot het gepachte behorende&#13;
woning te bewonen, hoewel daartoe&#13;
in de pachtovereenkomst een nadrukkelijke&#13;
verplichting is opgenomen. Pachter heeft&#13;
indertijd bij bereidverklaring tot medepacht&#13;
ook verplichting tot bewoning op zich&#13;
genomen. Sprake van toerekenbare tekortkoming&#13;
in de nakoming van diens verplichtingen&#13;
uit de pachtovereenkomst. Deze&#13;
rechtvaardigt ontbinding, tenzij deze tekortkoming&#13;
de ontbinding met haar gevolgen&#13;
niet rechtvaardigt. Diverse verweren van&#13;
pachter in dit kader verworpen. Volgt&#13;
ontbinding.</inleiding><content>ARREST IN DE ZAAK VAN:&#13;
1 Jeanne Adriana Hoevers-Trimpe Burger te&#13;
Wapse,&#13;
2 Marianna Catharina van Setten van der&#13;
Meer-Trimpe Burger te ’s-Gravenhage,&#13;
appellanten,&#13;
procureur: mr. J.M.J. Huver,&#13;
tegen&#13;
Cornelis Marinus Johannes Lindenberg te&#13;
Kapelle,&#13;
geïntimeerde,&#13;
procureur: mr. B. Peek.&#13;
1 Het geding in eerste aanleg&#13;
De pachtkamer van het kantongerecht te Middelburg&#13;
heeft op 24 april 1998 tussen partijen&#13;
een vonnis gewezen, in welk vonnis de vordering&#13;
van appellanten – de verpachtsters –,&#13;
strekkende tot ontbinding van de tussen partijen&#13;
bestaande pachtovereenkomst is afgewezen.&#13;
Genoemd vonnis is in fotokopie aan dit&#13;
arrest gehecht. Voor de rechtsgang in eerste&#13;
aanleg en de motivering van de gegeven beslissing&#13;
wordt daarnaar verwezen.&#13;
2 Het geding in hoger beroep&#13;
2.1 Bij exploot van 6 mei 1998 zijn de verpachtsters&#13;
in hoger beroep gekomen van&#13;
genoemd vonnis met dagvaarding van geïntimeerde&#13;
– in het vervolg ook wel Lindenberg&#13;
of de pachter te noemen – voor dit hof.&#13;
2.2 Bij memorie van grieven hebben de verpachtsters&#13;
tegen het vonnis één grief aangevoerd&#13;
en toegelicht, één productie overgelegd&#13;
en (zakelijk weergegeven) geconcludeerd dat&#13;
het hof het vonnis zal vernietigen en, opnieuw&#13;
rechtdoende, de pachtovereenkomst tussen&#13;
partijen met onmiddellijke ingang zal ontbinden,&#13;
met veroordeling van Lindenberg in de&#13;
kosten van de procedure in beide instanties.&#13;
2.3 Lindenberg heeft bij memorie van antwoord&#13;
verweer gevoerd met conclusie dat het&#13;
hof de beschikking (bedoeld zal zijn: het vonnis)&#13;
zal bekrachtigen met veroordeling van de&#13;
verpachtsters in de kosten van beide instanties&#13;
(bedoeld zal zijn: het hoger beroep).&#13;
2.4 Partijen hebben hun zaak ter zitting van&#13;
het hof van 22 februari 1999 doen bepleiten,&#13;
de verpachtsters door mr. L.J. den Hollander,&#13;
advocaat te Middelharnis, en Lindenberg door&#13;
mr. H. van Es, advocaat te Goes. Van beide&#13;
zijden zijn pleitnotities overgelegd.&#13;
2.5 Tenslotte hebben partijen de stukken aan&#13;
het hof overgelegd voor het wijzen van arrest.&#13;
3 De grief&#13;
Deze luidt:&#13;
Ten onrechte overweegt de pachtkamer van&#13;
het kantongerecht dat onder deze omstandigheden&#13;
de tekortkoming van Lindenberg de&#13;
volledige ontbinding van de pachtovereenkomst&#13;
niet kan rechtvaardigen en de vordering&#13;
moet worden afgewezen, met veroordeling&#13;
van appellanten in de proceskosten.&#13;
4 De vaststaande feiten&#13;
4.1 Het hof zal uitgaan van hetgeen dienaangaande&#13;
door de pachtkamer van het kantongerecht&#13;
in het vonnis waarvan beroep onder 1&#13;
is overwogen, nu daartegen geen grieven zijn&#13;
gericht of bezwaren zijn geuit. Voorts zal&#13;
worden uitgegaan van hetgeen overigens is&#13;
gesteld en erkend dan wel niet of onvoldoende&#13;
betwist. Het navolgende wordt derhalve&#13;
als in hoger beroep vaststaand aangemerkt.&#13;
4.2 Op 22 februari 1968 heeft Magdalena van&#13;
Strien, weduwe van J.A. Trimpe Burger, aan&#13;
P.C. Bijl verpacht de hofstede “Geerhoek” te&#13;
Kapelle, bestaande uit woonhuis, schuren,&#13;
bouw- en weiland en boomgaard, tezamen&#13;
groot 55.59.85 ha.&#13;
4.3 Art. D, onderdeel b, van het pachtcontract&#13;
houdt onder meer in: “De pachter is verplicht&#13;
het verpachte woonhuis zelf te bewonen&#13;
(…).”&#13;
4.4 Bij vonnis van de pachtkamer van het kantongerecht&#13;
te Middelburg van 21 oktober&#13;
1988 is Lindenberg aangemerkt als medepachter&#13;
naast P.C. Bijl, zijn schoonvader.&#13;
4.5 Op 14 april 1991 is Magdalena van Strien&#13;
overleden. Haar erfgenamen zijn haar als verpachtsters&#13;
opgevolgd.&#13;
4.6 De pachtkamer van het kantongerecht te&#13;
Middelburg heeft bij beschikking van 24 september&#13;
1993 de pachtovereenkomst tussen de&#13;
erfgenamen en Lindenberg met zes jaren verlengd.&#13;
De pachtovereenkomst tussen de erfgenamen&#13;
en P.C. Bijl is geëindigd ultimo februari&#13;
1994.&#13;
4.7 P.C. Bijl is blijven wonen in de tot het verpachte&#13;
behorende woning aan de Eversdijkseweg&#13;
7 te Kapelle.&#13;
4.8 De erfgenamen van Magdalena van Strien&#13;
hebben bij akte van 3 november 1995 de&#13;
onroerende zaken van haar nalatenschap verdeeld.&#13;
Aan appellanten is ieder voor de onverdeelde&#13;
helft toegedeeld de woning, schuren,&#13;
tuin en erf, alsmede wei- en bouwlanden, met&#13;
een totale grootte van 13.43.60 ha. Van de&#13;
overige erfgenamen heeft Lindenberg eind&#13;
1995 circa 28 ha land gekocht. Het resterende&#13;
gedeelte, waaronder de aan appellanten toegedeelde&#13;
onroerende zaken, is hij blijven pachten.&#13;
4.9 P.C. Bijl heeft de woning eind februari&#13;
1997 of in april 1997 ontruimd, omdat appellanten&#13;
de woning wilden restaureren. Direct&#13;
daarna zijn appellanten met de restauratie&#13;
begonnen. Appellanten hebben aan Lindenberg&#13;
verzocht na de restauratie de woning te&#13;
gaan bewonen. Bij brief van 15 september&#13;
1997 heeft Lindenberg aan appellanten meegedeeld&#13;
dat hij op zijn boerderij aan de Eversdijkseweg&#13;
28a te Kapelle wil blijven wonen en&#13;
daarom niet bereid is zijn intrek te nemen in&#13;
de woning aan de Eversdijkseweg 7.&#13;
4.10 Lindenberg betaalt de volledige pachtsom,&#13;
dus ook het gedeelte voor de woning.&#13;
5 Beoordeling van het geschil in&#13;
hoger beroep&#13;
5.1 In dit geschil is aan de orde de vraag, of de&#13;
weigering van de pachter tot bewoning van&#13;
het tot het gepachte behorende woonhuis&#13;
dient te worden beschouwd als een dusdanig&#13;
tekortschieten in de nakoming van diens verplichting&#13;
uit de pachtovereenkomst, dat die&#13;
pachtovereenkomst om deze reden zou moeten&#13;
worden ontbonden.&#13;
5.2 Uit de uit art. 25 van de Pachtwet voortvloeiende&#13;
verplichting van de pachter tot persoonlijk&#13;
gebruik van het gepachte vloeit voort,&#13;
dat de pachter een tot het gepachte behorende&#13;
woning in beginsel zelf moet bewonen.&#13;
Vaststaat in dit geval, dat ook de pachtovereenkomst&#13;
de pachter – nadrukkelijk – verplicht&#13;
tot het zelf bewonen van het verpachte&#13;
woonhuis. Toen Lindenberg zich in 1988&#13;
bereid verklaarde medepachter te worden,&#13;
heeft hij de verplichting op zich genomen, de&#13;
bepalingen van de pachtovereenkomst na te&#13;
leven. Op dat moment was reeds te verwachten&#13;
dat de pachtovereenkomst met zijn&#13;
schoonvader eind 1994 zou eindigen en het&#13;
lag in de rede dat Lindenberg vervolgens zou&#13;
kunnen worden aangesproken tot nakoming&#13;
van de verplichting tot bewoning van het&#13;
woonhuis uit art. D, onderdeel b, van het&#13;
pachtcontract. Lindenberg heeft hierin geen&#13;
reden gezien van het medepachterschap af te&#13;
zien.&#13;
Bij de verlengingsprocedure die heeft geleid&#13;
tot de onder 4.6 genoemde beschikking van de&#13;
pachtkamer van het kantongerecht te Middelburg&#13;
is door de verpachtsters tegen het verlengingsverzoek&#13;
aangevoerd dat het onaannemelijk&#13;
is, dat Lindenberg van plan was op de&#13;
boerderij te gaan wonen. Ook hieruit heeft&#13;
Lindenberg kunnen afleiden dat men in beginsel&#13;
op naleving van deze verplichting&#13;
stond. Hij heeft niettemin geweigerd in de&#13;
leegstaande woning zijn intrek te nemen toen&#13;
dit van hem werd verlangd en zelfs – zoals&#13;
door de verpachtsters bij memorie van grieven&#13;
onder 3 is gesteld en door Lindenberg in de&#13;
memorie van antwoord, blz. 2, impliciet is&#13;
erkend – geweigerd de sleutels van de woning&#13;
in ontvangst te nemen.&#13;
5.3 Het hof acht de weigering van Lindenberg&#13;
om zijn intrek te nemen in de tot het gepachte&#13;
behorende woning een tekortschieten in de&#13;
nakoming van diens verplichtingen uit de&#13;
pachtovereenkomst. Deze tekortkoming kan&#13;
desgevorderd leiden tot ontbinding van de&#13;
pachtovereenkomst, tenzij de tekortkoming,&#13;
gezien haar bijzondere aard of geringe betekenis,&#13;
de ontbinding met haar gevolgen niet&#13;
rechtvaardigt (art. 6:265 BW). Het ligt daarbij&#13;
op de weg van Lindenberg om feiten en&#13;
omstandigheden te stellen – en, zo nodig, te&#13;
bewijzen – die deze laatste conclusie kunnen&#13;
dragen.&#13;
5.4 Lindenberg heeft in de eerste plaats&#13;
gesteld dat de verpachtsters zonder bezwaar&#13;
de woning kunnen verkopen dan wel deze aan&#13;
een derde kunnen verhuren. De verpachtsters&#13;
hebben betwist dat dit eenvoudig zou zijn en&#13;
het hof acht deze betwisting vooralsnog aannemelijk.&#13;
De woning vormt een samenhangend&#13;
geheel met de aan Lindenberg meeverpachte&#13;
en ook door hem gebruikte en op zeer&#13;
korte afstand van de woning gelegen bedrijfsgebouwen&#13;
en erf; het is niet waarschijnlijk,&#13;
dat het gebruik van de woning eenvoudigweg&#13;
van het gebruik van de rest van het gepachte&#13;
kan worden afgesplitst en de woning dan zonder&#13;
hinder door de bedrijfsvoering van Lindenberg&#13;
door een derde kan worden bewoond.&#13;
Bovendien hebben de verpachtsters gesteld&#13;
het gebruik van woning en het overige verpachte&#13;
niet te willen splitsen; zij zijn gerechtigd&#13;
dit standpunt in te nemen. Dit laatste&#13;
geldt ook voor zover Lindenberg er de voorkeur&#13;
aan geeft dat de pacht alleen ter zake van&#13;
de woning zou worden ontbonden dan wel&#13;
niet verlengd.&#13;
5.5 Lindenberg heeft er ook geen blijk van&#13;
gegeven, zelf actief naar een passende wijze&#13;
van bewoning te hebben gezocht. Hij heeft bij&#13;
conclusie van dupliek (nr. 6) gesteld dat hij&#13;
“zonodig een werknemer zijn intrek in de&#13;
woning kan laten nemen of deze aan een&#13;
derde in gebruik geven, uiteraard zonder dat&#13;
er sprake is van huur- of verhuur”, maar dit is&#13;
rijkelijk vaag. Zijn voorstel dat te zijner tijd&#13;
zijn zoon/bedrijfsopvolger in de woning zou&#13;
kunnen trekken kan in dit verband niet&#13;
serieus worden genomen, aangezien ter zitting&#13;
is gebleken dat deze zoon thans 12 jaren oud&#13;
is. Duidelijk is gebleken, dat Lindenberg er de&#13;
voorkeur aan geeft dat de pacht ten aanzien&#13;
van de woning wordt beëindigd en hierop&#13;
ook heeft aangestuurd. Zoals boven reeds&#13;
overwogen, kan deze keuze echter niet aan de&#13;
verpachtsters worden opgedrongen.&#13;
5.6 Hiernaast heeft Lindenberg gesteld dat het&#13;
handhaven van de pacht met leegstaan van de&#13;
woning voor de verpachtsters geen risico’s&#13;
oplevert, omdat hij op een steenworp afstand&#13;
woont en er dagelijks toezicht wordt gehouden.&#13;
De verpachtsters hebben gesteld dat zij&#13;
aan een derde, een zekere Matthijsse, tegen&#13;
betaling opdracht hebben moeten geven op de&#13;
woning te passen omdat Lindenberg de sleutel&#13;
niet wilde hebben. Lindenberg heeft weliswaar&#13;
bij memorie van grieven gesteld dat&#13;
(ook) hij voor de woning zorgt, maar hij heeft&#13;
niet betwist dat hij heeft geweigerd de sleutel&#13;
in ontvangst te nemen. Wel heeft hij verklaard&#13;
dat hij na overleg met Matthijsse van deze een&#13;
sleutel heeft verkregen, maar hij heeft niet&#13;
gesteld dat dit met medeweten van de verpachtsters&#13;
is geschied. Uit het ter zitting verklaarde&#13;
is gebleken, dat Lindenberg voor zijn&#13;
watervoorziening bij de bedrijfsgebouwen&#13;
afhankelijk is van de zich in de woning bevindende&#13;
hoofdkraan, zodat zijn beschikken over&#13;
de sleutel nog niet zonder meer wijst op een&#13;
algehele bereidheid tot het houden van toezicht&#13;
op en het verrichten van noodzakelijk&#13;
onderhoud aan de woning.&#13;
Voorzover Lindenberg al feitelijk (mede) voor&#13;
de woning zorgt – waartoe hij ook verplicht is&#13;
–, heeft hij de verpachtsters daarvan kennelijk&#13;
niet op de hoogte gesteld, zodat zij ervan zijn&#13;
blijven uitgaan dat die zorg geheel aan Matthijsse&#13;
– tegen betaling – was toevertrouwd.&#13;
Het hof acht de houding van Lindenberg in&#13;
dezen niet de houding van een goed pachter.&#13;
Onder de boven geschetste omstandigheden is&#13;
geen plaats voor het oordeel dat Lindenberg&#13;
voor de woning heeft gezorgd op een wijze&#13;
die de ernst van zijn tekortkoming zou verzachten.&#13;
Nog eerder zou kunnen worden&#13;
geoordeeld, dat de tekortkoming van Lindenberg&#13;
wordt verzwaard doordat hij tegenover&#13;
de verpachtsters de indruk heeft gewekt dat&#13;
hij in het geheel niet voor de woning zou zorgen&#13;
en door die houding de verpachtsters&#13;
heeft genoodzaakt de zorg aan een derde uit&#13;
te besteden.&#13;
Het hof verwijst in dit verband ook naar de&#13;
overgelegde brieven van mr Van Es aan mr&#13;
Den Hollander uit november 1997, waarin&#13;
staat vermeld dat de woning ter beschikking&#13;
van de verpachtsters staat, de sleutels door&#13;
Lindenberg niet in ontvangst zullen worden&#13;
genomen, door Lindenberg geen enkele aansprakelijkheid&#13;
wordt aanvaard en de pachtovereenkomst&#13;
met betrekking tot de woning&#13;
wordt ontbonden. Niet is gebleken dat Lindenberg&#13;
nadrukkelijk aan de verpachtsters&#13;
heeft medegedeeld dat hij op het in deze brieven&#13;
gestelde terugkwam.&#13;
5.7 Lindenberg heeft gesteld dat de woning&#13;
niet voor bewoning geschikt is: zij heeft geen&#13;
keukenvoorziening of verwarming en is binnen&#13;
niet afgewerkt, terwijl voor het bewoonbaar&#13;
maken nog een aanzienlijk bedrag zal&#13;
zijn benodigd. De verpachtsters hebben hier&#13;
tegenover gesteld dat het in hun bedoeling lag&#13;
en ligt om het huis in overleg met de toekomstige&#13;
bewoner af te werken – hetgeen aan Lindenberg&#13;
ook te kennen is gegeven –, maar&#13;
dat de voorgenomen afwerking vooralsnog&#13;
achterwege is gelaten in verband met de weigering&#13;
van Lindenberg om in de woning te&#13;
trekken. Lindenberg heeft dit ter zitting niet&#13;
adequaat tegengesproken. Het hof gaat er dan&#13;
ook van uit, dat – indien Lindenberg de&#13;
bereidheid had getoond in de woning te trekken&#13;
– de woning mede aan de hand van zijn&#13;
wensen voor bewoning geschikt zou zijn gemaakt.&#13;
5.8 Lindenberg heeft voorts gesteld dat hij&#13;
thans een woning bewoont die voor zijn gezin&#13;
geschikter en gerieflijker is dan de woning op&#13;
het gepachte. Voor zover hij daarmee beoogt&#13;
te stellen dat niet van hem kan worden&#13;
gevergd dat hij zijn eigen woning inwisselt&#13;
voor minder geschikte woonruimte op het&#13;
gepachte is zijn standpunt op zichzelf alleszins&#13;
te begrijpen. Hij wenst echter tevens de&#13;
pachtverhouding voort te zetten, zo nodig&#13;
ook ten aanzien van de woning, die als één&#13;
geheel samen met het erf, de bedrijfsgebouwen&#13;
en de grond aan hem is verpacht. Dan&#13;
geldt, dat anderzijds van de verpachtsters niet&#13;
kan worden gevergd dat zij een pachtverhouding&#13;
handhaven met een pachter die de tot het&#13;
gepachte behorende woning niet wil bewonen,&#13;
waardoor het risico van verwaarlozing en&#13;
verval van die woning dreigt. Het hof herhaalt,&#13;
dat Lindenberg zich ervan bewust moet&#13;
zijn geweest dat hij medepachter werd ter&#13;
zake van een pachtovereenkomst waaronder&#13;
ook een woning was begrepen.&#13;
5.9 Tenslotte heeft Lindenberg betoogd dat hij&#13;
zeer groot belang heeft bij behoud van het&#13;
gebruik van de schuren met het erf en het&#13;
bouw- en weiland. Hij heeft echter nagelaten&#13;
deze stelling deugdelijk te onderbouwen en&#13;
heeft ook geen bewijs van zijn stellingen aangeboden.&#13;
Ter zitting is gebleken, dat Lindenberg&#13;
een gemengd bedrijf van circa 105 ha&#13;
exploiteert (akkerbouw, fruitteelt, enig mestvee).&#13;
De omvang van zijn bedrijf wijst er niet&#13;
direct op, dat de tot het gepachte behorende&#13;
grond voor dit bedrijf onmisbaar of zelfs van&#13;
groot belang zou zijn. Verder heeft Lindenberg&#13;
niets gesteld dat zou kunnen bijdragen&#13;
tot de conclusie, dat de gevolgen van het missen&#13;
van de grond hem dusdanig zouden treffen,&#13;
dat dit aan ontbinding in de weg zou&#13;
moeten staan.&#13;
Voor de bedrijfsgebouwen geldt, dat Lindenberg&#13;
ter zitting heeft verklaard dat deze grotendeels&#13;
ondoelmatig zijn en in slechte staat&#13;
verkeren; dat deze voor zijn bedrijfsvoering&#13;
bezwaarlijk kunnen worden gemist is dan niet&#13;
waarschijnlijk en in ieder geval niet door Lindenberg&#13;
aannemelijk gemaakt.&#13;
5.10 Gelet op een en ander is geen ruimte&#13;
voor de conclusie, dat de tekortkoming van&#13;
Lindenberg gezien haar bijzondere aard of&#13;
geringe betekenis de ontbinding met haar&#13;
gevolgen niet rechtvaardigt. Het vonnis waarvan&#13;
beroep dient dan ook te worden vernietigd&#13;
en de pachtovereenkomst zal alsnog worden&#13;
ontbonden. Nu niet is gebleken van een&#13;
noodzaak tot uitstel kan die ontbinding, zoals&#13;
gevorderd, met onmiddellijke ingang worden&#13;
uitgesproken.&#13;
De uitkomst van deze procedure geeft aanleiding&#13;
tot veroordeling van Lindenberg in de&#13;
kosten van beide instanties.&#13;
6 Beslissing&#13;
Het hof, rechtdoende in hoger beroep,&#13;
vernietigt het tussen partijen gewezen vonnis&#13;
van de pachtkamer van het kantongerecht te&#13;
Middelburg van 24 april 1998, waarvan beroep,&#13;
en opnieuw rechtdoende:&#13;
ontbindt de tussen partijen bestaande pachtovereenkomst&#13;
ter zake van de hoeve “Geerhoek”,&#13;
bestaande uit woning, schuren, erf,&#13;
weiland en bouwland, kadastraal bekend&#13;
gemeente Kapelle, sectie O, nrs. 117 (groot&#13;
11.56.00 ha), 99 (groot 0.12.10 ha) en 101&#13;
(groot 1.75.50 ha), gezamenlijk groot 13.43.60&#13;
ha, zulks met onmiddellijke ingang;&#13;
veroordeelt Lindenberg in de kosten van het&#13;
geding in beide instanties, aan de zijde van de&#13;
verpachtsters begroot op ƒ 76,38 wegens kosten&#13;
dagvaarding, ƒ 160,– wegens betaald griffierecht&#13;
en ƒ 500,– wegens salaris voor de eerste&#13;
aanleg en op ƒ 62,33 wegens kosten dagvaarding,&#13;
ƒ 440,– wegens betaald griffierecht en&#13;
ƒ 5.100,– wegens salaris voor het hoger beroep.</content><legacyfootnotes/><footnotes><footnote/></footnotes><auteurs/><published>2000-12-01 00:00:00</published><modified>1999-05-11 00:00:00</modified><editiondate>2000-12-01</editiondate><htmlpath>https://denhollander.info/artikel/4774</htmlpath></article>
</articles></edition>