<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2010</searchword><id>8612</id><udhid>UDH:TvAR/8612</udhid><titel>Roeleveld/Roeleveld (TvAR 2010/5580)</titel><searchwords><searchword>TvAR 7/8/2010</searchword><searchword>TvAR 2010/5580</searchword><searchword>UDH:TvAR/8612</searchword></searchwords><attachments><attachment><name>TvAR2010_07_08_07_Rechtspraak_5580.pdf</name><extention>pdf</extention><url>https://denhollander.info/download/5243/ci</url></attachment></attachments><inleiding>Gebondenheid pachthof aan bevoegdheidsoordeel van de eerste rechter, ook indien het hof tot een ander oordeel zou komen over de aard van de rechtsbetrekking. Vraag of pach­ter van gebouwen het medegebruik heeft van omliggende erf. Uitleg pachtovereenkomst.&#13;
</inleiding><content>Tussenarrest (14 juli 2009)&#13;
1 Het geding in eerste aanleg&#13;
Voor het geding in eerste aanleg verwijst het hof naar de in­houd van het vonnis van 15 februari 2006, dat de rechtbank Haarlem, sector civiel recht, tussen partijen (hierna ook te noemen: Jaap Roeleveld respectievelijk Nico Roeleveld) heeft gewezen, alsmede naar de vonnissen van 27 juli 2006 en 7 september 2006, van de pachtkamer van de rechtbank Haarlem, sector kanton, locatie Zaandam. Van genoemde vonnissen van 15 februari 2006 en 7 september 2006 is een fotokopie aan dit arrest gehecht.&#13;
2 Het geding in hoger beroep in de zaak met nummer 104.002.724&#13;
2.1 Jaap Roeleveld heeft bij exploot van 28 september 2006 aan Nico Roeleveld aangezegd van het vonnis van 7 septem­ber 2006 in hoger beroep te komen, met dagvaarding van Nico Roeleveld voor dit hof.&#13;
2.2 Bij memorie van grieven heeft Jaap Roeleveld elf grie­ven tegen het bestreden vonnis aangevoerd en toegelicht, heeft hij bewijs aangeboden en een aantal nieuwe producties in het geding gebracht, en heeft hij geconcludeerd dat het hof het bestreden vonnis zal vernietigen en, opnieuw recht doende:&#13;
I. Nico Roeleveld in zijn vorderingen alsnog niet-ontvanke­lijk zal verklaren, althans hem deze geheel zal ontzeggen;&#13;
II. Nico Roeleveld zal veroordelen tot betaling van alle pro­ceskosten verband houdend met de procedure in beide in­stanties;&#13;
III. het in deze zaak te wijzen arrest voor zoveel mogelijk uitvoerbaar bij voorraad zal verklaren.&#13;
2.3 Bij memorie van antwoord heeft Nico Roeleveld de grie­ven bestreden en verweer gevoerd, heeft hij bewijs aangebo­den en een aantal nieuwe producties in het geding gebracht, en heeft hij geconcludeerd dat het hof de grieven zal verwer­pen, met veroordeling van Jaap Roeleveld in de kosten van het hoger beroep.&#13;
2.4 Ter zitting van 7 april 2008 hebben partijen, tegelijk met het pleidooi in de zaak met nummer 104.002.735, de zaak doen bepleiten, Jaap Roeleveld door mr. H.P. Abma, advo­caat te Purmerend, en Nico Roeleveld door mr. W. Door­nink, advocaat te Hoorn, beiden hebben daarbij pleitnoti­ties in het geding gebracht. Mr. Doornink voornoemd heeft voorafgaand aan de zitting aan mr. Abma voornoemd en aan het hof een aantal nieuwe producties gezonden. Desge­vraagd heeft mr. Abma ter zitting meegedeeld dat hij vol­doende heeft kennisgenomen van die producties, dat hij zich voldoende heeft kunnen voorbereiden op een verweer daar­tegen en dat hij instemt met het in het geding brengen van die producties zonder nadere maatregel door het hof. Ver­volgens is aan mr. Doornink akte verleend van het in het ge­ding brengen van die producties.&#13;
2.5 Nadat de zaak enige tijd aangehouden is geweest in ver­band met onderhandelingen hebben partijen elk een akte ge­nomen en hebben zij ten slotte de stukken voor het wijzen van arrest aan het hof overgelegd.&#13;
3 Het geding in hoger beroep in de zaak met nummer 104.002.735&#13;
3.1 Nico Roeleveld heeft bij exploot van 3 oktober 2006 aan Jaap Roeleveld aangezegd van de vonnissen van 15 februa­ri 2006 en 7 september 2006 in hoger beroep te komen, met dagvaarding van Jaap Roeleveld voor dit hof.&#13;
3.2 Bij memorie van grieven heeft Nico Roeleveld zes grie­ven tegen de bestreden vonnissen aangevoerd en toegelicht, heeft hij bewijs aangeboden, en heeft hij geconcludeerd dat het hof de bestreden vonnissen zal vernietigen en, opnieuw recht doende, de inleidende vorderingen van Nico Roeleveld alsnog geheel zal toewijzen, meer in het bijzonder dat Jaap Roeleveld alsnog zal worden veroordeeld om binnen acht dagen na betekening van ’s hofs arrest, te ontruimen en ont­ruimd te houden de met nummer 9 aangeduide schuur en de doorgang naar het achterliggende perceel als weergegeven op de aan de conclusie van repliek als productie XIV ge­hechte situatieschets, met veroordeling van Jaap Roeleveld in de kosten van beide instanties.&#13;
3.3 Bij memorie van antwoord heeft Jaap Roeleveld de grie­ven bestreden en verweer gevoerd, heeft hij bewijs aangebo­den en een nieuwe productie in het geding gebracht, en heeft hij geconcludeerd tot verwerping van het hoger beroep van Nico Roeleveld, met veroordeling van Nico Roeleveld in de kosten van het geding.&#13;
3.4 Ter zitting van 7 april 2008 hebben partijen, tegelijk met het pleidooi in de zaak met nummer 104.002.724, de zaak doen bepleiten, Nico Roeleveld door mr. W. Doornink, ad­vocaat te Hoorn, en Jaap Roeleveld door mr. H.P. Abma, ad­vocaat te Purmerend, beiden hebben daarbij pleitnotities in het geding gebracht. Mr. Doornink voornoemd heeft voor­afgaand aan de zitting aan mr. Abma voornoemd en het hof een aantal nieuwe producties gezonden. Desgevraagd heeft mr. Abma ter zitting meegedeeld dat hij voldoende heeft kennisgenomen van die producties, dat hij zich voldoende heeft kunnen voorbereiden op een verweer daartegen en dat hij instemt met het in het geding brengen van die producties zonder nadere maatregel door het hof. Vervolgens is aan mr. Doornink akte verleend van het in het geding brengen van die producties.&#13;
3.5 Nadat de zaak enige tijd aangehouden is geweest in ver­band met onderhandelingen hebben partijen elk een akte ge­nomen en hebben zij ten slotte de stukken voor het wijzen van arrest aan het hof overgelegd.&#13;
4 De vaststaande feiten in beide zaken&#13;
4.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
4.2 Bij schriftelijke pachtovereenkomst van 23 april 1974 heeft de vader van partijen, Jacobus Arnoldus Roeleveld (hierna: Roeleveld sr.), aan Jaap Roeleveld, naast 14.00.10 ha grasland, verpacht “het woonhuis met veestal en hooi­huis te Wijdewormer, Noorderweg 114, met bijbehorende schuur”, ter grootte van 0.05.00 ha, kadastraal bekend ge­meente Wijdewormer sectie F nummer 248 gedeeltelijk. De pachtovereenkomst is op 4 juni 1974 goedgekeurd door de grondkamer voor Noord-Holland. Artikel 27 van de pacht­overeenkomst bevat onder meer de volgende bedingen:&#13;
“– De pachter heeft het recht om met zijn gezin en (eventu­ele) personeel, vee, machines en gereedschappen via de toe­gangsbrug en het bestaande pad van en naar het woonhuis en bedrijfsgebouwen te gaan vanaf de Noorderweg.&#13;
- (…)&#13;
- Onder de verpachte bedrijfsgebouwen wordt verstaan, de veestal, kapberg met aangebouwde paardenstal en de z.g. dors, de kleine schuur die naast het woonhuis staat alsook de melkstal die op het door de pachter gepachte land staat aan de overkant van de Noorderweg, alsmede de vijzelberg en een betonnen silo.&#13;
- De pachter mag mest deponeren op de plaats die is afge­sproken met de verpachter.”&#13;
4.3 Roeleveld sr. heeft de eigendom van het kadastraal per­ceel sectie F nummer 248 bij testament gelegateerd aan zijn zoon Jacobus Nicolaas Roeleveld (hierna: Ko Roeleveld), broer van partijen.&#13;
4.4 Roeleveld sr. is op 14 juni 1991 overleden.&#13;
4.5 Ko Roeleveld heeft het kadastraal perceel sectie F num­mer 248 aan Nico Roeleveld verkocht en op 27 augustus 1999 aan deze geleverd.&#13;
4.6 Nico Roeleveld heeft vervolgens de grond rondom de door Jaap Roeleveld gepachte opstallen verpacht aan W.J.J. van de Grootevheen, althans de maatschap (Van de) Groot­evheen.&#13;
4.7 Een brief van W.J.J. van de Grootevheen van 24 april 2005 houdt het volgende in:&#13;
“Hierbij verwijs ik naar onze pachtovereenkomst m.b.t. het perceel kadastraal bekend in de gemeente Wormerland sec­tie F, nr. 248. Het is u bekend dat ik nog steeds niet het vol­ledig gebruik kan maken van het gehele gepachte perceel. Een deel van het perceel wordt gebruikt door de bewoner van de woning op het adres Noorderweg 114. Tevens is het door mij gepachte erf en de toegang tot de weilanden ge­blokkeerd. Destijds heeft u mij verzekerd dat deze omstan­digheden slechts van tijdelijke aard zouden zijn. Hierbij heeft u mij verzocht geduld te tonen tot na de afwikkeling van een juridisch geschil met de genoemde bewoner op het perceel.&#13;
Ik heb begrepen dat de rechter inmiddels een uitspraak heeft gedaan in het door u bedoelde juridisch geschil. Daar­om vraag ik u thans met nadruk om op korte termijn er voor te zorgen dat ik kan beschikken over de door mij gepachte gronden en erven. Omdat het hooiseizoen voor de deur staat, en ik op 1 juni a.s. wil beginnen met het maaien van gras, eis ik om op die datum (dus per 1 juni 2005) volledig toe­gang te hebben tot, en gebruik te kunnen maken van de door mij gepachte gronden, zoals omschreven in de pachtover­eenkomst van (voorheen Maatschap A.H., G.M. en W.J.J. van de Grootevheen) van 22 februari 1999. Met name eis ik onbeperkt en ongehinderd gebruik te kunnen maken van het door mij gepachte verharde toegangspad tussen de Noorder­weg en het weiland.”&#13;
5 De motivering van de beslissing in hoger beroep&#13;
5.1 In dit geding heeft Nico Roeleveld gevorderd dat Jaap Roeleveld zal worden veroordeeld “om de onroerende zaak, gelegen rondom de door hem gepachte opstallen aan de zuidzijde van de Noorderweg te Wijdewormer, gemeen­te Wormerland (kadastraal bekend Gemeente Wijdewormer, sectie F, nummer 248 gedeeltelijk) binnen acht dagen na be­tekening van het in deze te wijzen vonnis met al de zijne en het zijne volledig te ontruimen en ontruimd te houden”, een en ander op straffe van een dwangsom en met veroordeling van Jaap Roeleveld in de kosten van het geding.&#13;
5.2 Bij het vonnis van 15 februari 2006 heeft de civiele sec­tor van de rechtbank zich onbevoegd verklaard en de zaak verwezen naar (de pachtkamer van) de sector kanton. Bij het vonnis van 27 juli 2006 heeft de pachtkamer van de recht­bank een comparitie van partijen bevolen. Bij het vonnis van 7 september 2006 heeft de pachtkamer van de rechtbank Jaap Roeleveld bevolen&#13;
“om de onroerende zaak, gelegen rondom de door hem ge­pachte opstallen aan de zuidzijde van de Noorderweg te Wijdewormer, gemeente Wormerland (kadastraal bekend Gemeente Wijdewormer, sectie F, nummer 248 gedeelte­lijk), zoals in de kleur groen aangegeven op de aan de con­clusie van repliek als produktie XIV aangehechte situatie­schets, binnen drie maanden na betekening van dit vonnis met al de zijnen en het zijne volledig te ontruimen en ont­ruimd te houden, met uitzondering van de met nummer 9 aangeduide schuur en de doorgang naar het achterliggende perceel”, een en ander op straffe van een dwangsom en met compensatie van de proceskosten.&#13;
5.3 Per 1 september 2007 is met de artikelen 7:311 e.v. Bur­gerlijk Wetboek een nieuwe regeling van de pacht in wer­king getreden en is de Pachtwet vervallen. Omdat tussen oud en nieuw recht geen voor de onderhavige zaak relevant verschil bestaat, behoeft de vraag welk recht volgens het overgangsrecht van toepassing is, geen bespreking.&#13;
5.4 Met zijn eerste grief richt Nico Roeleveld zich tegen het vonnis van 15 februari 2006. Hij beklaagt zich erover dat de sector civiel van de rechtbank zich onbevoegd heeft ver­klaard en de zaak heeft verwezen. Uit het arrest van de Hoge Raad van 31 oktober 2008, LJN BF0473, inzake Erdkamp c.s./DLO, volgt dat ook het hof gebonden is aan het be­voegdheidsoordeel van de eerste rechter en dat het hof dus de absoluut bevoegde rechter in hoger beroep blijft, ook in­dien het tot een ander oordeel zou komen over de aard van de rechtsbetrekking.&#13;
Gelet daarop is Nico Roeleveld niet-ontvankelijk in zijn ho­ger beroep tegen het vonnis van 15 februari 2006.&#13;
5.5 Met zijn tiende grief en met alinea 41 van zijn memo­rie van grieven beroept Jaap Roeleveld zich erop dat het per­ceel waarvan Nico Roeleveld ontruiming vordert door deze aan de maatschap Grootevheen is verpacht. In dit verband wijst Jaap Roeleveld op artikel 23 Pachtwet, volgens welke de verpachter niet gehouden is de pachter te vrijwaren tegen belemmeringen in het genot van het gepachte. Dit betoog faalt omdat de eventuele omstandigheid dat Nico Roele­veld niet verplicht is om de maatschap Grootevheen respec­tievelijk W.J.J. van de Grootevheen als pachter te vrijwaren – in welk verband het hof in het midden laat of naar oud en nieuw recht Nico Roeleveld daartoe inderdaad niet verplicht is – niet meebrengt dat hij geen belang heeft bij de handha­ving van zijn eigendomsrecht. Reeds de omstandigheid dat Nico Roeleveld redelijkerwijs aanleiding heeft om verwik­kelingen te vrezen in zijn verhouding tot bedoelde pachter levert voor hem een voldoende belang op om zich te verzet­ten tegen onrechtmatig gebruik van het aan hem toebehoren­de perceel. Dat zulk een belang inderdaad aanwezig is volgt uit het onder 4.7 aangehaalde schrijven van W.J.J. van de Grootevheen.&#13;
5.6 Het hof zal de overige grieven gezamenlijk bespreken.&#13;
5.7 Tegenover de vorderingen van Nico Roeleveld heeft Jaap Roeleveld zich beroepen op het medegebruik dat hij bij leven van Roeleveld sr. van het erf Noorderweg 114 maakte. Volgens Jaap Roeleveld mag hij dat medegebruik ook thans nog voortzetten en moet Nico Roeleveld dat medegebruik respecteren. Voor dit standpunt heeft Jaap Roeleveld zich er in de eerste plaats op beroepen dat Nico Roeleveld aanvan­kelijk krachtens erfopvolging medeeigenaar van bedoeld erf was en op grond daarvan het medegebruik door Jaap Roe­leveld diende te respecteren. Volgens Jaap Roeleveld is op grond van redelijkheid en billijkheid de ze verplichting op Nico Roeleveld blijven rusten ondanks het feit dat hij in 1999 de eigendom krachtens koop en levering verkreeg (on­der meer toelichting op grief 1 van Jaap Roeleveld&#13;
en memorie van grieven onder 40). Jaap Roeleveld heeft zich er in de tweede plaats op beroepen dat de door hem ge­stelde medegebruiksrechten als afhankelijke rechten met de pachtovereenkomst zijn verbonden en op die grond niet af­zonderlijk van de pachtovereenkomst kunnen worden op­gezegd of beëindigd (onder meer toelichting op grief 4 van Jaap Roeleveld en zijn memorie van grieven onder 42). In de derde plaats beroept Jaap Roeleveld zich erop dat een agrarische bedrijfsvoering van het gepachte niet mogelijk is zonder medegebruik van het erf (onder meer toelichting op grief 5 van Jaap Roeleveld).&#13;
5.8 Het hof oordeelt als volgt. Bij de uitleg van een pacht­overeenkomst komt het aan op hetgeen partijen over en weer uit elkaars verklaringen en gedragingen redelijkerwijs hebben mogen afleiden en wat zij redelijkerwijs van elkaar mochten verwachten. De tekst van de pachtovereenkomst is in dit verband weliswaar van groot belang, maar niet zonder meer doorslaggevend. Uit de omstandigheid dat de pacht­overeenkomst, naast de omschrijving van de gebouwen als voorwerp van de pachtovereenkomst, enkel een recht van overpad vermeldt en een plaats voor het deponeren van mest, kan niet worden afgeleid dat geen enkel medegebruik van het erf is overeengekomen. Ook overigens kan dit niet uit de vaststaande feiten worden afgeleid. Jaap Roeleveld heeft integendeel redelijkerwijs mogen begrijpen en ver­wachten dat hem als pachter van de gebouwen ook het me­degebruik (niet: het uitsluitend gebruik) van het omringende erf werd gegund voor zover dit medegebruik redelijkerwijs noodzakelijk is voor een behoorlijke landbouwkundige ex­ploitatie van het gepachte. In zoverre is het medegebruik van het erf stilzwijgend in de pachtovereenkomst verdiscon­teerd. Hoe ver dit medegebruik in concreto strekt is afhan­kelijk van de plaatselijke omstandigheden in verband met de aard van het door Jaap Roeleveld als pachter te voeren be­drijf. Voor zover de pachtkamer in eerste aanleg een en an­der heeft miskend, slagen in zoverre de door Jaap Roeleveld opgeworpen grieven.&#13;
5.9 Voor zover Roeleveld sr. aan Jaap Roeleveld in de loop der jaren een verdergaand medegebruik van het erf heeft toegestaan dan voor een behoorlijke landbouwkundige ex­ploitatie van het gepachte redelijkerwijs noodzakelijk is, be­rust het medegebruik in zoverre niet op de pachtovereen­komst, maar op een persoonlijk gebruiksrecht dat van die overeenkomst los staat. Ook indien op zichzelf juist is dat Nico Roeleveld als erfopvolger van Roeleveld sr. in beginsel aan bedoeld persoonlijk gebruiksrecht gebonden is, helpt dat Jaap Roeleveld niet, omdat een dergelijk gebruiksrecht kan worden opgezegd en in het standpunt dat Nico Roeleveld in dit geding inneemt, besloten ligt dat hij dit heeft gedaan. Onverminderd hetgeen onder 5.8 is overwogen omtrent het in de pachtovereenkomst stilzwijgend verdisconteerde me­degebruik, is onjuist het standpunt van Jaap Roeleveld dat zijn persoonlijk gebruiksrecht als een afhankelijk recht met het pachtrecht is verbonden en daarom niet afzonderlijk zou kunnen worden opgezegd of beëindigd. In zoverre falen de door Jaap Roeleveld opgeworpen grieven.&#13;
5.10 Het hof zal een plaatsopneming bevelen om de plaat­selijke omstandigheden in ogenschouw te kunnen nemen. Indien noodzakelijk zal het hof bij een volgend arrest de omvang van het in de pachtovereenkomst verdisconteer­de medegebruik van het erf nader vaststellen. Het hof zal ter gelegenheid van de plaatsopneming tevens met partij­en compareren teneinde een schikking te beproeven. Het hof geeft de advocaten van partijen in overweging om te bezien of na dit arrest ook zonder nadere bemoeienis van het hof een minnelijke regeling mogelijk is.&#13;
5.11 Iedere verdere beslissing zal worden aangehouden, waaronder ook die met betrekking tot de grieven 2 tot en met 5 van Nico Roeleveld, die betrekking hebben op de af­wijzing door de pachtkamer in eerste aanleg van de vor­dering tot ontruiming van de op productie XIV bij repliek met nummer 9 aangeduide schuur en de doorgang naar het achterliggende perceel. Het hof zal ter gelegenheid van de plaatsopneming ook bedoelde schuur en doorgang in ogen­schouw nemen.&#13;
6 De beslissing&#13;
Het hof, recht doende in hoger beroep:&#13;
in de zaak met nummer 104.002.735:&#13;
verklaart Nico Roeleveld niet-ontvankelijk in zijn hoger be­roep tegen het vonnis van de civiele sector van de rechtbank Haarlem van 15 februari 2006;&#13;
in beide zaken:&#13;
bepaalt dat het lid van het hof, mr. W.L. Valk, die hierbij tot raadsheer-commissaris wordt benoemd, en het deskundige lid mr. ing. J.A. Jansens van Gellicum de plaatselijke om­standigheden in ogenschouw zullen nemen en daartoe het erf Noorderweg 114 te Wijdewormer zullen bezichtigen, vergezeld van de griffier;&#13;
bepaalt dat partijen hun verhinderdagen zullen opgeven op de rolzitting van 18 augustus 2009 (ambtshalve peremptoir), waarna dag en uur van de plaatsopneming (ook indien voor­melde opgave van een of meer der partijen ontbreekt) door de raadsheer-commissaris zullen worden vastgesteld en in beginsel geen uitstel in verband met verhinderingen zal wor­den verleend;&#13;
bepaalt dat partijen in persoon tezamen met hun advoca­ten ter gelegenheid van de plaatsopneming voor voormel­de raadsheer-commissaris en voormeld deskundig lid zullen verschijnen voor het beproeven van een minnelijke regeling;&#13;
houdt iedere verdere beslissing aan.&#13;
Herstelarrest (6 juli 2009)&#13;
Ambtshalve beslissing ex artikel 31 Wetboek van Burgerlij­ke Rechtsvordering&#13;
Het hof heeft in de zaken met nummers 104.002.724 en 104.002.735 op 14 juli 2009 een tussenarrest gewezen. Be­doeld arrest bevat een kennelijke fout als bedoeld in artikel 31 Wetboek van Burgerlijke Rechtsvordering. Volgens de laatste alinea van het arrest is het gewezen door “mrs. W.L. Valk, H.L. van der Beek en J.K.B. van Daalen en Th.C.M. Willemse en de deskundige leden mr. ing. J.A. Jansens van Gellicum en ir. H. Rogaar”. In werkelijkheid heeft mr. Wil­lemse geen deel uitgemaakt van de zetel die het arrest heeft gewezen.&#13;
Het hof heeft zijn voornemen om bedoelde fout ambtshal­ve te herstellen bij brief 20 augustus 2009 kenbaar gemaakt aan partijen en hen in de gelegenheid gesteld zich naar aan­leiding daarvan uit te laten en wel vóór 7 september 2009. Namens Jaap Roeleveld heeft mr. H.P. Abma op 24 augustus 2009 zich akkoord verklaard met de voorgenomen verbete­ring. Van de zijde van Nico Roeleveld heeft het hof binnen de gestelde termijn geen bericht ontvangen.&#13;
Het hof zal thans overgaan tot het herstel als hiervoor be­doeld.&#13;
De uitspraak wordt verbeterd als volgt:&#13;
in de laatste alinea van het arrest vervalt: “en Th.C.M. Wil­lemse”.&#13;
Deze verbetering wordt aangebracht op de minuut.&#13;
Voor het overige blijft het arrest, ook wat betreft de datum van uitspraak, geheel in stand.&#13;
Eindarrest (1 juni 2010)&#13;
1 Het verloop van het geding&#13;
1.1 Voor het verloop van het geding in beide zaken tot aan het arrest van het hof van 14 juli 2009 (hierna: het tussenar­rest), wat betreft de laatste alinea hersteld bij arrest van 29 september 2009, verwijst het hof naar dat arrest.&#13;
1.2 Ingevolge het tussenarrest heeft in beide zaken een plaatsopneming plaatsgevonden, waarvan proces-verbaal is opgemaakt.&#13;
1.3 Bij akte respectievelijk antwoordakte hebben Jaap Roe­leveld onderscheidenlijk Nico Roeleveld het debat in beide zaken voortgezet. Beiden hebben bij die gelegenheid nieuwe producties in het geding gebracht.&#13;
1.4 Ten slotte hebben partijen in beide zaken andermaal de stukken voor het wijzen van arrest aan het hof overgelegd.&#13;
2 De motivering van de beslissing in hoger beroep&#13;
2.1 De plaatsopneming diende ertoe dat het hof, met het oog op de vraag welke de omvang is van het in de pachtovereen­komst verdisconteerde medegebruik van het erf, de plaatse­lijke omstandigheden in ogenschouw zou nemen. Het hof verwijst naar hetgeen bij het tussenarrest onder 5.8 en 5.10 is overwogen.&#13;
2.2 Voor de bevindingen van de raadsheer-commissaris en het eveneens bij het tussenarrest aangewezen deskundige lid verwijst het hof naar het proces-verbaal van de plaatsopne­ming. 2.3 Jaap Roeleveld heeft bij zijn akte na descente een taxa­tierapport van 25 november 1985 in het geding gebracht. Naar aanleiding van dit rapport betoogt Jaap Roeleveld dat Roeleveld sr. in 1984 aanzienlijk meer gebruiksruimte bood, dan in de pachtovereenkomst van 23 april 1974 is omschre­ven. Daargelaten dat dit betoog in verband met de fase waar­in de procedure zich thans bevindt in strijd is met de goede procesorde, geldt dat het ook op inhoudelijke gronden geen doel kan treffen. Jaap Roeleveld heeft immers niet toege­licht waarom het zou gaan om in de pachtovereenkomst ver­disconteerd medegebruik (als bedoeld in het tussenarrest on­der 5.8) en niet om gebruik op grond van een persoonlijk gebruiksrecht dat van de pachtovereenkomst los staat en in­middels als gevolg van opzegging is geëindigd (als bedoeld in het tussenarrest onder 5.9).&#13;
2.4 Het proces-verbaal van de descente van de voorzienin­genrechter van de rechtbank Haarlem dat Jaap Roeleveld bij zijn akte eveneens heeft overgelegd, was al eerder overge­legd, namelijk bij de memorie van antwoord in de zaak met nummer 104.002.735. Niet valt in te zien hoe de inhoud van de bij gelegenheid van die descente gesloten tijdelijke rege­ling, (mede)bepalend zou kunnen zijn voor hetgeen het hof in de onderhavige procedure dient te beslissen.&#13;
2.5 Jaap Roeleveld heeft zich er verder op beroepen dat in­middels bij vonnis van de pachtkamer van de rechtbank Haarlem, sector kanton, locatie Zaandam, van 6 maart 2008 zijn zoon M.J. Roeleveld als medepachter is aangemerkt en hij betoogt dat zijn zoon de bedrijfsactiviteiten graag op een hoger en professioneler plan wil brengen. Anders dan Jaap Roeleveld suggereert, biedt de pachtovereenkomst hem niet de ruimte om ervoor te kiezen om de stalruimte geheel te benutten voor hoornvee en fokschapen en de ruimte die hij wat betreft machines en ruwvoer in verband met die keuze in de gebouwen te kort komt, te “winnen” door machines en ruwvoer buiten te stallen. Dat het bestemmingsplan stalling buiten toestaat, wil niet zeggen dat ook de pachtovereen­komst dat doet. Het hof blijft erbij dat het erom gaat welk medegebruik van het erf redelijkerwijs noodzakelijk is voor een behoorlijke exploitatie van het gepachte. Een behoorlij­ke exploitatie in de zojuist bedoelde zin valt niet noodzake­lijk samen met een vanuit het oogpunt van Jaap Roeleveld en M.J. Roeleveld meest optimale exploitatie.&#13;
2.6 Jaap Roeleveld heeft bovendien aangevoerd dat een draairuimte voor een tractorcombinatie van 10 meter (ten noorden van gebouw 11, zoals aangegeven op aangehech­te tekening) “evident onvoldoende” zou zijn. Het hof beoor­deelt de situatie anders. Een behoorlijke exploitatie van het gepachte is met een draairuimte van 10 meter zeer wel mo­gelijk en is gelet op de plaatselijke omstandigheden passend; de praktische beperkingen die met het ontbreken van een doorrijdmogelijkheid verband houden, staan niet aan een be­hoorlijke exploitatie van het gepachte in de weg.&#13;
2.7 Nico Roeleveld heeft bij zijn laatste akte met betrek­king tot de mestplaat aangevoerd dat die niet voldoet aan de wettelijke eisen en sinds 1993 niet meer als zodanig wordt gebruikt. Ten onrechte stelt hij zich in dat verband op het standpunt dat (het gebruik van) de mestplaat “geen deel uit­maakt van de schriftelijke pachtovereenkomst”. Volgens ar­tikel 27 van de pachtovereenkomst mag de pachter immers “mest deponeren op de plaats die afgesproken is met de ver­pachter”. Voor zover de strekking van het betoog van Nico Roeleveld is dat het hof aan Jaap Roeleveld zal verbieden om gebruik te maken van de mestplaat, is zijn vordering derhalve niet toewijsbaar. Eventuele complicaties in verband met ongeschiktheid van de huidige mestplaat zullen partijen in onderling overleg moeten (proberen te) regelen; de onder­havige procedure heeft daarop geen betrekking.&#13;
2.8 Het hof zal de bevindingen zoals neergelegd in het pro­ces-verbaal van de plaatsopneming ook overigens volgen. Dat geldt ook voor het vastleggen van het gebruik van een parkeerplaats voor twee personenauto’s of bestelwagens en het exclusieve gebruik van het terras en de stenen bloembak aan de voorzijde van de woning van de pachter. Op die pun­ten zijn door partijen geen bezwaren aangevoerd tegen het­geen het proces-verbaal inhoudt.&#13;
2.9 De slotsom is dat de grieven in het door Jaap Roeleveld ingestelde hoger beroep deels slagen en voor het overige fa­len en dat hetzelfde geldt voor het door Nico Roeleveld in­gestelde hoger beroep. Het hof zal het bestreden vonnis van 7 september 2006 vernietigen en, opnieuw rechtdoen­de, Jaap Roeleveld bevelen om de onroerende zaak, gelegen rondom de door hem gepachte opstallen aan de zuidzijde van de Noorderweg te Wijdewormer, gemeente Wormerland (kadastraal bekend Gemeente Wijdewormer, sectie F, num­mer 248 gedeeltelijk), waarbij inbegrepen de op het aange­hechte kaartje met nummer 9 aangeduide schuur, binnen één maand na betekening van dit arrest met al de zijnen en het zijne volledig te ontruimen en ontruimd te houden, afgezien van:&#13;
- het medegebruik van de op de aangehechte tekening in blauw aangegeven gedeelten van het erf, enkel gearceerd, voor verkeer van en naar de gebouwen;&#13;
- het exclusieve gebruik door Jaap Roeleveld van het op de aangehechte tekening in blauw aangegeven gedeelte van het erf, gearceerd met enkele dwarsstreep, te weten het terras en de stenen bloembak aan de voorzijde van de woning;&#13;
- het gebruik als parkeerplaats voor twee personenauto’s of bestelwagens van het op aangehechte tekening in blauw aan­gegeven gedeelte van het erf, gearceerd met dubbele dwars­streep, dan wel een in onderling overleg aan te wijzen ander gedeelte van het erf;&#13;
een en ander versterkt met een dwangsom als in eerste aan­leg toegewezen.&#13;
2.10 Nico Roeleveld heeft bij zijn laatste akte (waarop Jaap Roeleveld nog niet heeft kunnen reageren) het hof gevraagd erin te voorzien dat geen der partijen een (bijtgrage) hond op het erf Noorderweg 114 mag laten lopen. Voor eiswijziging is het in deze appelprocedure te laat. Voor zover Jaap Roe­leveld bij dit arrest wordt veroordeeld om het erf met de zij­nen en het zijne te ontruimen, impliceert die veroordeling echter dat hij geen hond op het erf mag laten lopen. Voor zo­ver hij het medegebruik van het erf heeft, geldt dat ook Nico Roeleveld als eigenaar het erf mag gebruiken. Daarmee ver­draagt zich evenmin dat Jaap Roeleveld ter plaatse een bijt­grage hond laat rondlopen.&#13;
2.11 Omdat partijen over en weer deels in het ongelijk zijn gesteld en in verband met de tussen partijen bestaande fami­lieverhouding, zal het hof in beide procedures de proceskos­ten compenseren.&#13;
3 De beslissing&#13;
Het hof, recht doende in hoger beroep:&#13;
in beide zaken:&#13;
vernietigt het vonnis van de pachtkamer van de rechtbank Haarlem, sector kanton, locatie Zaandam, van 7 september 2006 en doet opnieuw recht; &#13;
beveelt Jaap Roeleveld om de onroerende zaak, gelegen rondom de door hem gepachte opstallen aan de zuidzijde van de Noorderweg te Wijdewormer, gemeente Wormerland (kadastraal bekend Gemeente Wijdewormer, sectie F, num­mer 248 gedeeltelijk), waarbij inbegrepen de op het aange­hechte kaartje met nummer 9 aangeduide schuur, binnen één maand na betekening van dit arrest met al de zijnen en het zijne volledig te ontruimen en ontruimd te houden, afgezien van:&#13;
- het medegebruik van de op de aangehechte tekening in blauw aangegeven gedeelten van het erf, enkel gearceerd, voor verkeer van en naar de gebouwen;&#13;
- het exclusieve gebruik door Jaap Roeleveld van het op de aangehechte tekening in blauw aangegeven gedeelte van het erf, gearceerd met enkele dwarsstreep, te weten het terras en de stenen bloembak aan de voorzijde van de woning;&#13;
- het gebruik als parkeerplaats voor twee personenauto’s of bestelwagens van het op aangehechte tekening in blauw aan­gegeven gedeelte van het erf, gearceerd met dubbele dwars­streep, dan wel een in onderling overleg aan te wijzen ander gedeelte van het erf;&#13;
veroordeelt Jaap Roeleveld om, indien hij binnen voornoem­de termijn aan voormeld bevel niet onverkort gevolg geeft, aan Nico Roeleveld te betalen een dwangsom van € 500,- per dag, een gedeelte van een dag daaronder begrepen, tot de dag dat Jaap Roeleveld wel aan dat bevel zal voldoen, met een maximum van € 100.000,-; compenseert de proces­kosten aldus dat ieder van partijen de eigen kosten draagt;&#13;
wijst af het meer of anders gevorderde.&#13;
&#13;
&#13;
&#13;
&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, H.L. van der Beek en J.K.B. van Daal­en en de deskundige leden mr. ing. J.A. Jansens van Gellicum en ir. H. Rogaar: tussenarrest en herstelar­rest.&#13;
mrs. W.L. Valk, H.L. van der Beek en J.K.B. van Daal­en en de deskundige leden mr. in</auteurs><published>2010-07-01 00:00:00</published><modified>2010-07-01 00:00:00</modified><editiondate>2010-07-01</editiondate><htmlpath>https://denhollander.info/artikel/8612</htmlpath></article>
</articles></edition>