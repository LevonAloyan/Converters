<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>11</uitgave><aflevering>10</aflevering><searchword>TvAR 11/2018</searchword><id>15224</id><udhid>UDH:TvAR/15224</udhid><titel>Pacht - Hof Arnhem-Leeuwarden, 24 oktober 2017,  ECLI:NL:GHARL:2017:9485  (Van ’t Hof/Van Toorn) (TvAR 2018/5950)</titel><searchwords><searchword>TvAR 11/2018</searchword><searchword>TvAR 2018/5950</searchword><searchword>UDH:TvAR/15224</searchword></searchwords><attachments><attachment><name>20063.pdf</name><extention>pdf</extention><url>https://denhollander.info/download/20063/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, L.M. Croes, B.J.H. Hofstee en de deskundige leden ir. W.G. Nijlant en ir. H.B.M. Duenk)&lt;/p&gt;&lt;p class="annotator"&gt;Met noot E.H.M. Harbers&lt;/p&gt;&lt;h3&gt;Ontbinding pachtovereenkomst. Indeplaatsstelling.&lt;/h3&gt;&lt;p&gt;[Burgerlijk Wetboek, art. 7:347, art. 3:363]&lt;/p&gt;&lt;p&gt;Pachter (79 jaar oud) heeft het gebruik van de gronden, zo al niet juridisch, in ieder geval feitelijk afgestaan en voldoet niet meer aan het uit artikel 7:347 BW voortvloeiende vereiste van persoonlijk gebruik. De omstandigheid dat een vordering tot indeplaatsstelling van zijn kleinzoon voorligt, kan meewegen bij de vraag of de tekortkoming wegens zijn bijzondere aard of geringe betekenis de ontbinding met haar gevolgen rechtvaardigt. Kleinzoon (20 jaar oud) voldoet niet aan de vereisten (te lage opleiding en te geringe ervaring). De gestelde andere bijzondere omstandigheden bevinden zich in onderhavig geval uitsluitend in het domein van de pachter en brengen deze niet mee dat verpachter genoegen moet nemen met een voortzetting door de pachter, die niet meer de persoonlijk gebruiker is van de pachtgronden, dan wel zich een nieuwe pachter moet laten opdringen die onvoldoende gekwalificeerd is.&lt;/p&gt;&lt;p&gt;Arrest in de zaak van&lt;/p&gt;&lt;p&gt;wonende te Heino, in eerste aanleg: gedaagde in conventie tevens eiser in reconventie, &lt;/p&gt;&lt;p&gt;2. Jaap (Jasper) van ’t Hof, &lt;/p&gt;&lt;p&gt;wonende te Wijhe, in eerste aanleg: door Jakob van ’t Hof op de voet van artikel 118 opgeroepen bij exploot van 10 mei 2016, &lt;/p&gt;&lt;p&gt;appellanten, &lt;/p&gt;&lt;p&gt;hierna: gezamenlijk Van ’t Hof (mannelijk enkelvoud), afzonderlijk Jakob en Jasper van ‘t Hof, &lt;/p&gt;&lt;p&gt;advocaat: mr. J.T.A.M. van Mierlo, &lt;/p&gt;&lt;p&gt;tegen: &lt;/p&gt;&lt;p&gt;1. Jacoba Clasina Wilhelmina van Toorn, &lt;/p&gt;&lt;p&gt;wonende te Opijnen, gemeente Neerijnen, &lt;/p&gt;&lt;p&gt;2. Clasina Wilhelmina van Toorn, &lt;/p&gt;&lt;p&gt;wonende te Tiel, &lt;/p&gt;&lt;p&gt;geïntimeerden, &lt;/p&gt;&lt;p&gt;in eerste aanleg: eiseressen in conventie tevens verweersters in reconventie, &lt;/p&gt;&lt;p&gt;hierna: Van Toorn (vrouwelijk enkelvoud), &lt;/p&gt;&lt;p&gt;advocaat: mr. B. Nijman. &lt;/p&gt;&lt;h3&gt;1 Het verdere verloop van het geding in hoger beroep &lt;/h3&gt;&lt;p&gt;1.1 Het hof neemt de inhoud van het tussenarrest van 25 april 2017 hier over. Bij dat arrest is een comparitie van partijen bepaald, die heeft plaatsgevonden op 21 september 2017. Hierbij is akte verleend van de stukken die bij berichten van 19 mei 2017 en 5 september 2017 namens Van ‘t Hof zijn ingebracht. Aan het slot van de comparitie heeft het hof arrest bepaald. &lt;/p&gt;&lt;p&gt;1.2 Van ‘t Hof vordert in het hoger beroep - kort samengevat - de vonnissen van 26 april 2016 en 30 augustus 2016 in conventie en in reconventie te vernietigen en de vorderingen in conventie alsnog af te wijzen en die in reconventie alsnog toe te wijzen met veroordeling van Van Toorn in de kosten van beide instanties.&lt;/p&gt;&lt;h3&gt;2 De vaststaande feiten &lt;/h3&gt;&lt;p&gt;Het hof gaat in hoger beroep uit van de volgende feiten: &lt;/p&gt;&lt;p&gt;2.1 Van Toorn verpacht sedert lange tijd aan Jakob van ‘t Hof de percelen grasland, thans kadastraal bekend Zwollekerspel, sectie U, nummers 444, 443 en 432 ter grootte van totaal 21.33.70 ha. Het betreft de huiskavel van de bedrijfswoning en bedrijfsgebouwen aan de Wijheseweg 26 te Zwolle die voorheen eveneens aan Van Toorn toebehoorden maar Jakob van ‘t Hof in eigendom heeft verworven. &lt;/p&gt;&lt;p&gt;2.2 Jakob van ‘t Hof had een melkveehouderij die hij vanaf begin jaren ‘90 in maatschapsverband met zijn ex-echtgenote en vanaf 1994 tevens met zijn zoon, Eibert Jaap (Erik) van ‘t Hof, heeft geëxploiteerd. Per 1 januari 2007 maakt ook de echtgenote van Erik deel uit van de maatschap. &lt;/p&gt;&lt;p&gt;2.3 Omdat Erik van t Hof aan MS lijdt, bleek hij niet langer in staat fysieke arbeid voor het bedrijf te verrichten. In 2009 is de maatschap gestopt met het houden van melkvee. Het melkquotum is ter beschikking gesteld aan een derde. Dit was aanvankelijk voor de duur van drie jaren maar is in 2012 voor de duur van drie jaren voortgezet. &lt;/p&gt;&lt;p&gt;2.4 Jakob van ‘t Hof en zijn echtgenote zijn in 2015 in een echtscheiding(sprocedure) verwikkeld geraakt. Op vordering van Erik van ‘t Hof, zijn echtgenote en zoon Jasper alsmede de echtgenote van Jakob van ‘t Hof heeft de rechtbank en in hoger beroep dit hof Jakob van ‘t Hof verboden de boerderij aan de Wijheseweg te Zwolle en omgeving te betreden in de periode van 9 mei 2015 tot 8 mei 2016. &lt;/p&gt;&lt;p&gt;2.5 Bij brief van 3 augustus 2015 heeft Van Toorn de pacht opgezegd tegen 1 mei 2019, waartegen Jakob van ’t Hof verzet heeft gedaan. &lt;/p&gt;&lt;p&gt;2.6 Jasper van ‘t Hof is de zoon van Erik van ‘t Hof en de kleinzoon van Jakob van ‘t Hof. Hij is op 11 juli 2015 18 jaar oud geworden. Vanaf oktober 2015 heeft de maatschap Van ‘t Hof, die sinds 1 januari 2015 bestaat uit Jakob van 't Hof, Erik van 't Hof, zijn echtgenote en Jasper van 't Hof, weer melkvee aangekocht en is men weer gaan melken. &lt;/p&gt;&lt;h3&gt;3 Het geschil en de beslissing in eerste aanleg &lt;/h3&gt;&lt;p&gt;3.1 Van Toorn heeft in eerste aanleg in conventie gevorderd de ontbinding van de bestaande pachtovereenkomst met Jakob van 't Hof. Van ‘t Hof heeft in eerste aanleg in reconventie gevorderd de indeplaatsstelling van Jasper van ‘t Hof als pachter in de pachtovereenkomst met Van Toorn. &lt;/p&gt;&lt;p&gt;3.2 De pachtkamer heeft bij vonnis van 30 augustus 2016 de vorderingen in conventie toegewezen en die in reconventie afgewezen. Van ‘t Hof is in conventie en in reconventie veroordeeld in de proceskosten. &lt;/p&gt;&lt;h3&gt;4 De beoordeling van het hoger beroep &lt;/h3&gt;&lt;p&gt;4.1 Het hoger beroep legt het hele geschil aan het hof voor. Aan de vordering tot ontbinding legt Van Toorn ten grondslag dat Jakob van ‘t Hof het gepachte niet (meer) persoonlijk gebruikt. &lt;/p&gt;&lt;p&gt;4.2 Naar het oordeel van het hof staat als onvoldoende weersproken vast dat Jakob van ‘t Hof, ook nadat hij zich vanaf 8 mei 2016 weer op het bedrijf aan de Wijheseweg mocht begeven, niet degene is die het voor het zeggen heeft in het bedrijf. Dat is Jasper, die heeft de dagelijkse leiding en hij is de ondernemer die het bedrijf uitoefent. Ter zitting is dit met zoveel woorden erkend. Jakob van ‘t Hof, inmiddels 79 jaren oud, woont sedert 2014 elders en begeeft zich 2-3 keer per week naar het bedrijf om ondersteuning te bieden aan Jasper. Hij heeft een adviesfunctie. In drukke tijden springt Jakob bij. &lt;/p&gt;&lt;p&gt;4.3 De huidige vier maten in de maatschap hebben een resultaatverdeling met arbeidsvergoeding gemaakt. Jakob van ‘t Hof heeft een aandeel van 6,67% in winst of verlies. Niet alleen de eigendomsgronden behoren thans aan Erik van ‘t Hof, maar het melkgeld wordt ook aan hem (en echtgenote) uitbetaald, de gepachte gronden worden volledig ingezet ten behoeve van het melkveebedrijf van de maatschap, een lening van ruim € 1.000.000 is afgesloten door Erik, zijn echtgenote en Jasper en het bedrijfsrisico komt grotendeels ten laste van de laatste drie (respectievelijk 33,33%, 30% en 30%). Uit al deze feiten en omstandigheden leidt het hof af dat Jakob van ‘t Hof het gebruik van de gronden, zo al niet juridisch, in ieder geval feitelijk heeft afgestaan en niet meer aan het uit artikel 7:347 BW voortvloeiende vereiste van persoonlijk gebruik voldoet. &lt;/p&gt;&lt;p&gt;4.4 De ontbindingsgrond is daarmee gegeven. Van ‘t Hof heeft aangevoerd dat de tekortkoming de ontbinding niet rechtvaardigt. Naar het hof begrijpt, stelt hij daartoe dat Jasper het bedrijf wil overnemen, dat de verpachters daarvan op de hoogte zijn en dat er bijzondere omstandigheden zijn: door de ziekte van Erik van ‘t Hof heeft het familiebedrijf een generatie moeten overslaan. Tot slot voert Van ‘t Hof aan dat de echtscheidingsperikelen Van Toorn niet rechtstreeks hebben geraakt. &lt;/p&gt;&lt;p&gt;4.5 Van Toorn heeft betwist dat haar bekend was dat Jasper het bedrijf wilde overnemen, althans dat zij ermee heeft ingestemd dat hij de pacht zou kunnen overnemen. Integendeel. Zij heeft in de roerige periode op 28 januari 2015 alle betrokkenen gesproken. Jasper heeft haar toen verteld dat hij geen opvolger van opa wilde worden. Bij brief van 22 april 2015 aan Van Toorn (productie 7 van Van Toorn bij conclusie van antwoord in reconventie) van de echtgenote van Jakob van ’t Hof, Erik van ’t Hof, de echtgenote van Erik en Jasper, is medegedeeld dat Jasper niet meer op de boerderij wilde komen en een samenwerking met zijn opa niet meer zag zitten. Omdat haar in juli 2015 bekend werd dat Jacob van ‘t Hof een gebiedsverbod had en het bedrijf feitelijk was beëindigd, heeft Van Toorn de pachtovereenkomst destijds opgezegd. Dat was de inleiding tot deze procedure. Verder heeft Van Toorn aangevoerd dat zij eerst achteraf is geconfronteerd met de beëindiging van het bedrijf door Jakob van ‘t Hof in 2009 en de verlease van het melkquotum. Zij heeft daar destijds mee ingestemd in afwachting van een duidelijker toekomstbeeld voor het bedrijf. Volgens haar speelden ook toen al problemen tussen Jakob van ‘t Hof en zijn echtgenote. Tegen het verleasen in 2012 van het melkquotum voor nog eens drie jaar, heeft zij zich niet verzet. Uit deze feiten en omstandigheid heeft Jakob van ’t Hof moeten begrijpen dat, voor zover Van Toorn tot 2015 al heeft gedoogd dat Jakob van ‘t Hof als pachter het bedrijf marginaal heeft voortgezet met verkoop van gras en mais op stam en zonder melkvee en melkquotum, zij aan dat gedogen in 2015 een einde heeft gemaakt. &lt;/p&gt;&lt;p&gt;4.6 De omstandigheid dat een vordering tot indeplaatsstelling voorligt, kan meewegen bij de vraag of de tekortkoming van Jakob van ‘t Hof wegens zijn bijzondere aard of geringe betekenis de ontbinding met haar gevolgen rechtvaardigt. Jasper van ’t Hof, thans 20 jaar oud, kwalificeert echter niet als opvolgend pachter (artikel 7:363 BW). De genoten opleiding is laag (vmbo dierverzorging, diploma 2014) en zijn ervaring is te gering. Pas vanaf januari 2016 is Jasper na beëindiging van een ééndaagse BBL-opleiding aan het AOC te Zwolle zich full time aan het bedrijf gaan wijden. Bedrijfseconomisch en beleidsmatig heeft Jasper nauwelijks opleiding of ervaring. Wel maakte Jasper ter zitting een kundige indruk wat melkvee en de actuele ontwikkelingen in de melkveesector betreft, maar dat is niet voldoende. &lt;/p&gt;&lt;p&gt;4.7 Het beroep op bijzondere omstandigheden en de verwijzing naar het arrest van het hof van 10 november 2015, ECLI:NL:GHARL:2015:8441, Kuiper/Kuiper, kan Van ‘t Hof tot slot niet baten. Anders dan in het geval dat leidde tot dat arrest, liggen de bijzondere omstandigheden in onderhavig geval uitsluitend in het domein van Jakob van ‘t Hof en brengen deze niet mee dat Van Toorn genoegen moet nemen met een voortzetting door Jakob van ‘t Hof, die niet meer de persoonlijk gebruiker is van de pachtgronden, dan wel zich een nieuwe pachter moet laten opdringen die onvoldoende gekwalificeerd is. &lt;/p&gt;&lt;p&gt;4.8 Op grond van al hetgeen hiervoor is overwogen, mede in onderling verband bezien, kan de tekortkoming van Jakob van ‘t Hof niet worden aangemerkt als van geringe betekenis of van bijzondere aard waardoor de vordering tot ontbinding zou moeten worden afgewezen. Tevens blijkt uit het voorafgaande waarom de vordering tot indeplaatsstelling moet worden afgewezen. Aan (nadere) bewijslevering wordt niet toegekomen. &lt;/p&gt;&lt;h3&gt;Slotsom &lt;/h3&gt;&lt;p&gt;4.9 Het hoger beroep faalt zodat de bestreden vonnissen zullen worden bekrachtigd. Als de in het ongelijk te stellen partij zal het hof Van ‘t Hof in de kosten van het hoger beroep veroordelen. De kosten aan de zijde van Van Toorn zullen worden vastgesteld op € 314 aan griffierecht en op € 1.788 aan salaris advocaat (2 punten x tarief II). &lt;/p&gt;&lt;h3&gt;5 De beslissing &lt;/h3&gt;&lt;p&gt;Het hof, recht doende in hoger beroep: &lt;/p&gt;&lt;p&gt;bekrachtigt de vonnissen van de pachtkamer te Zwolle, rechtbank Overijssel, van 26 april 2016 en 30 augustus 2016; &lt;/p&gt;&lt;p&gt;veroordeelt Van ‘t Hof in de kosten van het hoger beroep, tot aan deze uitspraak aan de zijde van Van Toorn vastgesteld op € 314 voor griffierecht en op € 1.788 voor salaris overeenkomstig het liquidatietarief. &lt;/p&gt;&lt;h3&gt;Noot&lt;/h3&gt;&lt;p&gt;In deze zaak speelt de vraag of pachter het gepachte persoonlijk gebruikt. Daarnaast is aan de orde of de kleinzoon van pachter voldoende waarborgen biedt voor de bedrijfsvoering om voor een indeplaatsstelling in aanmerking te komen. &lt;/p&gt;&lt;p&gt;De ten tijde van het arrest 79-jarige pachter heeft vanaf 1994 met zijn zoon en later ook diens echtgenote in maatschapsverband een melkveebedrijf geëxploiteerd. Waarom in die jaren geen medepachterschap of indeplaatsstelling voor deze zoon is gevorderd, vertelt het verhaal niet. Wel volgt uit het arrest dat de pachter al jaren nauwelijks bij de bedrijfsvoering is betrokken. Hij woont feitelijk niet meer bij het bedrijf . Vanwege echtscheidingsperikelen is hem zelfs een tijd lang de toegang tot het bedrijf ontzegd. Het (melkvee)bedrijf wordt door de maatschap geëxploiteerd, waarin deze gronden volledig worden ingezet. De pachter heeft slechts een gering aandeel in de winst. Uit het arrest volgt niet of de pachter de zeggenschap heeft voorbehouden ten aanzien van het gebruik van het gepachte door de maatschap. Ook als dat wel gedaan zou zijn, zou dat niet voldoende zijn. Het gaat immers om de feitelijke situatie, niet om wat er op papier staat. Als een pachter een samenwerkingsverband aangaat in een zodanige vorm dat hij feitelijk het gepachte niet langer exploiteert, handelt hij niet als een goed pachter (zie Pk Hof Arnhem-Leeuwarden 3 december 2013, &lt;span class="italic"&gt;TvAR&lt;/span&gt; 2014/5764). &lt;/p&gt;&lt;p&gt;Nu pachter tekortgeschoten is in de nakoming van zijn verplichtingen is uitgangspunt dat de pacht ontbonden wordt. Pachter stelt dat de tekortkoming de ontbinding niet rechtvaardigt. Pachter beroept zich aldus op de “tenzij-bepaling” van artikel 6:265 lid 1 BW. De Hoge Raad heeft in het arrest van 28 september 2018, ECLI:NL:HR:2018:1810 bevestigd dat bij de afweging die in het kader van deze bepaling plaatsvindt, alle omstandigheden van het geval van belang zijn. &lt;/p&gt;&lt;p&gt;In dit geval beroept de pachter zich onder meer de vordering tot indeplaatsstelling ten behoeve van zijn kleinzoon. Een kleinzoon behoort tot de kring van naasten als bedoeld in artikel 7:363 BW ten behoeve van wie indeplaatsstelling kan worden gevorderd. Het beroep op de indeplaatsstelling baat de pachter niet, omdat de voorgestelde pachter niet kwalificeert als opvolgend pachter. De opleiding vmbo dierverzorging met daarnaast een ééndaagse opleiding – naar ik begrijp in de zin van één dag in de week - aan het AOC noemt de pachtkamer laag. Dat er serieuze eisen worden gesteld aan de opleiding blijkt uit het arrest Pk Hof Arnhem 10 november 2015, &lt;span class="italic"&gt;TvAR&lt;/span&gt; 2016, 5827. De eisen zijn onder meer afhankelijk van de aard van het bedrijf. Onder omstandigheden kan een gebrek aan opleiding gecompenseerd worden door (langjarige) praktijkervaring (Asser/Snijders &amp; Valk, 7-III, nr 338). De voorgestelde pachter heeft in dit geval nog slechts zeer beperkt ervaring, wat overigens ook niet gek is gegeven zijn leeftijd van 20 jaar. Er is alleen indeplaatsstelling gevorderd en dus geen medepachterschap. In dat laatste geval zou sprake kunnen zijn van een situatie waarbij de voorgestelde pachter naar verwachting nog een aantal jaren met de zittende pachter zal samenwerken en dat kan een rol spelen bij de toewijzing (Pk Hof Arnhem - Leeuwarden 10 november 2015, &lt;span class="italic"&gt;TvAR&lt;/span&gt; 2016, 5827 en 24 mei 2016, &lt;span class="italic"&gt;TvAR&lt;/span&gt; 2017/5871). Nu dat niet aan de orde is, kan het verzoek om indeplaatsstelling niet worden toegewezen. &lt;/p&gt;&lt;p&gt;Ook het beroep op bijzondere familieomstandigheden (echtscheiding, ziekte) staat niet aan een ontbinding in de weg. Dat is zeer begrijpelijk, immers dat zou anders betekenen dat de verpachter ofwel zou moeten toestaan dat zij de huidige pachter moet accepteren die het gepachte niet meer zelf exploiteert, danwel een nieuwe pachter die onvoldoende gekwalificeerd is. &lt;/p&gt;&lt;p&gt;E.H.M. Harbers&lt;/p&gt;</content><legacyfootnotes/><footnotes><footnote/></footnotes><auteurs>E.H.M. Harbers</auteurs><published>2018-11-09 14:40:59</published><modified>2019-01-07 10:37:12</modified><editiondate>2018-11-09</editiondate><htmlpath>https://denhollander.info/artikel/15224</htmlpath></article>
</articles></edition>