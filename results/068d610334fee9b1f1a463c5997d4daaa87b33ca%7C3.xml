<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2007</searchword><id>3758</id><udhid>UDH:TvAR/3758</udhid><titel>Verslag jaarvergadering Vereniging voor Agrarisch Recht</titel><searchwords><searchword>TvAR 1/2007</searchword><searchword>UDH:TvAR/3758</searchword></searchwords><attachments><attachment><name>TvAR_2007_1-4.pdf</name><extention>pdf</extention><url>https://denhollander.info/download/3753/ci</url></attachment></attachments><inleiding>1. Inleiding&#13;
Op donderdag 18 mei 2006 vond in het Musis Sacrum te&#13;
Arnhem de 47ste Algemene ledenvergadering plaats. Deze&#13;
vergadering was opgesplitst in een wetenschappelijk deel en&#13;
een huishoudelijk deel. Het thema van het wetenschappelijk&#13;
deel van dit jaar was ‘Ketensystemen in de Agro-Food&#13;
sector’. Allereerst gaven de preadviseurs een toelichting op&#13;
de door hen gegeven preadviezen. Vervolgens kwam er een&#13;
discussie op gang naar aanleiding van de preadviezen en het&#13;
betoog van vier interveniënten. Het geheel is door ons in&#13;
onderstaande verslag beknopt weergegeven.</inleiding><content>2. Toelichting door de preadviseurs&#13;
Mevrouw prof. mr. A.A. Freriks&#13;
Freriks begint haar toelichting op haar preadvies met de&#13;
casus over de overschrijding van de dioxinenorm die op 24&#13;
januari 2006 door de Voedsel- en Warenautoriteit (VWA)&#13;
werd ontdekt bij een mengvoederbedrijf. Als gevolg van&#13;
deze ontdekking werden door de VWA uit voorzorg 275&#13;
bedrijven geblokkeerd. De eerste vraag die Freriks bij deze&#13;
casus stelde was: ‘Hoe kon de dioxine in de melk terechtkomen?’.&#13;
Uit onderzoek bleek dat de dioxine afkomstig was&#13;
uit de aardappelindustrie. In die aardappelindustrie golden&#13;
op dat moment al veel voorschriften, maar deze bleken niet&#13;
te werken. Freriks stelt dat een ketensysteem die de veiligheid&#13;
van dergelijke producten bewaakt hier wellicht problemen&#13;
zou hebben kunnen voorkomen.&#13;
Freriks wijst er op dat naast de problemen met voedselveiligheid,&#13;
er de afgelopen decennia ook allerlei problemen&#13;
speelden met dierziekten, zoals BSE en varkenspest. De&#13;
problemen met voedselveiligheid en deze dierziekten hebben&#13;
ervoor gezorgd dat in toenemende mate in Europa ketensystemen&#13;
werden opgezet. De dierziekten zorgden er volgens&#13;
Freriks namelijk voor dat de samenwerking tussen de&#13;
Europese landen onder druk werd gezet. Met name de&#13;
maatregelen die werden getroffen tegen het Britse rundvlees,&#13;
voortgekomen uit de BSE-uitbraak aldaar, stelden de&#13;
samenwerking tussen Engeland en de rest van Europa zwaar&#13;
op de proef. De onderzoekscommissie die daarop werd ingesteld,&#13;
stelde vast dat voedselveiligheid niet zozeer is ingegeven&#13;
om de consument te beschermen, maar voornamelijk&#13;
wordt ingegeven door economische belangen. Met ketensystemen&#13;
zou de veiligheid van het voedsel beter gegarandeerd&#13;
worden en zou de Europese samenwerking minder&#13;
zwaar op de proef worden gesteld.&#13;
Freriks wijst vervolgens op het ‘Witboek Voedselveiligheid’&#13;
dat door de Europese Commissie op 12 januari 2000&#13;
is uitgebracht. In het Witboek is als uitgangspunt geformuleerd&#13;
dat het voedelsveiligheidsbeleid van de Europese Unie&#13;
moet uitgaan van hoge voedselveiligheidsnormen die de gezondheid&#13;
van de consument beschermen en bevorderen.&#13;
Hoewel in het Witboek geen verplichtingen zijn opgenomen,&#13;
worden er wel aanbevelingen gedaan. In het Witboek&#13;
is een omvangrijke wetgevingsoperatie aangekondigd die er&#13;
inmiddels al toe heeft geleid dat de bestaande levensmiddelenwetgeving&#13;
is herzien en nieuwe wetgeving tot stand is gebracht.&#13;
De eerste stap in deze wetgevingsoperatie vormde&#13;
de General Food Law (GFL).1 In de GFL zijn de algemene&#13;
beginselen opgenomen waaraan alle levensmiddelenbedrijven&#13;
en diervoederbedrijven moeten voldoen. Daarbij zijn&#13;
de verantwoordelijkheden van overheid en bedrijf in algemene&#13;
zin vastgelegd. Deze algemene bepalingen laten de&#13;
specifieke verplichtingen die voor partijen en de keten&#13;
voortvloeien uit specifieke wetgeving, onverlet.&#13;
Freriks wijst erop dat de GFL uitgaat van een ketenbenadering.&#13;
Dit betekent dat de exploitanten van levensmiddelenbedrijven&#13;
en diervoederbedrijven er primair verantwoordelijk&#13;
voor zijn dat in alle stadia van de productie,&#13;
verwerking en distributie wordt voldaan aan de voorschriften&#13;
van de levensmiddelenwetgeving en zij dienen te controleren&#13;
of deze voorschriften ook daadwerkelijk worden&#13;
nageleefd. Uit de GFL vloeien tevens verplichtingen voort&#13;
voor de lidstaten. De lidstaten zijn er verantwoordelijk voor&#13;
dat de wetgeving ook wordt gehandhaafd. Op grond van de&#13;
GFL dient elke lidstaat een systeem van officiële controles&#13;
te hebben en moet elke lidstaat maatregelen kunnen treffen&#13;
die zijn afgestemd op de specifieke situaties. De GFL laat&#13;
echter de concrete invulling van deze verplichtingen hoofdzakelijk&#13;
over aan de lidstaten zelf. In beleid en regelgeving&#13;
neemt de aandacht voor de samenhang binnen productieketens&#13;
volgens Freriks inmiddels toe.&#13;
Volgens Freriks wordt aan de verantwoordelijkheid binnen&#13;
productieketens in toenemende mate invulling gegeven&#13;
door het opzetten van (private) kwaliteitszorgsystemen&#13;
waarbij bedrijven intern toezicht houden op hun productieproces,&#13;
maar waarbij ook overwegingen van risicobeheersing&#13;
in de keten van belang zijn. Hoewel de overheid verantwoordelijk&#13;
blijft voor de handhaving van de voedselveiligheids-&#13;
en de kwaliteitswetgeving, zijn de handhavingscapaciteiten&#13;
van de overheid beperkt. Het is voor de overheid&#13;
onmogelijk om ieder bedrijf in de voedselketen structureel&#13;
te controleren. Freriks stelt dan ook dat de&#13;
ontwikkelingen binnen het bedrijfsleven enerzijds en de&#13;
grenzen van de handhavingscapaciteit anderzijds kunnen&#13;
worden gezien als belangrijke factoren in de gedachtevorming&#13;
over nieuwe toezichtsarrangementen waarin een herverkaveling&#13;
van verantwoordelijkheden van overheid en bedrijfsleven&#13;
een belangrijk thema is. Volgens Freriks krijgt in&#13;
de discussie over nieuwe toezichtsarrangementen het zogenaamde&#13;
tweede lijnstoezicht op private kwaliteitssystemen&#13;
(ook wel toezicht op toezicht of systeemtoezicht genoemd)&#13;
het afgelopen jaar een steeds prominentere plaats.&#13;
Freriks vraagt zich wel af hoe de ontwikkeling van toezicht&#13;
op toezicht zich verhoudt tot de taak van de overheid&#13;
om zorg te dragen voor de handhaving. Voorts vraagt zij&#13;
zich af hoe de verantwoordelijkheden van partijen onderling&#13;
in de keten en ten opzichte van de consument worden&#13;
bepaald.&#13;
Freriks stelt vervolgens dat toezicht door middel van&#13;
een ketensysteem, dat wil zeggen toezicht op toezicht, beter&#13;
werkt dan overheidstoezicht op individuele bedrijven.&#13;
Voorts is Freriks van mening dat het risico vanuit de civiele&#13;
sfeer leidt tot een hogere mate van voedselveiligheid. Het is&#13;
volgens Freriks van belang om de onderlinge relaties via&#13;
contractuele bepalingen zorgvuldig vorm te geven. Volgens&#13;
Freriks valt of staat het functioneren van toezicht op toezicht&#13;
met de mate waarin toezicht binnen het private systeem&#13;
ook daadwerkelijk effectief is. Ketenintegratie vraagt&#13;
volgens haar dan ook om betere afspraken tussen de schakels&#13;
onderling.&#13;
Freriks constateert tenslotte dat de ontwikkeling rond&#13;
de uitvoering van de GFL en specifiek (Europese) regelgeving&#13;
nog niet zijn uitgekristalliseerd, maar dat daarin meer&#13;
dan voorheen is voorzien in een duidelijke verantwoordelijkheidsverdeling&#13;
tussen bedrijf- en productieketen en de&#13;
overheid. Het tot stand brengen van ketensystemen kan&#13;
volgens Freriks bijdragen aan een adequate uitvoering van&#13;
de uit deze regelgeving voortvloeiende verplichtingen.&#13;
De heer mr. I.W. VerLoren van Themaat&#13;
Het preadvies van VerLoren van Themaat spitst zich toe op&#13;
de vraag of privaatrechtelijke kwaliteitssystemen zijn toegestaan&#13;
onder het Europese en Nederlandse mededingingsrecht.&#13;
Hij merkt hierbij op dat deze vraag al eens eerder positief&#13;
beantwoord is door de MDW werkgroep Ketengarantiestelsels,&#13;
maar negatief door het rapport Wijffels&#13;
‘Toekomst voor de veehouderij’. Verder merkt hij op dat de&#13;
oprichters van het EG-Verdrag de landbouw hebben willen&#13;
sparen van de volle werking van de mededingingsregels.2&#13;
Deze gedachte is uitgewerkt in een verordening maar hiervan&#13;
behoeft niet teveel verlichting te worden verwacht.&#13;
Daarna volgt een toelichting op de toetsing van privaatrechtelijke&#13;
kwaliteitssystemen aan de mededingingswetgeving,&#13;
waarbij het kartelverbod centraal staat. De toetsing valt uiteen&#13;
in vijf vragen:&#13;
1. Heeft het kwaliteitssysteem als geheel tot doel de mededinging&#13;
te beperken?&#13;
In de regel heeft een dergelijk systeem dat niet.&#13;
2. Heeft het kwaliteitssysteem tot gevolg dat de mededinging&#13;
merkbaar wordt beperkt?&#13;
Dat hangt van een aantal factoren af. Allereerst het&#13;
marktaandeel. Zolang het marktaandeel van het kwaliteitssysteem&#13;
onder de 20% blijft, veronderstelt de NMa&#13;
dat van een dergelijk systeem geen mededingingsbeperkend&#13;
effect uitgaat. Komt het marktaandeel boven de&#13;
20% uit, maar hechten afnemers weinig waarde aan&#13;
deelname aan het systeem, dan zal in de regel de mededinging&#13;
niet merkbaar beperkt worden. Komt het&#13;
marktaandeel boven de 20% uit en hechten afnemers&#13;
wel waarde aan deelname aan het kwaliteitssysteem dan&#13;
moet aan de volgende voorwaarden worden voldaan om&#13;
uitsluitingseffecten en daarmee mededingingsbeperkingen&#13;
tegen te gaan:&#13;
I. Het kwaliteitssysteem dient een open karakter te&#13;
hebben; d.w.z. voor iedereen toegankelijk die aan de&#13;
kwaliteitsvereisten voldoet, of gelijkwaardige waarborgen&#13;
van andere systemen erkennen3;&#13;
II. de gestelde kwaliteitsvereisten dienen objectief, niet&#13;
discriminerend en vooraf bekend te zijn. Buitenlandse&#13;
marktdeelnemers mogen bijvoorbeeld niet worden buitengesloten;&#13;
III. de toelatingsprocedure moet transparant zijn;&#13;
IV. de beslissing over toelating dient onafhankelijk te&#13;
zijn, bij weigering van toelating dient er een beroepsmogelijkheid&#13;
te zijn.&#13;
Wordt aan de bovenstaande voorwaarden niet voldaan,&#13;
dan zullen toetreders op ongerechtvaardigde gronden&#13;
van deelname worden uitgesloten, wat leidt tot merkbare&#13;
mededingingsbeperking.&#13;
3. Zijn de individuele bepalingen van het kwaliteitssysteem&#13;
objectief noodzakelijk om de goede werking van&#13;
het systeem te garanderen?&#13;
Hierbij merkt VerLoren van Themaat op dat uit het&#13;
Pharmaconbesluit4 blijkt dat het hele systeem op zich&#13;
niet in strijd met het kartelverbod behoeft te zijn, maar&#13;
dat individuele bepalingen uit het systeem wél in strijd&#13;
met het kartelverbod kunnen zijn. Dat is mogelijk wanneer&#13;
zij objectief gezien niet noodzakelijk zijn, of wanneer&#13;
de potentiële gevolgen van de individuele bepalingen&#13;
concurrentieverstorend zijn. De potentiële gevolgen&#13;
worden bepaald door te kijken hoe de mogelijke concurrentie&#13;
er uit had gezien zonder deze bepalingen.&#13;
4. Hebben de individuele bepalingen een merkbaar mededingingsbeperkend&#13;
gevolg?&#13;
5. Kan het systeem, indien het valt onder het kartelverbod,&#13;
profiteren van de wettelijke uitzondering van artikel&#13;
81 lid 3?&#13;
Ter illustratie van het geheel noemt VerLoren van Themaat&#13;
de KKM regeling. Hierin concludeerde de NMa dat het&#13;
systeem op zich niet, maar enkele individuele bepalingen&#13;
wel in strijd waren met het kartelverbod.5&#13;
Mocht het systeem als geheel wel in strijd zijn met het&#13;
kartelverbod, dan kan het nog in aanmerking komen voor&#13;
een vrijstelling wanneer het voordeel terecht komt bij de gebruiker&#13;
en de beperkingen noodzakelijk zijn voor het doel.&#13;
Als voorbeeld hiervoor geeft VerLoren van Themaat de regeling&#13;
IKB Varkens; deze regeling was op zich in strijd met&#13;
het kartelverbod, maar de voordelen (hogere kwaliteit varkensvlees)&#13;
kwamen aan de eindgebruiker ten goede en ter&#13;
naleving van de kwaliteitsnormen waren deze bepalingen&#13;
onmisbaar.&#13;
De conclusie van dit preadvies is dan ook in lijn met&#13;
die van de MDW werkgroep; het mededingingsrecht staat&#13;
niet aan de vorming van privaatrechtelijke kwaliteitssystemen&#13;
in de weg, mits potentiële concurrenten niet op ongerechtvaardigde&#13;
wijze van deelname worden uitgesloten.&#13;
De heer mr. G. van der Wal&#13;
Van der Wal begint zijn toelichting met de vaststelling dat&#13;
de kwaliteit van landbouwproducten niet wordt genoemd&#13;
in de lijst met doelstellingen van het gemeenschappelijk&#13;
landbouwbeleid.6 Met het begrip kwaliteit wordt in dit&#13;
geval bedoeld, eigenschappen op basis waarvan de consument&#13;
aan producten met die eigenschappen een meerwaarde&#13;
toekent ten opzichte van soortgelijke producten die&#13;
deze eigenschappen niet bezitten. Men kan hierbij denken&#13;
aan de originaliteit, traditionele productiewijze of andere&#13;
kwaliteitsaanduidingen waarvoor de consument bereid is te&#13;
betalen. Het gaat dus niet om kwaliteitsaspecten die betrekking&#13;
hebben op de voedselveiligheid. De conclusie van het&#13;
preadvies luidt derhalve dat er amper kwaliteitsregelingen in&#13;
het Europese recht te vinden zijn. Dit is te verklaren omdat&#13;
dergelijke kwaliteitsregelingen een nationale aangelegenheid&#13;
zijn welke niet door Europa, maar door de lidstaten afzonderlijk&#13;
geregeld dienen te worden.&#13;
Van der Wal werpt vervolgens de vraag op of er ondanks&#13;
dat dergelijke kwaliteitsregelingen een zaak van nationale&#13;
aangelegenheid zijn, toch niet nog een taak voor de&#13;
Europese wetgever is weggelegd. Artikel 28 van het EGVerdrag&#13;
verbiedt namelijk alle kwantitatieve invoerbeperkingen&#13;
(quota e.d.) en alle maatregelen van gelijke werking.&#13;
Uit de rechtspraak van het Hof van Justitie blijkt dat iedere&#13;
nationale maatregel die een verbod of beperking op&#13;
verkoop van bepaalde producten op grond van consumentenbescherming,&#13;
etikettering, verpakking e.d. inhoudt, vrijwel&#13;
nooit gerechtvaardigd zal zijn als de consument voldoende&#13;
geïnformeerd kan worden via etikettering. Omdat&#13;
nationale kwaliteitsaanduidingen waaronder geografische en&#13;
oorsprongsaanduiding in een beperking van het intracommunautaire&#13;
verkeer kunnen resulteren, heeft de Europese&#13;
wetgever een communautair systeem ontwikkeld voor de registratie&#13;
van geografische en oorsprongbenamingen. In zoverre&#13;
heeft de Europese wetgever zijn taak opgepakt en het&#13;
deel over registratie van oorsprongsbenamingen en traditionele&#13;
benamingen bij de nationale overheden weggehaald.&#13;
Van der Wal plaatst hierbij echter een aantal kanttekeningen.&#13;
Allereerst de registratieprocedure. Deze blijkt een politieke&#13;
lading te hebben; met de registratie van verschillende&#13;
producten is de nationale trots van veel landen in het geding.&#13;
Nederland blijkt overigens weinig op te hebben met&#13;
dergelijke producten, getuige het lage aantal geregistreerde&#13;
namen. Deze nationale sentimenten lijken echter wel de&#13;
Europese Commissie en de Raad in de registratieprocedure&#13;
te beïnvloeden. Als voorbeeld geeft Van der Wal de zaken&#13;
‘Griekse feta’ en het ‘Bayerisches Bier’. In beide gevallen registreerde&#13;
de Commissie en de Raad de namen, waardoor&#13;
zij beschermd werden. Het leek erop dat registratie niet kon&#13;
worden geweigerd om politieke redenen; bij de registratie&#13;
ontstonden een feitelijke en juridische vragen; was de registratie&#13;
juridisch houdbaar? Daarnaast wijst Van der Wal op&#13;
de opmerkelijke handelswijze van het Hof van Justitie, wanneer&#13;
benadeelde landen (die een beschermd product niet&#13;
meer kunnen produceren) in beroep gaan bij het Hof tegen&#13;
een dergelijke registratie. Was het Hof in het verleden zeer&#13;
kritisch in het kader van de artikelen 28-30 EG en besliste&#13;
zij veelal in het voordeel van de interne markt, in het kader&#13;
van de communautair beschermde aanduiding is zij veel&#13;
minder kritisch en onderbouwt zij haar uitspraken op een&#13;
wijze die een lagere rechter zich niet kan permitteren, zulks&#13;
ten nadele van de interne markt. Hiermee rijst de vraag of&#13;
het wel verstandig is de registratie en uitleg van oorsprongsbenamingen&#13;
dan wel traditionele aanduidingen, over te&#13;
laten aan de Europese Commissie, Raad en Hof en op die&#13;
wijze een ongewenst politiek component in de besluitvorming&#13;
en uitlegging over te nemen.&#13;
3. Weergave van de discussie&#13;
1e interveniënt de heer mr. C.H.M. den Hoed&#13;
Den Hoed begint zijn reactie op het preadvies van Freriks&#13;
met de stelling dat er een groot verschil is tussen droom en&#13;
daad. Vervolgens geeft Den Hoed aan wat voor belangen de&#13;
verschillende partijen hebben bij toezicht op controle. Hij&#13;
begint met het bedrijfsleven. Den Hoed stelt dat het bedrijfsleven&#13;
al vanaf het midden van de jaren tachtig bezig is&#13;
met ketensystemen. De belangen van het bedrijfsleven bij&#13;
toezicht op controle zijn volgens Den Hoed:&#13;
a. erkenning en beloning van de eigen inspanningen op&#13;
het gebied van borging van kwaliteit en voedselveiligheid,&#13;
en&#13;
b. versterking van de concurrentiepositie in binnenland en&#13;
buitenland door goede garanties te geven naar de consument&#13;
voor gezondheid en kwaliteit.&#13;
Volgens Den Hoed heeft het toezicht door de overheid op&#13;
een dergelijk systeem geen meerwaarde voor het bedrijfs leven.&#13;
Vervolgens gaat Den Hoed in op de voordelen van toezicht&#13;
op controle voor de overheid. Het voornaamste belang&#13;
van de overheid bij toezicht op controle is volgens Den&#13;
Hoed dat door middel van toezicht op controle het General&#13;
Food Law pakket efficiënt en effectief kan worden geïmplementeerd&#13;
zonder de handhavingscapaciteit uit te breiden.&#13;
Den Hoed is echter niet alleen maar positief over het&#13;
toezicht op controle. Hij plaatst ook een aantal juridische&#13;
kanttekeningen bij het toezicht op controle.&#13;
Hij wijst allereerst op de problematiek met betrekking&#13;
tot de zaak SKV (Stichting Kwaliteitsgarantie Vleeskalversector).&#13;
In de zaak van de SKV heeft de Hoge Raad bepaald&#13;
dat er een strafmonopolie voor de rechter is en dat het vervolgingsbeleid&#13;
van het openbaar ministerie niet door andere&#13;
instanties mag worden doorkruist. Uit de SKV problematiek&#13;
blijkt voorts dat er altijd moet worden getoetst aan artikel&#13;
5 van de Wet op de Economische Delicten (WED). In&#13;
dit artikel is bepaald dat, tenzij bij wet anders is bepaald, ter&#13;
zake van economische delicten geen andere voorzieningen&#13;
met de strekking van straf- of tuchtmaatregelen worden getroffen&#13;
dan de straffen of maatregelen overeenkomstig de&#13;
WED. Volgens Den Hoed moeten daarom de volgende vragen&#13;
worden beantwoord:&#13;
a. bevat het private systeem overtredingen die ook economische&#13;
delicten zijn?&#13;
b. is er voldoende afstand tussen overheid en het private&#13;
systeem?&#13;
c. zo niet, dan is het systeem volgens Den Hoed een verhuld&#13;
overheidsorgaan, dat onder het verbod van artikel&#13;
5 WED valt.&#13;
Den Hoed toetst het toezicht op controle aan de hiervoor&#13;
genoemde vragen. Hij stelt zich allereerst de vraag of er bij&#13;
toezicht op controle sprake is van economische delicten.&#13;
Den Hoed is van mening dat dit het geval is, aangezien de&#13;
eigen normen in ieder geval ook overheidsnormen omvatten.&#13;
Vervolgens vraagt Den Hoed zich af of er voldoende afstand&#13;
is. Ook hiervan is volgens Den Hoed geen sprake.&#13;
Het is immers de overheid die beoordeelt, erkent en controleert.&#13;
Op grond van het voorgaande is Den Hoed van mening&#13;
dat de private instellingen moeten worden aangemerkt&#13;
als overheidsorganen en volgens hem geldt daarom het verbod&#13;
van artikel 5 WED.&#13;
Den Hoed is van mening dat er bij een economisch delict&#13;
sprake is van samenloop omdat er via strafrechtelijke&#13;
weg en via de privaatrechtelijke weg sancties kunnen worden&#13;
opgelegd. Volgens Den Hoed is dit onwenselijk.&#13;
Den Hoed wijst er op dat certificatie iets anders is dan&#13;
publiek nalevingstoezicht. Publieke handhaving ziet volgens&#13;
Den Hoed op afdwingen van herstel en/of bestraffing van&#13;
de overtreder, terwijl certificatie beoogt met sanctionering&#13;
het vertrouwen in het certificaat te waarborgen. Sancties op&#13;
certificatie beogen op de eerste plaats het vertrouwen in het&#13;
certificaat te waarborgen en niet zozeer de overtreder te&#13;
straffen, wat bij publieke handhaving wel het geval is. Koppeling&#13;
van certificatie aan overheidstoezicht ligt volgens&#13;
Den Hoed dan ook gevoelig. Volgens Den Hoed is daarvoor&#13;
een uitgekiend handhavingsarrangement vereist. Den&#13;
Hoed geeft hierbij als voorbeeld de casus zichtkeuring. Op&#13;
grond van de EU verordening 854/2004 is de voedselketeninformatie&#13;
een verplicht onderdeel van de vleeskeuring. Dit&#13;
betekent dat de officiële dierenarts geen toestemming tot&#13;
slachten mag geven als voedselketeninformatie ontbreekt.&#13;
Hoewel de EU verordening 854/2004 pas op 1 januari&#13;
2008 in werking treedt, heeft één bedrijf in Nederland&#13;
vooruitlopend op deze inwerkingtreding een keuringssysteem&#13;
opgezet dat past binnen de eisen van de verordening.&#13;
Het systeem van dit bedrijf past echter niet binnen de vigerende&#13;
wetgeving. De directeur-generaal van het ministerie&#13;
van LNV heeft aan het bedrijf echter per brief medegedeeld&#13;
dat dit bedrijf dit systeem kan en mag toepassen in plaats&#13;
van de traditionele keuring. Omtrent deze brief bestaan veel&#13;
juridische onzekerheden. Den Hoed wijst op de volgende&#13;
vragen. Wat is de wettelijke grondslag van de toestemming?&#13;
Is de brief een Awb-besluit of een private overeenkomst?&#13;
Kunnen andere partijen hierop ook aanspraak maken?&#13;
Den Hoed concludeert dat ook toezicht op controle de&#13;
problematiek van artikel 5 WED niet oplost en dat toezicht&#13;
op controle een zeer uitgekiend handhavingsarrangement&#13;
als grondslag voor rechtmatige handhaving vraagt. Volgens&#13;
Den Hoed dient het toezicht op controle helderder gepositioneerd&#13;
te worden in privaatrechtelijke en publiekrechtelijke&#13;
termen. Voorts moet volgens Den Hoed toezicht op&#13;
controle duidelijker worden over de waarborging van algemene&#13;
beginselen van behoorlijk bestuur.&#13;
2e interveniënt de heer mr. M. Goossens&#13;
Goossens begint zijn betoog met de mededeling dat hij met&#13;
instemming het preadvies van Freriks heeft gelezen.&#13;
Goossens vat de conclusie van Freriks als volgt samen:&#13;
‘Als ketensystemen effectiever en efficiënter dan de overheid&#13;
optreden, moet overheidsingrijpen achterwege blijven’.&#13;
Goossens benadrukt hierbij net als Freriks en Den Hoed&#13;
het belang van een heldere verantwoordelijkheidsverdeling&#13;
tussen de overheid en het bedrijfsleven. Volgens hem is dit&#13;
nodig omdat je geen goed oordeel kunt geven over de verhouding&#13;
tussen publieke bevoegdheden en zelfregulering,&#13;
zolang de verantwoordelijkheden tussen overheid en bedrijfsleven&#13;
niet helder zijn. Eerst als de verantwoordelijkheidsverdeling&#13;
helder is, kun je kijken naar de invulling&#13;
daarvan via de uitoefening van publiekrechtelijke bevoegdheden&#13;
enerzijds en zelfregulering anderzijds.&#13;
Goossens deelt de conclusie van Freriks dat Europa de&#13;
verantwoordelijkheid voor veilige productie van levensmiddelen&#13;
in de eerste plaatst bij het bedrijfsleven legt. Daarbij&#13;
wordt volgens hem impliciet uitgegaan van een ketenbenadering.&#13;
Vervolgens geeft hij aan dat Freriks vrij kort ingaat op&#13;
het beleid van de nationale overheid dat is gericht op heroverweging&#13;
van publieke en private verantwoordelijkheden.&#13;
Freriks noemt in haar preadvies alleen het hoofdlijnenakkoord&#13;
en de vertaling daarvan in het LNV-credo ‘van zorgen&#13;
voor naar zorgen dat’ en het beleidskader toezicht op&#13;
controle. Goossens wijst er echter op dat LNV ook andere&#13;
instrumenten hanteert die hij benoemt. Allereerst wijst hij&#13;
er op dat bij het stellen van regels het uitgangspunt geldt&#13;
het ‘level playing field’, oftewel: we regelen niets extra’s&#13;
naast hetgeen Europa voorschrijft, tenzij dit echt noodzakelijk&#13;
is om een gerechtvaardig belang te beschermen. Daarnaast&#13;
wordt volgens Goossens steeds meer gewerkt met&#13;
doelvoorschriften en zorgplichten. Daarbij wordt het aan de&#13;
burger en het bedrijfsleven overgelaten hoe aan die verplichtingen&#13;
invulling te geven, als ze maar aannemelijk&#13;
maken dat de voorzieningen die zij daartoe treffen voldoende&#13;
zijn om het beoogde doel te bereiken. Dit brengt&#13;
volgens Goossens niet alleen een andere manier van denken&#13;
met zich voor het betrokken bedrijfsleven, maar ook voor&#13;
de toezichthouder. Zij zullen met elkaar in gesprek moeten&#13;
over een juiste invulling. Volgens Goossens kan toezicht op&#13;
controle daar behulpzaam bij zijn. Voorts stelt hij dat als je&#13;
afspraken maakt over de wijze waarop het bedrijfsleven de&#13;
overheidsnormen naleeft, je het ook zult moeten hebben&#13;
over de invulling daarvan.&#13;
Goossens wijst er voorts op dat toezicht op controle&#13;
mogelijkheden biedt om toezicht efficiënter in te vullen.&#13;
Vermindering van de toezichtlasten kan volgens hem leiden&#13;
tot voordelen voor het bedrijfsleven en is in die zin een winwin&#13;
situatie. De inzet van toezicht op controle is boven alles&#13;
gericht op meer bewustwording bij het bedrijfsleven voor&#13;
de eigen verantwoordelijkheid voor veiligheid en kwaliteit&#13;
van producten. De gedachte is volgens hem dat het bedrijfsleven&#13;
via toezicht op controle wordt gestimuleerd om die&#13;
verantwoordelijkheid zelf op te pakken door te voorzien in&#13;
zelfcontrolesystemen. Als het bedrijfsleven die verantwoordelijkheid&#13;
vanuit een eigen wil oppakt, kan dat volgens&#13;
Goossens bovendien leiden tot betere internalisering van&#13;
publieke normen en een hoger nalevingsniveau.&#13;
Volgens hem kan er daarom bij toezicht op controle&#13;
nooit sprake van zijn dat zelfcontrolesystemen, al dan niet&#13;
verenigd in ketensystemen, ook een publieke taak vervullen.&#13;
Zelfcontrole is volgens hem hooguit iets waarmee de overheid&#13;
bij het toezicht rekening houdt, maar het blijft een&#13;
eigen verantwoordelijkheid voor het bedrijfsleven. In dit&#13;
kader maakt hij dan ook het onderscheid met systemen&#13;
waarbij het bedrijfsleven een deel van de toezichtstaken&#13;
overneemt, zoals de privaatrechtelijke ZBO’s, NAK en&#13;
NAK Tuinbouw in de plantensector. Bij die systemen zijn&#13;
privaatcontroles wel een publieke taak en daarom een verantwoordelijkheid&#13;
voor de overheid, al worden ze privaatrechtelijk&#13;
uitgevoerd. Zou dit ook het geval zijn bij toezicht&#13;
op controle, dan faalt het naar de mening van Goossens als&#13;
instrument om te stimuleren dat het bedrijfsleven zelf de&#13;
eigen verantwoordelijkheden oppakt en zodoende tot een&#13;
heldere verantwoordelijkheidsverdeling komt.&#13;
Goossens geeft aan dat hij tegen deze achtergrond&#13;
moeite heeft met de door Freriks in haar preadvies gehanteerde&#13;
begrip ‘toezicht op toezicht’. Hij zou liever spreken&#13;
van toezicht op controle omdat ‘toezicht op toezicht’ naar&#13;
zijn mening toch teveel de suggestie wekt dat de zelfcontrole&#13;
door het bedrijfsleven het verlengde is van overheidstoezicht.&#13;
Goossens concludeert dat toezicht op controle, zoals&#13;
het is vormgegeven in het huidige beleidskader, vooral een&#13;
horizontaal instrument is dat is bestemd om te worden toegepast&#13;
in de afzonderlijke schakels van een keten. Dit blijkt&#13;
volgens hem ook uit het feit dat de initiatieven die zich&#13;
thans hebben aangemeld vooral zien op afzonderlijke schakels.&#13;
Hij wijst erop dat het bedrijfsleven niets in de weg&#13;
staat om koppelingen tussen de diverse zelfcontrolesystemen&#13;
door de keten heen te maken.&#13;
Goossens stelt tenslotte de vraag: ‘Waarom zou een zelfcontrolesysteem&#13;
in de varkenssector bijvoorbeeld niet rekening&#13;
houden met zelfcontrole in de diervoedersector?’ Als&#13;
ook op dat zelfcontrolesysteem kan worden vertrouwd,&#13;
hoeft dat volgens hem in beginsel geen beletsel te zijn in het&#13;
kader van toezicht op controle. Hij wijst erop dat je ook al&#13;
ziet dat bij het toezicht rekening wordt gehouden met&#13;
maatregelen die door het bedrijfsleven in een andere schakel&#13;
in de keten zijn genomen. Goossens geeft hierbij als voorbeeld&#13;
de pilot zichtkeuring, waarbij door Den Hoed al enkele&#13;
kanttekeningen zijn geplaatst.&#13;
3e Interveniënt mevrouw ir. M.E.G. Litjens&#13;
Litjens gaat in op het preadvies van VerLoren van Themaat&#13;
waarin VerLoren van Themaat vijf criteria opsomt waaraan&#13;
moet zijn voldaan, wil men niet in strijd met het kartelverbod&#13;
handelen. Litjens komt aan de hand van de KKM regeling&#13;
tot een gedeeltelijk andere conclusie dan VerLoren van&#13;
Themaat, namelijk ook indien aan de vijf voorwaarden is&#13;
voldaan kan men alsnog in strijd met het kartelverbod handelen.&#13;
De KKM regeling kende namelijk twee reglementen,&#13;
één voor de melkproducenten en één voor de melkverwerkende&#13;
industrie. De melkverwerkende industrie mocht alleen&#13;
melk afnemen van KKM gecertificeerde bedrijven en&#13;
98% van de melkproducerende bedrijven was KKM gecertificeerd.&#13;
Het marktaandeel van de overige melkveebedrijven&#13;
was met twee procent te klein om een reële afzetmogelijkheid&#13;
te vormen. Oftewel, kwaliteitssystemen zijn toegestaan&#13;
wanneer zij aan de vijf voorwaarden voldoen, maar krijgt het&#13;
systeem een te groot marktaandeel en blijft er voor de niet&#13;
deelnemers van het kwaliteitssysteem geen reële afzetmarkt&#13;
meer over en dan raakt het systeem wel degelijk in strijd met&#13;
het kartelverbod. Naast de vijf criteria die VerLoren van&#13;
Themaat opnoemt is er volgens Litjens dus nog een voorwaarde;&#13;
namelijk die van het marktaandeel.&#13;
Vervolgens merkt Litjens op dat men met name in de&#13;
melkveehouderij tegen het Europese mededingingsrecht oploopt.&#13;
Dit doet zij aan de hand van een casus die een samenwerking&#13;
van drie melkveehouders betrof. De samenwerkende&#13;
melkveehouders probeerden een nieuw soort kaas&#13;
op de markt te brengen. Onderling hadden zij hierover&#13;
prijsafspraken gemaakt. De NMa heeft deze prijsafspraken&#13;
verboden, overwegende dat dergelijke prijsafspraken zonder&#13;
uitzondering altijd verboden zijn. Litjens constateert dat&#13;
dergelijke kleine initiatieven stuk lopen op het mededingingsrecht&#13;
en vraagt zich af of er desondanks nog mogelijkheden&#13;
zijn wanneer bijvoorbeeld de concurrentie niet merkbaar&#13;
verstoord wordt.&#13;
Tenslotte stipt Litjens de machtsverhoudingen aan in&#13;
de voedselketens. De primaire productie van melk kenmerkt&#13;
zich door veel kleine bedrijven, terwijl de melkverwerkende&#13;
industrie zich kenmerkt door een klein aantal coöperaties&#13;
van zeer grote omvang, waarvan de&#13;
melkveehouders de leden zijn. De grote coöperaties mogen&#13;
de leden aan zich binden. Hierdoor kunnen zij niet zomaar&#13;
switchen van melkafnemer. Kwaliteitssystemen komen&#13;
veelal van de melkverwerkende coöperaties, leden worden&#13;
aldus bijna altijd gedwongen om mee te doen. Om hun&#13;
eigen machtspositie te versterken is daarom door een aantal&#13;
melkveehouders de Dutch Dairy Board7 opgericht. Waar-&#13;
schijnlijk wordt deze organisatie verboden door de NMa&#13;
daar het hier prijsafspraken betreft. Uiteindelijk rijst dan de&#13;
vraag of op die manier de macht niet teveel bij de melkverwerkende&#13;
industrie komt te liggen.&#13;
Reactie VerLoren van Themaat&#13;
VerLoren van Themaat reageerde vervolgens op het betoog&#13;
van Litjens. Met betrekking tot het voldoen aan de voorwaarden&#13;
om niet onder het kartelverbod te vallen merkt hij&#13;
op dat de NMa heeft bepaald dat wanneer een melkveehouder&#13;
melk produceert die aan de wettelijke kwaliteitseisen&#13;
voldoet, hij de melk moet kunnen leveren. Daarnaast heeft&#13;
de Hoge Raad in een arrest bepaald dat de weigering van de&#13;
melkverwerkende industrie om dergelijke producten aan te&#13;
nemen een onderling afgestemde gedraging is, welke door&#13;
het mededingingsrecht wordt verboden. Hiermee zou het&#13;
ook voor niet KKM gecertificeerde bedrijven mogelijk moeten&#13;
zijn melk te leveren.&#13;
Met betrekking tot de initiatieven die tegen het mededingingsrecht&#13;
oplopen, merkt VerLoren van Themaat op&#13;
dat prijsafspraken inderdaad verboden zijn, maar tegelijkertijd&#13;
vraagt hij zich af in hoeverre prijsafspraken tussen vier&#13;
ondernemingen nog merkbaar zijn. Overigens moet de&#13;
NMa wel het merkbaarheidsvereiste in haar beoordeling&#13;
meenemen. Voor ketensystemen zal deze vraag zich overigens&#13;
minder snel voor doen; zij zijn gericht op kwaliteit en&#13;
over het algemeen zijn daar geen prijsafspraken voor nodig.&#13;
Omtrent de machtsverhoudingen in de voedselketen&#13;
merkt VerLoren van Themaat op dat het mededingingsrecht&#13;
ten aanzien van de Dutch Dairy Board te rigide is; de&#13;
Dutch Dairy Board is waarschijnlijk niet toegestaan. In dit&#13;
kader wijst hij op de supermarktoorlog waarbij een beperkt&#13;
aantal afnemers (inkopers van de supermarkt) de individuele&#13;
zuivelproducent in zijn omzet en inkomen raakt.8 De&#13;
zuivelproducenten worden niet beschermd door een CAO&#13;
of minimumloon en wanneer zij vervolgens tegenwicht willen&#13;
bieden ten opzichte van de zuivelcorporaties/supermarkten&#13;
blijkt dat niet mogelijk. VerLoren van Themaat&#13;
stelt dan ook dat de zuivelproducenten zich in een lastige&#13;
positie bevinden.&#13;
Reactie Van der Wal&#13;
Van der Wal bevestigt tenslotte het vermoeden dat de&#13;
Dutch Dairy Board niet zal worden toegestaan, daar een&#13;
dergelijke organisatie bij apothekers ook werd verboden.&#13;
Dergelijke verenigingen zijn bij uitzondering alleen toegestaan&#13;
wanneer zij in het voordeel van de consument zijn of&#13;
zorgen voor een gunstige prijs/kwaliteit verhouding.&#13;
4e Interveniënt de heer prof. mr. B.M.J. van der Meulen&#13;
Als laatste interveniënt gaat Van der Meulen in op het preadvies&#13;
van Van der Wal. Allereerst merkt hij op dat de oorzaak&#13;
van het lage aantal beschermde aanduidingen voor typisch&#13;
Hollandse producten ligt in het feit dat het&#13;
Nederlanders ontbreekt aan nationale trots. Vervolgens stelt&#13;
hij in zijn betoog vier vragen aan de orde.&#13;
Ten eerste de verkrijging van beschermde aanduidingen.&#13;
Ondanks het lage aantal Nederlandse productnaam registraties,&#13;
zijn er wel degelijk een aantal producten die wel&#13;
voor registratie in aanmerking zouden kunnen komen. Is&#13;
het nog mogelijk om voor deze producten bescherming te&#13;
verkrijgen?9&#13;
Ten tweede de kwaliteitsnormen: Van der Meulen&#13;
vraagt zich hoe de door Van der Wal besproken kwaliteitsnormen&#13;
(m.b.t. groenten en fruit) zich verhouden tot de regels&#13;
die de WTO stelt. Eenzelfde vraag stelt hij zich met betrekking&#13;
tot de Europese regels die gelden voor de&#13;
biologische landbouw.&#13;
Ten derde merkt Van der Meulen op dat Van der Wal&#13;
in zijn preadvies voornamelijk de verhouding merkenrecht&#13;
versus oorsprongsaanduiding bespreekt. Maar hoe is de verhouding&#13;
tussen het merkenrecht en de regels omtrent biologische&#13;
producten?10&#13;
Tenslotte informeert Van der Meulen naar de stand van&#13;
zaken in de zaak Bavaria Bier. Het merknaam Bavaria is immers&#13;
al langer ingeschreven dan de registratie van de oorsprongsnaam&#13;
‘Bayern’. De vraag is natuurlijk wie in een&#13;
dergelijke situatie voorrang toekomt.&#13;
Reactie Van der Wal&#13;
Van der Wal reageert vervolgens op de door Van der Meulen&#13;
gestelde vragen. Van der Wal kan niet zeggen of er voor&#13;
nieuwe producten nog de mogelijkheid bestaat die te registreren.&#13;
Dat zal per geval bekeken dienen te worden. In&#13;
ieder geval is de enkele toevoeging van ‘Hollandse’ (bijvoorbeeld&#13;
‘Hollandse mosselen’) niet voldoende om een productnaam&#13;
te registreren. Met betrekking tot de kwaliteitsnormen&#13;
stelt Van der Wal vast dat deze alleen gelden indien&#13;
het product voor de Europese consument op de markt&#13;
komt. Het is nog onduidelijk hoe deze regels zich verhouden&#13;
tot de regels van de WTO.&#13;
De regels met betrekking tot de biologische producten&#13;
staan (waarschijnlijk) op gespannen voet met het merkenrecht.&#13;
Daarom zal de regeling met betrekking tot de biologische&#13;
landbouwproducten ingrijpend gaan veranderen.&#13;
Wat betreft de Bavaria casus; de naam Bavaria is afgeleid&#13;
uit ‘Bayerisch bier’. De Bayerisches brouwmethode&#13;
werd rond de 19e en 20e eeuw populair. Omdat vele bierbrouwers&#13;
bier gingen brouwen volgens de Bayerisches&#13;
brouwmethode, werd Bayerisches bier een soortnaam. Zoals&#13;
gezegd heeft Bavaria hier haar naam uit afgeleid. De gerechtelijke&#13;
procedure die daarover gaat loopt nog.&#13;
</content><legacyfootnotes>* Mevr. mr. A. Oldengarm is advocaat bij CMS Derk Star Busmann&#13;
advocaten te Arnhem. Dhr. J.H.E. Visscher is student Rechten aan de&#13;
Rijksuniversiteit Groningen.&#13;
1. Verordening (EG) nr. 178/2002.&#13;
2. Art. 36 en 37 EG-Verdrag.&#13;
3. Ter illustratie noemt VerLoren van Themaat hier het SCK-arrest; de&#13;
daarin behandelde certificeringsregeling stond alleen open voor leden&#13;
van de FNK (branche vereniging). Daarnaast bood de regeling ook&#13;
geen andere mogelijkheid om voor certificering in aanmerking te&#13;
komen.&#13;
4. Besluit NMa 19 oktober 2000, Stichting Drogistenfederatie Pharmacon&#13;
5. In een informele zienswijze verduidelijkt de NMa haar standpunt; iedere&#13;
onderneming mag kwaliteitseisen stellen aan haar leveranciers&#13;
die verder gaan dan het wettelijke minimum, om op die manier te&#13;
kunnen concurreren op kwaliteit.&#13;
6. Art. 33 EG-Verdrag.&#13;
7. De Dutch Dairy Board is een organisatie die door middel van een&#13;
machtiging namens haar leden bij alle grote zuivelverwerkers een hogere&#13;
melkprijs probeert af te dwingen.&#13;
8. Supermarkten kopen veelal in via enkele gezamenlijke inkooporganisaties&#13;
bij de melkverwerkende coöperaties. Doordat die coöperaties de&#13;
zuivelproducerende leden de opbrengsten minus de gemaakte kosten&#13;
uitbetalen, zijn de kosten van de zuivelcoöperatie altijd gedekt en&#13;
komen de gevolgen van de lagere verkoopprijzen bij de zuivelproducenten&#13;
terecht. Dat de kosten van de zuivelcoöperatie altijd gedekt&#13;
zijn, kan een reden zijn dat niet altijd de hoogste prijs wordt bedongen&#13;
door zuivelcoöperatie.&#13;
9. Als voorbeeld noemt Van der Meulen de Hollandse garnalen, mosselen&#13;
en haring.&#13;
10. Van der Meulen vraagt zich bijvoorbeeld af of het product ‘Biogarde’,&#13;
dat niet van de biologische markt afkomstig is, wel met bio mag worden&#13;
aangemerkt.</legacyfootnotes><footnotes><footnote/></footnotes><auteurs>mr. A. Oldengarm en J.H.E. Visscher</auteurs><published>2007-01-01 00:00:00</published><modified>2017-06-08 16:08:31</modified><editiondate>2007-01-01</editiondate><htmlpath>https://denhollander.info/artikel/3758</htmlpath></article>
</articles></edition>