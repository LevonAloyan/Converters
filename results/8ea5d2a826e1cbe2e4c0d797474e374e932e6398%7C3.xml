<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2017</searchword><id>14406</id><udhid>UDH:TvAR/14406</udhid><titel>Naschrift bij het artikel Gedoogplicht in de Belemmeringenwet Privaatrecht</titel><searchwords><searchword>TvAR 7/8/2017</searchword><searchword>UDH:TvAR/14406</searchword></searchwords><attachments><attachment><name>19283.pdf</name><extention>pdf</extention><url>https://denhollander.info/download/19283/ci</url></attachment></attachments><inleiding/><content>&lt;p&gt;Ondergetekenden hebben in het juninummer van dit blad een artikel geplaatst met als titel Gedoogplicht in de Belemmeringenwet Privaatrecht. In die bijdrage hebben wij aandacht geschonken aan de gedoogplicht, en, zulks ter voorkoming daarvan, aan het bereiken van overeenstemming middels het plegen van minnelijk overleg. In die bijdrage hebben wij ons enigszins somber uitgelaten over de eisen, die aan een netbeheerder worden gesteld een serieuze en redelijke poging te ondernemen om langs minnelijke weg tot overeenstemming te komen (zie hoofdstuk 4 eerste alinea). &lt;/p&gt;&lt;p&gt;Nadat wij dit artikel hadden ingezonden, namen wij kennis van de uitspraak van de Afdeling bestuursrechtspraak van de Raad van State d.d. 14 juni 2017.[1] Deze uitspraak is achter in dit blad gepubliceerd onder nummer 5890. In de uitspraak worden de beroepen van drie appellanten beoordeeld. Wij vragen aandacht voor het beroep van appellant sub 2. Deze appellant voert met succes aan, dat in casu TenneT een onvoldoende serieuze en redelijke poging heeft gedaan om langs minnelijke weg tot overeenstemming te komen. De Afdeling vernietigt het besluit van de minister, waarbij hij aan appellant sub 2 een gedoogverplichting heeft opgelegd. &lt;/p&gt;&lt;p&gt;In de uitspraak stelt de Afdeling voorop, dat met toepassing van art. 2 lid 5 BP de minister een gedoogplicht pas kan opleggen, indien lang﻿s minnelijke weg redelijkerwijs niet in de gewenste vorm overeenstemming kan worden bereikt. De Afdeling verwijst naar haar uitspraak van 30 mei 2012, waar ook wij reeds in ons artikel naar verwezen hadden met vermelding daarvan onder noot 2. &lt;/p&gt;&lt;p&gt;In het beoordeelde geval heeft TenneT op 23 april 2015 aan appellant sub 2 een aanbod gedaan tot vestiging van een zakelijk recht van opstal, waarbij Tennet haar modelovereenkomst had voorgelegd. In art. 6.2 sub c van die modelovereenkomst wordt onder meer bepaald, dat een aangeboden eenmalige vergoeding voor waardevermindering tevens van toepassing kan zijn op een aangrenzend perceel van de met de leiding te belasten strook. In de bij de brief van 23 april 2015 gevoegde modelovereenkomst is de schadecomponent ‘waardevermindering’, genoemd in art. 6.2 sub c, doorgehaald. Daartegen had appellant sub 2 bezwaar gemaakt. &lt;/p&gt;&lt;p&gt;Naar aanleiding van dat bezwaar had TenneT zich aanvankelijk op het standpunt gesteld, dat deze schadecomponent ten tijde van het doen van het aanbod niet aan de orde was, omdat de betreffende percelen onbebouwd waren. Alleen bebouwde percelen zouden binnen het bereik van art. 6.2 sub c van de modelovereenkomst vallen. Later echter, bij brief van 23 maart 2016, heeft TenneT alsnog een schadevergoeding wegens waardevermindering aangeboden, zulks met de toelichting dat zij haar aanbod op de zogenoemde complexbenadering had gebaseerd. Daarop heeft appellant sub 2 medegedeeld, dat uit het nadere aanbod niet blijkt van welke onroerende zaken de waarde vermindert. &lt;/p&gt;&lt;p&gt;Vervolgens heeft TenneT bij brief van 21 april 2016 erkend, dat haar aanbod in de brief van 23 maart 2016 niet duidelijk is. Het nader door TenneT verduidelijkte aanbod is door appellant sub 2 op 26 april 2016 ontvangen. Vervolgens is het bestreden besluit, de gedoogplicht, op 29 april 2016 genomen. Naar het oordeel van de Afdeling zijn de drie dagen tussen 26 april en 29 april 2016 niet toereikend om het aanbod te kunnen beoordelen en daarop te reageren. De Afdeling is van oordeel, dat deze te korte termijn niet toereikend is om uit te kunnen gaan van een serieuze en redelijke poging van TenneT om langs minnelijke weg tot overeenstemming te komen. De vraag blijft welke termijn de Afdeling wel redelijk zou hebben geacht, maar drie dagen is in ieder geval onvoldoende. &lt;/p&gt;&lt;p&gt;Omtrent het aspect van de waardevermindering heeft TenneT volgens de Afdeling onvoldoende serieuze en redelijke pogingen ondernomen om tot overeenstemming te komen. Het gaat niet om de hoogte van de schadeloosstelling, maar om het aspect van de waardevermindering. Door TenneT is niet eenduidig gecommuniceerd of de aangeboden waardevermindering wel of niet betrekking had op de aangrenzende en zo ja welke percelen. &lt;/p&gt;&lt;p&gt;Appellant sub 2 had nog meer bezwaren. Deze worden buiten beschouwing gelaten, omdat door gegrondbevinding van het beroep TenneT wederom in overleg zal moeten treden met appellant sub 2, waarbij dan ook de andere aspecten aan de orde komen. &lt;/p&gt;&lt;p&gt;Naar ons oordeel is deze uitspraak een aanmoediging om steeds kritisch te bekijken, of een netbeheerder wel voldoende inspanningen levert om in der minne tot overeenstemming te komen. &lt;/p&gt;</content><legacyfootnotes/><footnotes><footnote>1 Uitspraak Raad van State Afdeling bestuursrechtspraak 14 juni 2017 ECLI:NL:RVS:2017:1581.</footnote></footnotes><auteurs>mr. D.M.H.M. van Dijk en ing. F.A. van Lynden</auteurs><published>2017-08-21 11:59:07</published><modified>2017-08-22 10:22:20</modified><editiondate>2017-08-21</editiondate><htmlpath>https://denhollander.info/artikel/14406</htmlpath></article>
</articles></edition>