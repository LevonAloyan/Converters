<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2011</searchword><id>8949</id><udhid>UDH:TvAR/8949</udhid><titel>Rechtspraak 5619. Gemeente Beverwijk/Arisz (TvAR 2011/5619)</titel><searchwords><searchword>TvAR 1/2011</searchword><searchword>TvAR 2011/5619</searchword><searchword>UDH:TvAR/8949</searchword></searchwords><attachments><attachment><name>TvAR2011_01_06_5619.pdf</name><extention>pdf</extention><url>https://denhollander.info/download/7904/ci</url></attachment></attachments><inleiding>Vervolg op Pachtkamer Hof Arnhem 15 december 2010, hiervoor gepubliceerd onder nummer 5618. Afwijzing ver­zoek verpachtster om goedkeuring van de kortere dan de wettelijke duur. &#13;
</inleiding><content>Het geding in eerste aanleg &#13;
De grondkamer Noordwest heeft bij beschikking van 21 juli 2010, waarvan afschrift aan partijen is verzonden op 29 juli 2010, met betrekking tot het op 2 februari 2010 bij haar in­gekomen verzoek van verpachtster om goedkeuring van de tussen haar en pachtster gesloten pachtovereenkomst met betrekking tot de percelen tuingrond, kadastraal bekend ge­meente Wijk aan Zee en Duin, sectie B, nrs. 7453, 7451 en 9911 ged., tezamen groot 00.81.40 ha, zulks voor de tijd van 13 maanden, ingaande 1 januari 2003 en mitsdien eindigend op 31 januari 2004, en met een pachtprijs van € 1.213,75 in totaal, als volgt beslist: &#13;
“Het verzoek om goedkeuring van de kortere dan de wette­lijke duur wordt afgewezen. De pachtovereenkomst wordt in die zin gewijzigd, dat de pachtduur wordt gesteld op de wettelijke duur van zes jaar. De aldus gewijzigde pachtover­eenkomst wordt goedgekeurd. Bepaald wordt, dat de in ar­tikel 7:325 van het Burgerlijk Wetboek bedoelde duur is in­gegaan op 1 januari 2003. Het verzoek als bedoeld in artikel 7:326 van het Burgerlijk Wetboek wordt niet-ontvankelijk verklaard.” &#13;
Voormelde beschikking is in fotokopie aan deze beschikking gehecht. Daarnaar wordt verwezen voor de procesgang in eerste aanleg en de aan de beschikking ten grondslag geleg­de motivering. &#13;
Het geding in hoger beroep &#13;
Verpachtster is bij een op 26 augustus 2010 per faxbericht en op 30 augustus 2010 per post ter griffie ingekomen be­roepschrift in beroep gekomen van voormelde beschikking, zulks met verzoek die beschikking te vernietigen en datgene te doen wat de grondkamer had behoren te doen, te weten: &#13;
- de overeenkomst laten ingaan op 1 januari 2010 met goed­keuring van de overeengekomen kortere duur van dertien maanden, althans, &#13;
- de overeenkomst laten ingaan op 1 januari 2011 met goed­keuring van de overeengekomen kortere duur van dertien maanden, althans, &#13;
- indien de overeengekomen kortere duur niet wordt goed­gekeurd de datum van het laten ingaan van de overeenkomst zodanig te bepalen dat zij thans tot opzegging kan overgaan, althans, &#13;
- indien de overeengekomen kortere duur niet wordt goed­gekeurd en de datum van het ingaan van de overeenkomst zodanig wordt bepaald dat zij niet meer tot opzegging kan overgaan, de overeenkomst per het moment van verlenging (ongeacht of dit in het verleden ligt) te wijzigen in een over­eenkomst voor kortere duur zodat deze in ieder geval uiter­lijk 31 december 2011 eindigt, &#13;
zulks met verzoek pachtster te veroordelen in de kosten aan haar zijde van deze procedure en de procedure waarvan be­roep. &#13;
Pachtster heeft hiertegen verweer gevoerd bij een op 20 sep­tember 2010 ter griffie ingekomen verweerschrift, tevens houdende incidenteel beroep, met verzoek de beschikking, waarvan beroep, zonodig met wijziging van gronden, te be­vestigen, zulks met dien verstande dat een beslissing op het verzoek ex artikel 7:326 BW achterwege blijft. &#13;
Verpachtster heeft hierop gereageerd bij een op 21 okto­ber 2010 per faxbericht en op 22 oktober 2010 per post ter griffie ingekomen brief, met verzoek de beschikking, waar­van beroep, te vernietigen en met inachtneming van het door haar aangevoerde te doen wat de grondkamer had behoren te doen. Pachtster heeft bij een op 29 oktober 2010 ter griffie ingekomen brief verzocht in de gelegenheid te worden ge­steld om nog schriftelijk te reageren op voormelde brief van verpachtster dan wel een mondelinge behandeling te bepa­len. Pachtster heeft vervolgens bij een op 3 november 2010 ter griffie ingekomen brief, onder verwijzing naar een door haar op 2 november 2010 aan de griffier gezonden e-mail, een kopie van de beschikking van de Centrale Grondkamer van 1 juli 2010 overgelegd, zulks met de mededeling dat zij tijdens de mondelinge behandeling aandacht zal vragen voor deze beschikking. &#13;
De grieven &#13;
Verpachtster heeft aangevoerd dat de beschikking, waarvan beroep, in strijd is met het recht en in het licht van de bij­zondere omstandigheden van het geval ook onjuist is; dat die beschikking geen recht doet aan de bedoelingen van par­tijen bij het aangaan van de overeenkomst en aan het op­treden van beide partijen in de afgelopen zeven jaar; dat de bestreden beschikking in strijd is met artikel 34 van de Uit­voeringswet grondkamers, waarin is bepaald dat de beschik­king met redenen dient te zijn omkleed; dat de grondkamer ten onrechte de omstandigheden per 1 januari 2003 heeft be­oordeeld; dat de grondkamer artikel 7:322, lid 2 BW onjuist heeft toegepast; dat de grondkamer ten onrechte niet is over­gegaan tot de door de Gemeente gevraagde wijziging van de overeenkomst. Pachtster heeft in haar incidenteel beroep aangevoerd dat de grondkamer ten onrechte de voorstellen, geformuleerd in de brief van verpachtster d.d.19 mei 2010, als (aanvullende) verzoeken heeft aangemerkt en deze heeft beoordeeld. &#13;
De mondelinge behandeling &#13;
De mondelinge behandeling heeft plaats gevonden ter zit­ting van 8 november 2010. Daarbij zijn verschenen na­mens verpachtster mevrouw C. Jordaan en mevrouw M. de Jongh, bijgestaan door mr. De Snoo, alsmede pachtster en haar echtgenoot, de heer Hoekstra, bijgestaan door mr. Van Dijk. Ter zitting heeft mr. Van Dijk het standpunt van pachtster toegelicht, zulks onder overlegging van pleitnoti­ties. Mr. De Snoo heeft vervolgens het standpunt van ver­pachtster toegelicht, zulks onder overlegging van pleitno­tities. In dit verband heeft hij nog opgemerkt dat naar zijn mening onderscheid moet worden gemaakt tussen de bijzon­dere omstandigheden welke de korte duur rechtvaardigen en de bijzondere omstandigheden van het geschil. In 1998 werd duidelijk dat verpachtster voor de aanleg van de Wes­telijke Randweg, die aanvankelijk gepland was op – onder meer – het land in geschil, een andere lokatie had gekozen. In 1999 werden de eerste schetsen voor een woonwijk, zijn­de de nieuwe bestemming van het onderhavige gebied, ge­maakt. Een en ander heeft geresulteerd in de vaststelling van een bestemmingsplan, waartegen bezwaren zijn ingediend welke naar verwachting eind november 2010 door de afde­ling Bestuursrechtspraak van de Raad van State zullen wor­den behandeld. De uitspraak zal naar verwachting medio januari 2011 bekend zijn, derhalve binnen de in de onderha­vige pachtovereenkomst overeengekomen duur van dertien maanden, zulks te rekenen vanaf 1 januari 2010. Het plange­bied is langgerekt en verpachtster hoeft niet alle daarin ge­legen gronden in eigendom te hebben verworven om met de realisering van de woonbestemming te kunnen begin­nen. Mevrouw Jordaan heeft desgevraagd verklaard dat ver­pachtster in onderhandeling is met een kerkbestuur over de aankoop van de nabij het gepachte gelegen gronden van de kerk. &#13;
De heer Hoekstra heeft naar aanleiding hiervan medege­deeld dat hij heeft vernomen dat het kerkbestuur het bod van verpachtster heeft afgewezen. Mevrouw Jordaan heeft hierop geantwoord dat bij haar weten partijen nog in on­derhandeling zijn. Mr. De Snoo heeft aangevoerd dat ver­pachtster van mening is dat het tijdstip waarop de overeen­gekomen korte duur (en niet het moment van aanvang van de pachtovereenkomst) ingaat ook het tijdstip is waarop de daaraan ten grondslag liggende bijzondere omstandigheden moeten worden beoordeeld. Mr. Van Dijk heeft aangegeven deze zienswijze niet te delen. Voor de beantwoording van de vraag of sprake is van bijzondere omstandigheden als be­doeld in artikel 7:325, lid 4 BW dienen de omstandigheden ten tijde van het ingaan van de overeengekomen of beoog­de korte duur, in casu derhalve 1 januari 2003, te worden be­zien. Op 1 januari 2003 was geen begin van de realisering van de woonbestemming ter plaatse binnen dertien maanden nadien te verwachten. Subsidiair heeft hij nog aangevoerd dat, indien zou worden uitgegaan van 1 januari 2010 als in­gangsdatum van de overeengekomen korte duur, het on­denkbaar is dat binnen dertien maanden nadien een aanvang zal worden gemaakt met de realisering van bedoelde woon­bestemming. Pachtster heeft nog opgemerkt dat ook zij heeft vernomen dat het kerkbestuur het bod van verpachtster op de gronden van de kerk heeft afgewezen en dat op het bij het &#13;
onderhavige bestemmingsplan behorende exploitatieplan het een en ander is aan te merken. &#13;
Beoordeling van het geschil in hoger beroep &#13;
1. Uit de stukken, waaronder die in eerste aanleg, blijkt -on­weersproken- dat verpachtster gedurende langere tijd met pachtster jaarlijks, door de grondkamer goedgekeurde, pachtovereenkomsten heeft gesloten met betrekking tot en­kele percelen tuinland aan de Creutzberglaan te Beverwijk, kadastraal bekend gemeente Wijk aan Zee en Duin, sectie B, nummers 7453, 7451 en 9911 ged., tezamen groot 00.81.40 ha. &#13;
2. Verpachtster heeft in december 2001 de grondkamer (an­dermaal) verzocht om goedkeuring voor het aangaan van pachtovereenkomsten voor kortere duur, onder meer met be­trekking tot de voornoemde percelen. De grondkamer heeft bij beschikking van 18 januari 2002 dit verzoek afgewezen en daarbij ten overvloede gewezen op de mogelijkheid van verpachting “middels de pachtvorm van artikel 70f, lid 5 t/ m10, van de Pachtwet”. Tussen partijen is begin 2003 een (schriftelijke) pachtovereenkomst gesloten, met de volgen­de vermelding in de kop: “volgens artikel 70f 5 t/m 10 van de Pachtwet”. De overeenkomst is aangegaan voor de duur van 13 maanden, ingaande 1 januari 2003 en eindigende 31 januari 2004. De grondkamer heeft deze overeenkomst op 6 augustus 2003 “goedgekeurd”. &#13;
3. Verpachtster heeft pachtster vervolgens een gebruiksover­eenkomst aangeboden voor de onderhavige percelen tuin­land met ingangsdatum 1 februari 2004. Pachtster heeft geweigerd deze overeenkomst te ondertekenen. Tussen par­tijen is geen overeenstemming tot stand gekomen over de wijze en het tijdstip van ontruiming van bedoelde percelen tuinland. Een en ander heeft uiteindelijk geleid tot het arrest van de pachtkamer van het gerechtshof te Arnhem d.d. 15 december 2009 waarin het hof: &#13;
“verklaart voor recht dat de tussen partijen gesloten pacht­overeenkomst inzake los land met betrekking tot de percelen tuinbouwgrond kadastraal bekend gemeente Wijk aan Zee en Duin, sectie B, nrs. 7453, 7451 en 9911 (gedeeltelijk) ter grootte van in totaal 00.81.40 ha een reguliere pachtover­eenkomst is, waarop tot 1 september 2007 de bepalingen ge­noemd in artikel 70f lid 5 aanhef Pachtwet onverkort van toepassing waren, met dien verstande dat ingeval de grond­kamer de overeengekomen duur goedkeurt artikel 37 Pacht­wet op de pachtovereenkomst van toepassing was en ingeval de grondkamer die goedkeuring onthoudt artikel 36 Pacht­wet, alsmede dat ingeval de pachtovereenkomst ook na 1 september 2007 voortduurt, vanaf dat tijdstip op de pacht­overeenkomst de artikelen 7:313 lid 2, 319 lid 1 onder a, c en d, 325, 327, 328, 332, 333, 363 tot en met 374, 378 t/m 384, 399a en 399c lid 1 Burgerlijk Wetboek onverkort van toepassing zijn”. &#13;
In onderdeel 2.8 van genoemd arrest overweegt het hof: &#13;
“Partijen dienen de overeenkomst opnieuw naar de grond­kamer in te zenden en daarbij duidelijk te maken dat sprake is van een reguliere pachtovereenkomst. Bij die gelegenheid zal de Gemeente desgewenst kunnen toelichten waarom sprake is van bijzondere omstandigheden die tot goedkeu­ring van de overeengekomen duur moeten leiden. De Ge­meente dient de grondkamer op de hoogte te brengen van de inhoud van dit arrest alsmede van het arrest van 10 februa­ri 2009. De grondkamer zal vervolgens dienen te beslissen of aanleiding bestaat om de overeengekomen duur goed te keuren.” &#13;
4. In het op 2 februari 2010 bij de grondkamer ingekomen inleidend verzoek van verpachtster d.d. 25 januari 2010 is het volgende vermeld: &#13;
“De bijzondere omstandigheden die tot goedkeuring van de overeengekomen kortere duur moeten leiden zijn de volgen­de. Ten aanzien van onder meer de verpachte percelen ont­wikkelt de Gemeente reeds geruime tijd plannen waarbij aan deze gronden een niet-landbouwkundige bestemming wordt toegedeeld. In verband hiermee heeft de Gemeente verschil­lende percelen in dit gebied in de laatste decennia verwor­ven. Eén van deze plannen betreft de ontwikkeling van wo­ningbouw op onder meer de verpachte percelen. Dit plan wordt sinds 1999 ontwikkeld en is bekend onder de naam Westelijk Beverwijk. In het kader van deze ontwikkelingen zijn de verpachte gronden bestemd voor woningen en aan­verwante voorzieningen. In verband met deze bestemmings­wijziging dient de pachtsituatie te worden beëindigd. Het hierboven beschreven geschil tussen de Gemeente en me­vrouw Arisz en de onzekerheid die dit voor de planontwik­keling tot gevolg heeft, behoren tot de vertragende facto­ren voor de ontwikkeling Woonwijk Westelijk Beverwijk. Bij het besluit van 14 mei 2009 zijn het bestemmingsplan en het exploitatieplan “Woonwijk Westelijk Beverwijk” vast­gesteld. Naar verwachting worden deze plannen medio 2010 onherroepelijk waarna de Gemeente de realisatie van deze plannen ter hand zal nemen. Naar de overtuiging van de Ge­meente zijn de bijzondere omstandigheden die aanleiding geven voor deze kortere duur [van dertien maanden, Centra­le Grondkamer] in casu aanwezig. Op het moment van het sluiten van de overeenkomst was bekend dat de Gemeente aan deze gronden een andere, niet-landbouw- kundige, be­stemming zou toekennen. Hoewel op dat moment het be­stemmingsplan nog niet was vastgesteld, was de planont­wikkeling ten aanzien van dit gebied Westelijk Beverwijk bekend. Ook mevrouw Arisz was hiervan op de hoogte. Op het moment van het sluiten van de overeenkomst stond de concreetheid en de uitvoerbaarheid van &#13;
de wijziging van de bestemming van de gronden wel vast. Naar het oordeel van de gemeente dient uw college de korte­re duur van de pachtovereenkomst derhalve goed te keuren.” &#13;
5. De grondkamer heeft bij beschikking van 21 juli 2010 dienaangaande beslist als hiervoor vermeld. Verpachtster is van deze beschikking tijdig in beroep gekomen bij de Cen­trale Grondkamer. &#13;
6. In een zaak als de onderhavige dient de Centrale Grond­kamer zich zelfstandig een oordeel te vormen. Dit onafhan­kelijk van eventuele eerdere beslissingen van de grondka­mer. &#13;
7. Ingevolge artikel 7:325, lid 4 BW verleent de grondka­mer, en in beroep de Centrale Grondkamer, haar goedkeu­ring aan de kortere duur alleen op grond van de bijzondere omstandigheden van het geval en indien de algemene belan­gen van de landbouw daardoor niet worden geschaad. Bij de beoordeling of al dan niet sprake is van bijzondere omstan­digheden als vorenbedoeld moet worden onderzocht of de omstandigheden ten tijde van het ingaan van de overeenge­komen of beoogde korte duur, in casu derhalve de op 1 ja­nuari 2003 bestaande omstandigheden, als zodanig kunnen worden aangemerkt (zie: CG, 14 september 1981, Agr. R. 1982, 3565). Aan het voorgaande doet niet af dat de onder­havige pachtovereenkomst (volgens het arrest van de pacht­kamer van het gerechtshof te Arnhem van 15 december 2009 (200.2.7)) zoals die in werkelijkheid tussen personen &#13;
is gesloten, namelijk een reguliere pachtovereenkomst voor de duur van een jaar en één maand, ten tijde van het wijzen van dit arrest nog niet aan de grondkamer ter toetsing was voorgelegd. &#13;
8. Uit de stukken en het door dan wel namens partijen ter zitting verklaarde blijkt –onweersproken dat op 1 janua­ri 2003 geen sprake meer was van de eerder door verpacht­ster geplande aanleg van de Westelijke Randweg op onder meer de onderhavige percelen tuinland, omdat voor het tracé daarvan een andere locatie was gekozen. &#13;
Verpachtster heeft voorts niet, althans onvoldoende, aanne­melijk gemaakt dat op 1 januari 2003sprake was van een zo­danig concrete planvorming ten behoeve van de vervolgens ter plaatse door haar gewenste woonbestemming dat realise­ring daarvan redelijkerwijze binnen de wettelijke duur van zes jaar te verwachten was, zodat deswege voor haar aanlei­ding bestond om over te gaan tot verpachting van de onder­havige percelen tuinland voor een kortere dan die wettelij­ke duur. Ook anderszins is de Centrale Grondkamer hiervan niet gebleken. Evenmin heeft verpachtster overigens feiten dan wel omstandigheden aangevoerd, welke naar het oor­deel van de Centrale Grondkamer, bezien naar de situatie op 1 januari 2003, kunnen worden aangemerkt als bijzon­dere omstandigheden als bedoeld in artikel 7:325, lid 4 BW die goedkeuring van de overeengekomen korte duur recht­vaardigen. &#13;
9. Op grond van het hiervoor overwogene is de Centrale Grondkamer met de grondkamer van oordeel dat voormeld verzoek van verpachtster om goedkeuring van de kortere dan de wettelijke duur moet worden afgewezen. &#13;
10. De grondkamer heeft in haar bestreden beschikking be­paald dat de in artikel 7:325 BW bedoelde duur is ingegaan op 1 januari 2003. Verpachtster heeft tegen dit onderdeel van de beschikking van de grondkamer geen zelfstandige grief aangevoerd. Zij heeft in haar beroepschrift en ter zit­ting de toepassing van genoemd artikel enkel ter sprake ge­bracht in samenhang met het tijdstip waarop volgens haar de aan haar verzoek om goedkeuring van de onderhavige kor­te duur ten grondslag liggende (bijzondere) omstandigheden zouden moeten worden beoordeeld. Voor zoveel nodig over­weegt de Centrale Grondkamer in dit verband nog dat zij de grondkamer kan volgen in haar toepassing van artikel 7: 322, lid 2 BW en in de door haar daaraan ten grondslag ge­legde overwegingen. &#13;
11. De Centrale Grondkamer kan verpachtster niet volgen in haar zienswijze dat de bestreden beschikking van de grond­kamer niet voldoet aan het bepaalde in artikel 34 van de Uit­voeringswet grondkamers. &#13;
12. Het hiervoor overwogene brengt mede dat de door ver­pachtster aangevoerde grieven geen doel treffen. In het licht hiervan behoeft de door pachtster in haar incidenteel beroep aangevoerde grief geen bespreking meer. &#13;
13. In deze procedure is geen plaats voor een kostenveroor­deling zoals door verpachtster gevraagd. &#13;
Slotsom &#13;
De beschikking, waarvan beroep, moet worden bevestigd. &#13;
Beslissing &#13;
De Centrale Grondkamer, beschikkende in hoger beroep: &#13;
Bevestigt de beschikking, waarvan beroep. &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, mr. H.L. van der Beek, mr. D.van Em­den en de deskundige leden ir. H.K.C. Roelofsen en F.J.A. baron van Verschuer</auteurs><published>2011-01-01 00:00:00</published><modified>2011-01-01 00:00:00</modified><editiondate>2011-01-01</editiondate><htmlpath>https://denhollander.info/artikel/8949</htmlpath></article>
</articles></edition>