<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1994</searchword><id>6047</id><udhid>UDH:TvAR/6047</udhid><titel>De nieuwe erfdienstbaarheden en de landbouw</titel><searchwords><searchword>TvAR 6/1994</searchword><searchword>UDH:TvAR/6047</searchword></searchwords><attachments><attachment><name>1994_nr 6_Artikel_Rodrigues Lopes.pdf</name><extention>pdf</extention><url>https://denhollander.info/download/5856/ci</url></attachment></attachments><inleiding>I. INLEIDING&#13;
De regeling van de erfdienstbaarheden in het NBW laat een aantal ingrijpende veranderingen&#13;
zien ten opzichte van die in het BW oud.&#13;
Erfdienstbaarheden zijn een soort kleinere zakelijke rechten maar niet zelden met een&#13;
grote praktische betekenis. Vestiging van een erfdienstbaarheid om af te wijken van de&#13;
wettelijke regeling van de bevoegdheden en verplichtingen van twee eigenaren in het&#13;
grensgebied van hun erven en de goedschikse realisatie van een aansluiting van een anders&#13;
ingesloten erf op de openbare weg hebben vanouds zeker in de landbouw veel toepassing&#13;
gevonden.&#13;
Een erfdienstbaarheid voorziet het heersende erf van een verlengstuk en heeft enige invloed&#13;
op het gebruik van het dienende erf.</inleiding><content>2. DEFINITIE EN ANALYSE&#13;
Een erfdienstbaarheid is een last, waarmede een onroerende zaak - het dienende erf- ten&#13;
behoeve van een andere onroerende zaak - het heersende erf- is bezwaard (art. 5 : 70, lid&#13;
1). De beide erven kunnen door natrekking gecompliceerde onroerende zaken zijn geworden.&#13;
Dan is zowel een grote variëteit als een grote frequentie van erfdienstbaarheden&#13;
denkbaar.&#13;
De last bestaat in een verplichting om op, boven of onder een der beide erven iets te&#13;
dulden of niet te doen (art. 5 : 71, lid 1). Het valt op dat de verplichting betrekking kan&#13;
hebben op een der beide erven, niet alleen op het dienende erf. Zou het daarbij om het&#13;
heersende erf gaan, dan is te denken aan de eigenaar van het dienende erf die moet dulden&#13;
dat op het heersende erf binnen twee meter van de grens vensters of balkons (art. 5 : 50)&#13;
of beplanting (art. 5 : 42) aanwezig is of zelfs bomen waarvan de takken over zijn erf&#13;
heenhangen of de wortels onder zijn grens doorschieten (art. 5 : 44), dat een gebouw met&#13;
grondvlak binnen de grenzen van het heersende erf over de grens helt (art. 5 : 54) of dat&#13;
een gebouw in het grensgebied bouwvallig blijft ( art. 5 : 55). Voorbeelden van niet doen&#13;
zijn dat de eigenaar van het dienende erf afziet van zijn recht tot afsluiting (samenvallend&#13;
met de grens) van zijn erf (art. 5 : 48), tot vordering van afpaling (art. 5 : 46) of van&#13;
grensbepaling (onzekere grens, art. 5 : 47).&#13;
In de akte van vestiging kan worden bepaald dat de last een verplichting inhoudt tot het&#13;
aanbrengen van gebouwen, werken of beplantingen die voor de uitoefening van de erfdienstbaarheid&#13;
nodig zijn, mits deze zich geheel of gedeeltelijk op het dienende erf zullen&#13;
bevinden (art. 5 : 71, lid 1, vervolg). Mogelijk is dus dat de eigenaar van het dienende erf gebouwen, werken of beplantingen op het heersende erf moet aanbrengen. Weliswaar&#13;
moeten deze zich gedeeltelijk op zijn eigen erf bevinden, doch de meeste bomen wortelen&#13;
in één der erven en gebouwen en werken kunnen bestaan in een systeem van eenheden,&#13;
waarvan sommige alleen op het heersende erf staan.&#13;
De last kan ook bestaan in een verplichting tot onderhoud van het dienende erf of van&#13;
gebouwen, werken en beplantingen, die zich geheel daarop bevinden of zullen bevinden&#13;
(art. 5 : 71, lid 2). Met onderhoud is waarschijnlijk bedoeld onderhoud, voor zover noodzakelijk&#13;
voor of in verband met de uitoefening van de erfdienstbaarheid. De eigenaar van&#13;
het dienende erf kan waarschijnlijk ook verplicht zijn tot onderhoud van gebouwen, werken&#13;
en beplantingen op het heersende erf, die hij zelf heeft aangebracht.&#13;
3. ONTSTAAN ERFDIENSTBAARHEID&#13;
Erfdienstbaarheden kunnen ontstaan door vestiging en door verjaring (art. 5 : 72).&#13;
Het ontstaan van een erfdienstbaarheid begint normaliter in het verbintenissenrecht.&#13;
Partijen bij de overeenkomst van verlening zijn de eigenaren van de twee betrokken erven&#13;
c.q. een erfpachter, opstaller of vruchtgebruiker van een of van beide erven (art. 5 : 84).&#13;
Uit die overeenkomst volgt de voor de vestiging vereiste titel (art. 3 : 84, lid 1 en 2). De&#13;
eigenaar (c.q. erfpachter, enz.) van het dienende erf moet beschikkingsbevoegd zijn. Is hij&#13;
dat niet, dan is de vestiging toch geldig indien de eigenaar van het heersende erf te goeder&#13;
trouw is en de onbevoegdheid voortvloeit uit de ongeldigheid van een vroegere overdracht&#13;
(c.q. vestiging van erfpacht, enz.) van het dienende erf, die niet het gevolg was van&#13;
onbevoegdheid van de toenmalige vervreemder (toepassing art. 3 : 88 via art. 3 : 98).&#13;
Een erfdienstbaarheid wordt door een bezitter te goeder trouw verkregen door een onafgebroken&#13;
bezit van tien jaren (art. 3 : 99, art. 3 : 101). De eigenaar van het heersende erf&#13;
moet dus gedurende de verjaringstermijn de erfdienstbaarheid feitelijk hebben uitgeoefend.&#13;
De last op het dienende erf bestaat in een verplichting tot dulden of tot niet doen&#13;
(art. 5 : 71, lid 1). Logischerwijze kan van die uitoefening slechts sprake zijn, indien de&#13;
eigenaar van het eventuele aanstaande dienende erf bepaalde handelingen van de eigenaar&#13;
van het eventuele aanstaande heersende erf duldt, niet indien de eigenaar van het eerstgenoemde&#13;
erf bepaalde handelingen nalaat. En dan nog moeten aan de gedulde handelingen&#13;
eisen worden gesteld, omdat we niet lichtvaardig tot een verkrijging door verjaring (immers&#13;
een minder sympathieke en door het recht niet hartelijk verwelkomde figuur) mogen&#13;
concluderen. We moeten bij voorbeeld denken aan een afwatering (art. 5 : 52 en 53), aan&#13;
vensters en balkons (art. 5 : 50) en aan beplanting (art. 5 : 42) in strijd met het burenrecht.&#13;
Het gedogen van deze duidelijke feiten is immers een beslissing, misschien zelfs een&#13;
rechtshandeling. Anders is het gesteld met het afleggen door de eigenaar (van het andere&#13;
erf) van een traject over het erf van en naar de openbare weg, niet op basis van een verleende&#13;
persoonlijke gunst. Er zijn misschien geen bandensporen, het traject is misschien&#13;
niet zichtbaar uit de gebouwen of van andere plekken van aanwezigheid van de eigenaar&#13;
af. Het is soms dus zeer de vraag of van een dulden sprake is en zeker van wanneer af dat&#13;
het geval zou zijn. En in alle gevallen moet het bezit te goeder trouw zijn. Daar komt nog&#13;
vrij veel bij kijken, niet alleen het in de gegeven omstandigheden behoren te kennen, maar&#13;
ook de goede reden tot twijfel (art. 3 : 11). 4. INHOUD, WIJZE VAN UITOEFENING&#13;
De inhoud van de erfdienstbaarheid en de wijze van uitoefening worden bepaald door de&#13;
akte van vestiging c.q. de plaatselijke gewoonte (art. 5 : 73, lid 1). Eventuele bepalingen&#13;
in die akte zijn afkomstig uit de overeenkomst van verlening en gaan voor de plaatselijke&#13;
gewoonte. Die gewoonte, voor zover te omschrijven, zal gewoonlijk enige rol spelen. Als&#13;
resterende bron zijn er altijd nog de redelijkheid en billijkheid (art. 6 : 2, lid 1), zoals die&#13;
gelden voor partijen bij de overeenkomst van verlening c.q. hun opvolgers.&#13;
Is een erfdienstbaarheid te goeder trouw geruime tijd zonder tegenspraak op een bepaalde&#13;
wijze uitgeoefend, dan is in geval van twijfel deze wijze van uitoefening beslissend&#13;
(art. 5 : 73, lid 1, vervolg). Dit lijkt op de verkrijging door de eigenaar van het&#13;
heersende erf van een bevoegdheid door verjaring. De termijn is echter 'geruime tijd', dus&#13;
niet gekwantificeerd, maar gekwalificeerd, een soort gevoelstijd. Het ontbreken van tegenspraak&#13;
doet denken aan gedogen, aan rechtsverwerking en aan ononderbroken bezit&#13;
(in dit geval van een bevoegdheid). Is de wijze van uitoefening buitensporig geweest, dan&#13;
is vanzelve geen geval van twijfel aanwezig.&#13;
De uitoefening moet op de voor het dienende erf minst bezwarende wijze geschieden&#13;
(art. 5 : 74). Deze bepaling beperkt de interpretatieruimte van de bepalingen in de akte&#13;
van vestiging en vergroot zeker niet de mogelijkheid van de eigenaar van het heersende&#13;
erf in geval van twijfel door quasi-verjaring (zie boven, art. 5 : 73, lid 1, vervolg).&#13;
De eigenaar van het dienende erf kan voor de uitoefening zelfs een ander deel daarvan&#13;
aanwijzen dan waarop de uitoefening (ex art. 5 : 73, lid 1, zie boven) dient te geschieden,&#13;
mits de verplaatsing zonder vermindering van het genot voor de eigenaar van het heersende&#13;
erf mogelijk is. Voor de verandering noodzakelijke kosten komen ten laste van de eigenaar&#13;
van het dienende erf (art. 5 : 73, lid 2). De voorwaarde van afwezigheid van&#13;
genotsvermindering zal in de rechtspraak vaak iets gerelativeerd moeten worden en naderen&#13;
tot een afweging van de belangen van de beide eigenaren.&#13;
5. INRICHTING DIENEND ERF&#13;
Zowel de eigenaar van het heersende als van het dienende erf kunnen op het dienende erf&#13;
gebouwen, werken of beplantingen die voor de uitoefening van de erfdienstbaarheid nodig&#13;
zijn, aanbrengen. Eerstgenoemde eigenaar kan dat op zijn kosten doen (art. 5 : 75, lid&#13;
2), tenzij in de akte van vestiging anders is bepaald (lid 5). Laatstgenoemde moet dat doen&#13;
indien de verplichting daartoe in die akte is opgenomen (art. 5 : 71, lid 1).&#13;
De eigenaar van het heersende erf is bevoegd het door hem gebouwde of aangelegde&#13;
weg te nemen, mits hij het dienende erf in de oude toestand terugbrengt (art. 5 : 75, lid 3).&#13;
6. BEHEER (VOORZIENINGEN) OP DIENEND ERF&#13;
De gebouwen, werken en beplantingen op het dienende erf worden onderhouden door de&#13;
eigenaar van het heersende of van het dienende erf. Eerstgenoemde eigenaar is daartoe&#13;
verplicht, voor zover hij een en ander zelf heeft aangebracht en het onderhoud in het belang&#13;
van het dienende erf nodig is (art. 5 : 75, lid 3), tenzij in de akte van vestiging anders is bepaald (lid 5). De eigenaar van het dienende erf kan bij de akte verplicht zijn tot dat&#13;
onderhoud en dat van het dienende erf (art. 5 : 71, lid 2). Aannemelijk is dat die verplichting&#13;
slechts in de akte wordt opgenomen, indien zij in het belang is van de eigenaar van&#13;
het heersende erf. Daarbij komt dat de eigenaar van het dienende erf tegenover de verplichting&#13;
een hogere retributie (art. 5 : 70, lid 2) zal bedingen.&#13;
7. GEBRUIK DIENEND ERF&#13;
De eigenaar van het heersende erf is bevoegd om op zijn kosten op het dienende erf alles&#13;
te verrichten dat voor de uitoefening van de erfdienstbaarheid noodzakelijk is (art. 5 : 75,&#13;
lid 1), tenzij in de akte van vestiging anders is bepaald (lid 5). De beperking van diens activiteiten&#13;
op het dienende erf ligt dus in alle gevallen in het noodzaakvereiste.&#13;
De eigenaar van het dienende erf heeft geen recht van gebruik van de gebouwen, werken&#13;
en beplantingen die daarop door de eigenaar van het heersende erf rechtmatig zijn&#13;
aangebracht (art. 5 : 75, lid 4), tenzij in de akte van vestiging anders is bepaald (lid 5).&#13;
Resteert de vraag naar het gebruik van voorzieningen die door de eigenaar van het heersende&#13;
erf onrechtmatig op het dienende erf zijn aangebracht, gesteld dat de onrechtmatigheid&#13;
vaststaat. Het lijkt voor de hand te liggen dat het gebruik van die voorzieningen door&#13;
de eigenaar van het heersende erf even onrechtmatig is als het aanbrengen. De eigenaar&#13;
van het dienende erf zou wegneming kunnen vorderen met herstel van zijn erf in de oude&#13;
toestand (geldt zelfs voor rechtmatige aanbrengingen, art. 5 : 75, lid 4 en lid 5 over afwijking&#13;
niet van toepassing). Hij zou misschien zelfs opheffing van de erfdienstbaarheid&#13;
kunnen vorderen op grond van onvoorziene omstandigheden, van dien aard dat naar maatstaven&#13;
van redelijkheid en billijkheid (ongewijzigde) instandhouding van de erfdienstbaarheid&#13;
niet van hem kan worden gevergd (art. 5 : 78 onder a). Aan opzegging wegens&#13;
ernstige wanprestatie kan hij alleen denken indien hij een bevoegdheid daartoe aan de&#13;
akte van vestiging kan ontlenen (art. 3 : 81, lid 2 onder d). Een geheel andere mogelijkheid&#13;
is dat hij zelf gebruik gaat maken van de voorziening. Naar mijn mening verwerkt hij&#13;
daarmee zelfs niet het recht een van de in het voorgaande geschetste stappen te nemen.&#13;
Hij kan nu oog in oog met de eigenaar van het heersende erf komen te staan. Dat kan leiden&#13;
tot een bevredigende oplossing (contractueel, al dan niet met ten slotte wijziging van&#13;
de akte van vestiging) of tot een conflict, uitmondende in bij voorbeeld rechtsvorderingen&#13;
van beide zijden (reconventie). De rechter kan daarbij uit de wettekst (art. 5 : 75, lid 4) afleiden&#13;
dat de eigenaar van het dienende erf niet onrechtmatig handelt door zijn medegebruik&#13;
van onrechtmatig door de eigenaar van het heersende erf aangebrachte&#13;
voorzieningen. Evenmin kan van wanprestatie sprake zijn omdat in de akte van vestiging&#13;
niets bepaald kan of zal zijn omtrent onrechtmatig aangebrachte voorzieningen, gesteld al&#13;
dat een dergelijke bepaling niet nietig zou zijn wegens strijd met de wet of met de goede&#13;
zeden. Een scenario zou nog kunnen zijn dat beide eigenaren stilzwijgend van de voorziening&#13;
gebruik blijven maken. 7. /. Mandeligheid&#13;
De wetgever heeft gedacht aan samenloop van een erfdienstbaarheid met mandeligheid.&#13;
Een vrijstaande scheidsmuur, een hek of een heg is gemeenschappelijk eigendom van de&#13;
eigenaren van het heersende en het dienende erf en mandelig, indien de grens van de erven&#13;
er in de lengterichting onderdoor loopt (toepassing art. 5 : 62, lid 1).&#13;
In geval van mandeligheid gelden voor onderhoud, wegneming (art. 5 : 75, lid 3) en&#13;
gebruik van voorzieningen (lid 4) de regels van mandeligheid (lid 6). Dat betekent onderhoud&#13;
op kosten van beide eigenaren (art. 5 : 65), tenzij een beheersregeling (art. 3 : 168)&#13;
anders bepaalt (art. 5 : 69). Een bevoegdheid tot wegneming door een van de eigenaren is&#13;
niet van toepassing, wel de mogelijkheid van het onrechtmatig aanbrengen of wegnemen&#13;
van gebouwen en werken. Beide eigenaren mogen tegen een mandelige scheidsmuur aan&#13;
bouwen en daarin tot op de helft van de dikte werken aanbrengen, mits zonder nadeel aan&#13;
de muur en aan de door de andere eigenaar daarmee bevoegdelijk verbonden werken (art.&#13;
5 : 67); zij mogen ook tot op de helft van de dikte een goot aanleggen, mits zonder uitlozing&#13;
op het erf van de ander (art. 5 : 68), tenzij bij beheersregeling (art. 3 : 168) anders is&#13;
bepaald (art. 5 : 69). Beiden hebben toegang tot de mandelige zaak (art. 5 : 64), tenzij an&#13;
ders is bepaald bij een beheersregeling (art. 5 : 69 jo art. 3 : 168).&#13;
Wordt bij een beheersregeling van de wettelijke regeling afgeweken, dan moet onbevoegde&#13;
inrichting (inclusief wegneming) of gebruik gezien worden als wanprestatie door&#13;
een eigenaar. De ander kan normaliter (zie art. 5 : 6 1 over einde mandeligheid) alleen&#13;
schadevergoeding, eventueel in natura, vorderen.&#13;
8. TEGENPRESTATIE&#13;
In de akte van vestiging kan aan de eigenaar van het heersende erf de verplichting worden&#13;
opgelegd tot al dan niet periodieke betaling van een geldsom (art. 5 : 70, lid 2). De retributie&#13;
kan dus zijn een groot bedrag ineens; in dat geval lijkt de overeenkomst van verlening&#13;
van de erfdienstbaarheid op een koopovereenkomst.&#13;
Anders dan bij erfpacht (art. 5 : 87, lid 2) en zelfstandig opstal (art. 5 : 104, lid 2) heeft&#13;
de eigenaar van het dienende erf geen wettelijke bevoegdheid tot opzegging indien de eigenaar&#13;
van het heersende erf verzuimt de retributie te betalen. Eerstgenoemde doet er dus&#13;
goed aan bij de vestiging van het recht een bevoegdheid tot opzegging in geval van wanbetaling&#13;
te doen opnemen (art. 3 : 81, lid 2 onder d). Doet hij dat niet, dan kan hij alleen&#13;
nakoming met rente wegens achterstalligheid vorderen als partij bij de overeenkomst van&#13;
verlening van de erfdienstbaarheid.&#13;
9. PLURALITEIT VAN EIGENAREN&#13;
Behoort het heersende of het dienende erf toe aan twee of meer personen, hetzij als deelgenoten,&#13;
hetzij als eigenaars van verschillende gedeelten daarvan, dan zijn zij hoofdelijk&#13;
verbonden tot nakoming van de uit de erfdienstbaarheid voortvloeiende geldelijke verplichtingen&#13;
die tijdens hun recht opeisbaar worden, voor zover deze niet over hun recht&#13;
zijn verdeeld (art. 5 : 77, lid 1). Kennelijk wordt met eigenaars van verschillende gedeelten niet bedoeld dat het erf is&#13;
verdeeld, want dan zijn er alleeneigenaren van afzonderlijke erven. Het moet wel gaan om&#13;
deelgenoten - overigens niet alleen mede-eigenaren maar ook mede-erfpachters en andere&#13;
mede-beperkt gerechtigden - die bij een tussen hen geldende regeling (art. 3 : 168) hun&#13;
zaak met betrekking tot gebruik, beheer en inrichting hebben gesplitst. De splitsing is dus&#13;
contractueel, niet zakenrechtelijk. Er zijn geen akten in de openbare registers ingeschreven&#13;
waarin telkens alle deelgenoten een gedeelte van het erf aan een van hen leveren (art.&#13;
3: 186, lid 1).&#13;
Met betrekking tot het heersende erf is de betaling van de retributie een geldelijke verplichting.&#13;
De eigenaar van het dienende erf kan bij voorbeeld een tegenprestatie verschuldigd&#13;
zijn voor het medegebruik van met de erfdienstbaarheid samenhangende&#13;
voorzieningen op zijn erf of een vergoeding voor door hem aan die voorzieningen aangerichte&#13;
schade.&#13;
In de akte van vestiging kan van de bepaling (art. 5 : 77, lid 1) worden afgeweken (lid&#13;
2). De deelgenoten hebben gezamenlijk onderhandeld met de gegadigde voor de positie&#13;
van eigenaar van het heersende respectievelijk van het dienende erf. Laatstgenoemde behoeft&#13;
dus geen wettelijke bescherming; hij kan voor zichzelf zorgen.&#13;
10. WIJZIGING ERFDIENSTBAARHEID&#13;
Een erfdienstbaarheid kan worden gewijzigd, in de eerste plaats langs contractuele weg.&#13;
Partijen, de eigenaren van heersend en van dienend erf, gaan een overeenkomst aan tot&#13;
wijziging van de overeenkomst van verlening van de erfdienstbaarheid. Vervolgens wordt&#13;
de wijziging opgenomen in een notariële akte en bij de oorspronkelijke notariële akte ingeschreven&#13;
in de openbare registers.&#13;
De wet maakt wijziging van de erfdienstbaarheid mogelijk op initiatief van de eigenaar&#13;
van één der erven. De ander heeft in het veranderingsproces alleen op passieve wijze invloed&#13;
waar hij ter zake van de vereiste criteria met feiten en met argumenten kan komen,&#13;
waarmee de rechter rekening kan houden.&#13;
De rechter kan op vordering van de eigenaar van het dienende erf de erfdienstbaarheid&#13;
wijzigen (art. 5 : 78):&#13;
a. op grond van onvoorziene omstandigheden welke van dien aard zijn dat naar maatstaven&#13;
van redelijkheid en billijkheid ongewijzigde instandhouding niet van de eigenaar&#13;
kan worden gevergd. We kunnen hier denken aan enorme verzwaring van de last van de&#13;
erfdienstbaarheid van weg doordat, bij voorbeeld, het landbouwbedrijf van de eigenaar&#13;
van het heersende erf een geweldige vlucht heeft genomen en/of door hogere frequentie&#13;
en gebruik van veel groter en zwaarder materieel de produktiemogelijkheden op het die&#13;
nend erf relatief zijn afgenomen. Een ander voorbeeld is de verzwaring van de erfdienstbaarheid&#13;
van uitzicht (op de dienende erven mag de bebouwing en beplanting een&#13;
bepaalde hoogte niet overschrijden) doordat de enige mogelijkheid voor de eigenaar van&#13;
het dienende erf om zijn bedrijf te blijven uitoefenen ligt in uitbreiding in de hoogte (hoger&#13;
dan de limiet);&#13;
b. indien ten minste twintig jaren na het ontstaan van de erfdienstbaarheid zijn verlopen&#13;
en het ongewijzigd voortbestaan in strijd is met het algemeen belang. Hier gaat het,&#13;
zeker in 'onze' tijd, om een zeer lange periode. Er is, bij voorbeeld, dikwijls een ander algemeen klassement van algemene belangen c.q. van algemene landbouwbelangen gekomen.&#13;
De belasting van het dienend erf (zie het voorbeeld ad a) kan in strijd zijn gekomen&#13;
met het inmiddels hoog genoteerde algemeen belang van natuurbescherming (rust in verband&#13;
met vogelstand, zuivere lucht en water). Een erfdienstbaarheid van uitzicht geraakt&#13;
in strijd met het algemeen belang wanneer in de omgeving van het heersende erf een dringende&#13;
behoefte aan hoogbouw is ontstaan, het bestemmingsplan in dier voege is gewijzigd&#13;
en de (nieuwe) eigenaar van het/een dienend erf een hoogbouwproject wil en kan&#13;
realiseren.&#13;
De rechter kan op vordering van de eigenaar van het heersende erf de inhoud van een&#13;
erfdienstbaarheid, wanneer door onvoorziene omstandigheden de uitoefening blijvend of&#13;
tijdelijk onmogelijk is geworden of het belang van die eigenaar aanzienlijk is verminderd,&#13;
zodanig wijzigen dat de mogelijkheid van uitoefening of het oorspronkelijk belang wordt&#13;
hersteld, mits deze wijziging naar maatstaven van redelijkheid en billijkheid van de eigenaar&#13;
van het dienende erf kan worden gevergd (art. 5 : 80). Laatstgenoemde moet immers&#13;
veelal voorzieningen dulden en instandhouden die de ontwikkelingen van zijn erf belemmeren&#13;
in het licht van inmiddels ontstane mogelijkheden en wensen. Niet duidelijk is hoe&#13;
de mogelijkheid van uitoefening kan worden hersteld, wanneer de uitoefening blijvend&#13;
onmogelijk is geworden. In het geval van een tijdelijke onmogelijkheid kan de rechter bij&#13;
voorbeeld de retributie aanmerkelijk verlagen en de eigenaar van het dienende erf de bevoegdheid&#13;
verlenen de daarop in verband met de erfdienstbaarheid aangelegde voorzieningen&#13;
te gebruiken in afwachting van de terugkeer van de mogelijkheid van uitoefening.&#13;
De tijdelijke onmogelijkheid kan zijn toe te schrijven aan algemene omstandigheden dan&#13;
wel aan technische of financiële obstakels bij de eigenaar van het heersende erf. Hetzelfde&#13;
kan gelden in het geval van aanzienlijke vermindering van diens belang.&#13;
De rechter kan een vordering tot wijziging van de erfdienstbaarheid toewijzen onder&#13;
door hem te stellen voorwaarden (art. 5 : 81, lid 1). De voorwaarden komen voort uit de&#13;
vergelijking van de belangen van de beide eigenaren. Wijziging ten gunste van de eigenaar&#13;
van het dienende erf betekent gewoonlijk een nadeel voor de eigenaar van het heersende&#13;
erf. De voorwaarde kan bij voorbeeld inhouden dat eerstgenoemde de eventuele&#13;
verplaatsing van de voorzieningen bekostigt dan wel een bedrag betaalt ter compensatie&#13;
van de verminderde mogelijkheden van laatstgenoemde. Wijziging ten gunste van de eigenaar&#13;
van het heersende erf wegens tijdelijke onmogelijkheid van uitoefening of het vervallen&#13;
van het belang daarbij vraagt weldra om een voorwaarde als handhaving van de&#13;
retributie op een niveau dat billijke compensatie betekent voor de eigenaar van het dienende&#13;
erf die daarop bepaalde mogelijkheden moet openhouden.&#13;
Rust op een der erven een beperkt recht, dan is de vordering slechts toewijsbaar, indien&#13;
de gerechtigde in het geding is geroepen. Bij het oordeel naar de maatstaven van redelijkheid&#13;
en billijkheid (art. 5 : 78, onder a en 80) dient mede met zijn belangen rekening te&#13;
worden gehouden (art. 5 : 81, lid 2). De wijziging op vordering van de eigenaar van het&#13;
dienende erf raakt mede de belangen van een erfpachter, opstalier of vruchtgebruiker van&#13;
dat erf dan wel van het heersende erf. Bij een wijziging in het belang van de eigenaar van&#13;
een heersend erf zijn behalve genoemde beperkt gerechtigden daarop een eventuele hypotheekhouder&#13;
betrokken die de waarde van zijn verhaalsobject zou kunnen zien verminderen;&#13;
beperkte gerechtigden op het dienende erf ondervinden soms ook de gevolgen van de&#13;
wijziging. 11. GEVOLGEN VERDELING HEERSEND EN DIENEND ERF&#13;
Wanneer het heersende erf wordt verdeeld, blijft de erfdienstbaarheid bestaan ten behoeve&#13;
van ieder gedeelte, ten voordele waarvan zij kan strekken (art. 5 : 76, lid 1), tenzij in de&#13;
akte van vestiging anders is geregeld (lid 3). Het gevolg van verdeling van het dienende&#13;
erf is dat de last blijft rusten op ieder gedeelte, ten aanzien waarvan naar de akte van vestiging&#13;
en de aard van de erfdienstbaarheid de uitoefening mogelijk is (lid 2), tenzij in de&#13;
' akte van vestiging anders is bepaald (lid 3).&#13;
Gezien de waarschijnlijkheid van verschil in beoordeling en in belang en van interpretatieproblemen&#13;
lijkt het verstandig de gevolgen van verdeling in de akte te regelen. Daarbij&#13;
denk ik aan een volledige regeling, dus gepaard gaande met uitsluiting van het&#13;
aanvullende recht om de vraag te vermijden of dat in bepaalde gevallen nog betekenis&#13;
heeft. Wanneer bij voorbeeld erfgenamen onderhandelen om te geraken tot verdeling van&#13;
hun gemeenschap waarin zich een heersend of een dienend erf bevindt, kunnen zij telkens&#13;
per voorgesteld gedeelte zich afvragen in hoeverre dat met betrekking tot een bepaalde&#13;
erfdienstbaarheid een heersend of een dienend erf moet zijn. Verdeling van een erf heeft,&#13;
ook wanneer het niet heersend of dienend is, gevolgen voor, zeg maar, de externe produktieomstandigheden&#13;
(term uit de pachtnormenbesluiten) van de delen. Daarom is toch&#13;
reeds alle aanleiding tot een totale rechtsvernieuwing op dit punt. De kosten van beëindiging&#13;
en van vestiging van erfdienstbaarheden kunnen gemakkelijk opwegen tegen die van&#13;
conflictoplossing in het geval dat de voormalige deelgenoten zich verlaten op de bewoording&#13;
van de wet.&#13;
12. GEVOLGEN OVERDRACHT OF TOEDELING ERF&#13;
Na overdracht of toedeling van het heersende of het dienende erf of van een gedeelte&#13;
daarvan of een aandeel daarin zijn de verkrijger en zijn rechtsvoorganger hoofdelijk verbonden&#13;
voor de uit de erfdienstbaarheid voortvloeiende geldelijke verplichtingen die in de&#13;
voorgaande twee jaren opeisbaar zijn geworden (art. 5 : 77, lid 2). In de akte van vestiging&#13;
kan hiervan worden afgeweken, doch niet ten nadele van de verkrijger (lid 3).&#13;
De eigenaar heeft zijn heersende erf overgedragen. Daarvoor had hij uiteraard geen&#13;
toestemming nodig van de eigenaar van het dienende erf. Aan deze is hij echter nog retributie&#13;
verschuldigd over drie jaren. De eigenaar van het dienende erf kan van de nieuwe&#13;
eigenaar van het heersende erf betaling van de retributie over de laatste twee jaren vorderen.&#13;
Deze zal na betaling daarvan verhaal zoeken bij zijn verkoper. Misschien kan hij nog&#13;
beslag leggen op de door hem betaalde koopsom. Het kan verstandig zijn om als koper&#13;
van een erf bij de eigenaar van een eventueel daarmee door een erfdienstbaarheid verbonden&#13;
erf zich op de hoogte te stellen van eventuele betalingsachterstalligheden en de betrokken&#13;
bedragen op de koopsom in mindering te brengen. Opvallend is dat ook de&#13;
verkrijger van een gedeelte van een erf hoofdelijk aansprakelijk is, zelfs indien de erfdienstbaarheid&#13;
niet ten voordele daarvan strekt (art. 5 : 76, lid 1). Toedeling is een wijze&#13;
van verdeling van een gemeenschap (art. 3 : 185, lid 2 onder a). De overgang van het aan&#13;
ieder der deelgenoten toegedeelde geschiedt door een levering zoals voorgeschreven voor&#13;
overdracht (art. 3 : 186, lid 1), van een erf dus door inschrijving in de openbare registers van een daartoe bestemde akte (art. 3 : 89). Er moet een geldige titel zijn (art. 3 : 84, lid&#13;
1), de verbintenis tot levering uit de overeenkomst van verdeling.&#13;
13. EINDE ERFDIENSTBAARHEID&#13;
Zoals aan elk beperkt recht, kan aan de erfdienstbaarheid een einde komen. In de eerste&#13;
plaats is daar het spiegelbeeld van de vestiging. De huidige eigenaren van het heersend en&#13;
het dienend erf gaan een overeenkomst tot beëindiging van de erfdienstbaarheid aan. Op&#13;
grond daarvan zijn zij verplicht mede te werken aan de vervaardiging van de notariële&#13;
akte van, zeg maar, opheffing, die in de openbare registers wordt ingeschreven.&#13;
13.1. Opheffing erfdienstbaarheid door rechter&#13;
De rechter kan op vordering van de eigenaar van het dienende erf een erfdienstbaarheid&#13;
opheffen (art. 5 : 78):&#13;
a. op grond van onvoorziene omstandigheden van dien aard dat naar maatstaven van&#13;
redelijkheid en billijkheid instandhouding van de erfdienstbaarheid niet van de eigenaar&#13;
van dat erf kan worden gevergd;&#13;
b. indien ten minste twintig jaren na het ontstaan van de erfdienstbaarheid zijn verlo&#13;
pen en het voortbestaan van de erfdienstbaarheid in strijd is met het algemeen belang.&#13;
Als voorbeelden kunnen dezelfde worden gegeven als boven onder Wijziging erfdienstbaarheid&#13;
(eveneens art. 5 : 78). De gevallen daarbij moeten zo extreem zijn dat de rechter&#13;
tot de conclusie komt dat wijziging van de erfdienstbaarheid een voor de eigenaar van het&#13;
dienende erf onaanvaardbare oplossing is (onder a) respectievelijk dat zelfs ingrijpende&#13;
wijziging van de erfdienstbaarheid in strijd is met het algemeen belang (onder b).&#13;
Op vordering van de eigenaar van het dienende erf kan de rechter een erfdienstbaarheid&#13;
opheffen, indien de uitoefening daarvan onmogelijk is geworden of de eigenaar van het&#13;
heersende erf geen redelijk belang bij de uitoefening meer heeft, en het niet aannemelijk&#13;
is dat de mogelijkheid van uitoefening of het redelijk belang daarbij zal terugkeren (art.&#13;
5 : 79). In het geding kan de eigenaar van het heersende erf een poging doen aannemelijk&#13;
te maken dat de uitoefening, althans in zijn geval, niet blijvend onmogelijk is geworden&#13;
of dat hij nog wel een redelijk belang heeft. Het tracé van zijn erfdienstbaarheid van weg&#13;
zou zich bij voorbeeld kunnen bevinden op een deel van het dienend erf dat blijvend&#13;
geinundeerd is, doch hij zou zich van een amfibievoertuig kunnen bedienen respectievelijk&#13;
hij heeft over het eigen erf inmiddels een aansluiting op de openbare weg, doch die&#13;
zal niet geschikt zijn voor toekomstig gebruik van een bepaald soort transportmaterieel.&#13;
De rechter kan de opheffing uitspreken onder door hem te stellen voorwaarden (art.&#13;
5 : 81, lid 1). De bevrijding van de last betekent een voordeel voor de eigenaar van het&#13;
voorheen dienende erf, een voordeel veroorzaakt door onvoorziene omstandigheden (art.&#13;
5 : 78 onder a), door de ontwikkeling gedurende twintig jaren van een andere rangorde&#13;
van algemene belangen (onder b) dan wel door de feiten die de eigenaar van het heersende&#13;
erf treffen (art. 5 : 79), kortom een onverdiend voordeel, gelijkend op een geval van&#13;
ongerechtvaardigde verrijking (art. 6 : 212). De aan de opheffing verbonden voorwaarde zou dus heel goed een betaling aan de eigenaar van het voormalige heersende erf kunnen&#13;
zijn.&#13;
Rust op een der erven een beperkt recht, dan moet de gerechtigde in het geding worden&#13;
geroepen. Bij de beoordeling aan de hand van de maatstaven van redelijkheid en billijkheid&#13;
(art. 5 : 78 onder a) respectievelijk van de blijvende onmogelijkheid van uitoefening&#13;
en verval van belang bij die uitoefening (art. 5 : 79) dient mede met zijn belangen rekening&#13;
te worden gehouden (art. 5 : 81, lid 2). De belangen van een hypotheekhouder op het&#13;
Jieersende erf zullen niet aan de opheffing in de weg staan, wanneer de instandhouding&#13;
van de erfdienstbaarheid werkelijk niet van de eigenaar van het dienende erf kan worden&#13;
gevergd, het voortbestaan van de erfdienstbaarheid in flagrante strijd is met het algemeen&#13;
belang of de uitoefening van de erfdienstbaarheid objectief onmogelijk is geworden.&#13;
13.2. Afstand&#13;
Indien de eigenaar van het heersende erf uit hoofde van de aan de erfdienstbaarheid verbonden&#13;
lasten en verplichtingen op zijn kosten afstand van zijn recht wil doen, is de eigenaar&#13;
van het dienende erf gehouden hieraan mede te werken (art. 5 : 82, lid 1). In de akte&#13;
van vestiging kan voor de eerste twintig jaren anders worden bepaald (lid 2).&#13;
De eigenaar van het heersende erf kan te lijden hebben onder een retributie en onder de&#13;
verplichting tot onderhoud van door hem op het dienende erf aangebrachte gebouwen,&#13;
werken en beplantingen (voor zover nodig in het belang van het dienende erf, art. 5 : 75,&#13;
lid 3) en wel in het bijzonder wanneer een wanverhouding bestaat tussen het zojuist genoemde&#13;
en het nut dat hij aan de erfdienstbaarheid ontleent. Hij kan geen opheffing vorderen&#13;
en evenmin wijziging (zie boven), maar wel dus afstand bewerkstelligen. Afstand is&#13;
een wijze van tenietgaan van beperkte rechten (art. 3 : 81, lid 2 onder c), waarop, evenals&#13;
bij vestiging, de regels met betrekking tot overdracht van overeenkomstige toepassing&#13;
zijn (art. 3 : 98). De eigenaar van het heersende erf is bevoegd over de erfdienstbaarheid&#13;
te beschikken in de vorm van afstand, de geldige titel ligt in de hier behandelde bepaling&#13;
in samenhang met zijn wil en de eigenaar van het dienende erf moet meewerken aan de&#13;
totstandkoming van de akte van levering die in de openbare registers moet worden ingeschreven&#13;
(art. 3 : 89).&#13;
Het is de vraag in hoeverre het motief, zoals gelegen in de lasten en verplichtingen, een&#13;
voorwaarde is voor het recht op afstand. Moet de eigenaar van het heersende erf de aanwezigheid&#13;
van dat motief bewijzen, indien de eigenaar van het dienende erf de afwezigheid&#13;
ervan stelt? Welk is het gevolg indien de eigenaar van het dienende erf na de afstand&#13;
kan bewijzen dat het motief gesimuleerd was?&#13;
In de akte van vestiging kan voor de eerste twintig jaren bij voorbeeld worden bepaald,&#13;
dat afstand niet mogelijk is, alleen mogelijk is uit hoofde van bepaalde aan de erfdienstbaarheid&#13;
verbonden kosten en verplichtingen, mogelijk ook uit hoofde van andere factoren&#13;
dan van die lasten en verplichtingen, waarschijnlijk ook mogelijk op kosten van de&#13;
eigenaar van het dienende erf (misschien in verband met relatief hoge retributie). Twintig&#13;
jaren wordt in onze samenleving gezien als een zeer lange termijn. De verjaringstermijn&#13;
voor de verkrijging van registergoederen in het NBW is tien jaar (art. 3 : 99), na twintig&#13;
jaar kan eventueel de erfdienstbaarheid door de rechter worden gewijzigd of zelfs opgeheven&#13;
(art. 5 : 78 onder b, zie boven; 25 jaar voor erfpacht en opstal, art. 5 : 97 en 104, lid 2). 13.3. Vermenging&#13;
Als beperkt recht gaat een erfdienstbaarheid door vermenging teniet (art. 3 : 81, lid 2 onder&#13;
e).&#13;
Indien echter op het tijdstip waarop het heersende en het dienende erf één eigenaar verkrijgen,&#13;
een derde een der erven in huur of pacht of uit hoofde van een ander persoonlijk&#13;
recht in gebruik heeft, gaat de erfdienstbaarheid pas door vermenging teniet bij het einde&#13;
van dit gebruiksrecht (art. 5 : 83). Een betere formulering zou mijns inziens zijn dat de&#13;
erfdienstbaarheid niet door vermenging tenietgaat, maar door het einde van het persoonlijke&#13;
gebruiksrecht na de vermenging. Een verbetering zou dus zijn te bereiken door verwijdering&#13;
van 'door vermenging'.&#13;
Interessant is dat niet alleen huur en pacht, die als tussenvorm van persoonlijke en zakelijke&#13;
rechten dikwijls een rol spelen in de regeling der beperkte rechten, maar ook zuivere&#13;
persoonlijke gebruiksrechten op een der erven de instandhouding van de&#13;
erfdienstbaarheden ten gevolge hebben. De gebruiker van het heersende erf kan het gewoonlijk&#13;
niet stellen zonder de erfdienstbaarheid, die van het dienende erf wel. In ieder&#13;
geval kan, zolang het persoonlijk gebruiksrecht bestaat, de eigenaar van het dienende erf&#13;
geen einde aan de erfdienstbaarheid maken door verwerving van het heersende erf. Ook&#13;
behoeft de gebruiker van het heersende erf niet te vrezen voor een ingrijpende vermindering&#13;
van zijn gebruiksmogelijkheden, wanneer de erven toebehoren aan potentiële erfgenamen&#13;
van elkander.&#13;
13.4. Einde beperkt recht van vestiger erfdienstbaarheid&#13;
Erfdienstbaarheden, bedongen door een erfpachter, opstalier of vruchtgebruiker (art.&#13;
5 : 84, lid 1) ten behoeve van het object van hun recht c.q. de opstal, gaan bij het einde&#13;
van het beperkte recht slechts teniet, indien dit in de akte van vestiging van de erfdienstbaarheid&#13;
is bepaald. Blijft de erfdienstbaarheid voortbestaan, dan staat een beding dat gedurende&#13;
de eerste twintig jaar sedert de vestiging van de erfdienstbaarheid geen afstand of&#13;
slechts onder bepaalde voorwaarden afstand kan worden gedaan (art. 5 : 82, lid 2), niet&#13;
langer aan afstand van de erfdienstbaarheid in de weg (art. 5 : 84, lid 2).&#13;
Is in de akte van vestiging van de erfdienstbaarheid niet bepaald dat deze teniet zal&#13;
gaan bij het einde van het beperkte recht en blijft zij dus voortbestaan, dan is de voormalige&#13;
erfverpachter (eigenaar in art. 5 : 85, lid 2), eigenaar ( art. 5 : 101, lid 3 en 105, lid 1 en&#13;
2, bedoeld van de grond) en hoofdgerechtigde (onder andere art. 3 : 205) eigenaar van het&#13;
heersende erf. Desgewenst kan hij van de erfdienstbaarheid afstand doen. Hieruit volgt&#13;
dat een bepaling in de akte van vestiging van het beperkte recht, dat de beperkt gerechtigde&#13;
alleen met toestemming van de eigenaar tot het bedingen van een erfdienstbaarheid mag&#13;
overgaan, zodat deze hem kan dwingen in de akte van vestiging de bepaling op te nemen&#13;
dat het recht zal eindigen met het beperkte recht, overbodig is.&#13;
Opmerkelijk is het 'bedingen' van een erfdienstbaarheid. De term behoort tot de taal&#13;
van het verbintenissenrecht en heeft dus betrekking op de overeenkomst van verlening&#13;
van de erfdienstbaarheid.&#13;
Erfdienstbaarheden, gevestigd door een beperkt gerechtigde ten laste van het object&#13;
van zijn recht c.q. de opstal, gaan teniet bij het einde van het beperkte recht, tenzij dit eindigt door vermenging of afstand of de eigenaar van de zaak waarop het beperkte recht&#13;
rustte, bij een in de openbare registers ingeschreven akte heeft verklaard met de vestiging&#13;
van de erfdienstbaarheid in te stemmen (art. 5 : 84, lid 3).&#13;
Ook hier valt de terminologie op. Niet de beperkt gerechtigde vestigt de erfdienstbaarheid,&#13;
van een eenzijdige rechtshandeling is geen sprake. Het recht ontstaat door de inschrijving&#13;
van de akte van vestiging.&#13;
De erfdienstbaarheid gaat teniet bij het einde van het beperkte recht, zodat de voormalige&#13;
'blote eigenaar' (verouderde term), thans volle eigenaar (idem) geworden, niet achterblijft&#13;
met een dienend erf. Althans niet tegen zijn wil, want hij kan met de vestiging&#13;
van de erfdienstbaarheid hebben ingestemd. De verklaring van instemming is het verrichten&#13;
van een rechtshandeling die een verandering van de rechtstoestand van zijn erf meebrengt&#13;
(vgl. art. 3 : 17, lid 1 onder a over inschrijfbare feiten). De eigenaar van het&#13;
heersende erf heeft echter geen nadeel van het eindigen van het beperkte recht door vermenging&#13;
of afstand. De beperkt gerechtigde-verlener (verbintenisrechtelijke term) kan&#13;
dus de eigenaar van het heersende erf niet duperen door de ('blote') eigendom van het&#13;
dienende erf te verwerven dan wel van zijn beperkte recht afstand te doen, waartoe overigens&#13;
de 'blote' eigenaar zou moeten medewerken (art. 3 : 98 jo art. 3 : 89; verplicht in bepaald&#13;
geval bij vruchtgebruik, art. 3 : 224). De eigenaar van het heersende erf behoeft ook&#13;
niet te vrezen voor vermenging als gevolg van erfopvolging.&#13;
Kwalitatieve verplichtingen&#13;
Bij een overeenkomst kan worden bedongen dat de verplichting van een der partijen om&#13;
iets te dulden of niet te doen ten aanzien van een haar toebehorend registergoed, zal overgaan&#13;
op degenen die het registergoed onder bijzondere titel zullen verkrijgen, en dat mede&#13;
gebonden zullen zijn degenen die van de rechthebbende een recht tot gebruik van het&#13;
goed zullen verkrijgen ( art. 6 : 252, lid 1). De kwalitatieve verplichting houdt dus bij&#13;
voorbeeld in een dulden of een niet doen ten aanzien van een onroerende zaak. Zij komt&#13;
dus overeen met de last die een erfdienstbaarheid op het dienende erf legt (art. 5 : 71, lid&#13;
1). We kunnen dus zeggen dat er een dienend erf is, maar geen heersend erf. Er is dus&#13;
geen erfdienstbaarheid, maar een soort dienstbaarheid aan een persoon, niet (direct) gerelateerd&#13;
aan diens erf. Die persoon oefende vroeger op het erf bij voorbeeld een veeartsenpraktijk&#13;
(beroep) uit of dreef daar een zaadhandel (bedrijf). Hij verkocht het erf en de&#13;
koopovereenkomst bevatte onder andere de verplichting op het erf niet een dergelijke&#13;
praktijk of handel uit te oefenen respectievelijk te drijven; ook een huurder zou aan die&#13;
verplichting moeten voldoen.&#13;
Voorheen was de verzekering van de continuïteit van het dulden of niet doen ten aanzien&#13;
van de onroerende zaak een hachelijke onderneming. Men bediende zich van een kettingbeding,&#13;
een beding ten behoeve van de oorspronkelijke verkoper (derdenbeding, thans&#13;
art. 6 : 253 en 254) op te nemen in elke koopovereenkomst met een (voormalige) koper&#13;
van de zaak als verkoper. Een ketting is zo sterk als haar zwakste schakel en in de praktijk&#13;
kon iemand opzettelijk een dubieus persoon inschakelen.&#13;
De kwalitatieve verplichting wordt effectief door inschrijving van een notariële akte&#13;
met het beding in de openbare registers (art. 6 : 252, lid 2). Ook na de inschrijving heeft de kwalitatieve verplichting geen werking (art. 6 : 252, lid&#13;
3):&#13;
a. jegens hen die voor de inschrijving onder bijzondere titel een recht op het goed of tot&#13;
gebruik van het goed hebben verkregen. We herkennen het ancienniteitsbeginsel van het&#13;
zakenrecht, waarbij in casu de kwalitatieve verplichting het spiegelbeeld van het jongste&#13;
recht is;&#13;
b. jegens een beslaglegger op het goed of een recht daarop, indien de inschrijving (van&#13;
de kwalitatieve verplichting) op het tijdstip van de inschrijving van het proces-verbaal&#13;
van inbeslagneming nog niet had plaatsgevonden. Hier is het beslag (zekerheidsrecht) ou&#13;
der dan de kwalitatieve verplichting.&#13;
c. jegens hen die hun recht hebben verkregen van iemand die ingevolge het onder a of&#13;
b bepaalde niet aan de bedongen verplichting gebonden was. De ongebondenheid volgde&#13;
uit anciënniteit en werkt door, ook ten gunste van een verkrijger na de inschrijving van de&#13;
kwalitatieve verplichting.&#13;
Is voor de (kwalitatieve) verplichting een tegenprestatie overeengekomen, dan gaat bij de&#13;
overgang van de verplichting het recht op de tegenprestatie mee over, voor zover deze betrekking&#13;
heeft op de periode na de overgang en ook het beding omtrent deze tegenprestatie&#13;
in de openbare registers ingeschreven is (lid 4). Vanzelfsprekend moest de verkoper&#13;
aan de koper (door overdracht eigenaar geworden) de overeengekomen tegenprestatie betalen&#13;
(verbintenissenrecht). Inschrijving van het tegenprestatiebeding maakt dat de nieuwe&#13;
eigenaar van het quasi-dienende erf die (zeg maar) retributie kan vorderen. Het nalaten&#13;
van de inschrijving betekent dat de nieuwe eigenaar wel aan de kwalitatieve verplichting&#13;
gebonden is, moet dulden of niet doen dus, maar geen tegenprestatie kan opeisen. Dan is&#13;
hij in een ongunstiger positie dan zijn voorganger. Misschien is de verplichting voor hem&#13;
geen opoffering (hij is geen veearts of zaadhandelaar), maar hij weet wel dat hij op zijn&#13;
beurt niet aan beoefenaren van bepaalde beroepen of bedrijven kan vervreemden of in gebruik&#13;
geven. Daardoor is de waarde van het erf mogelijk iets lager dan zonder de verplichting&#13;
het geval zou zijn.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1994-06-01 00:00:00</published><modified>1993-11-22 00:00:00</modified><editiondate>1994-06-01</editiondate><htmlpath>https://denhollander.info/artikel/6047</htmlpath></article>
</articles></edition>