<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2011</searchword><id>9528</id><udhid>UDH:TvAR/9528</udhid><titel>Breng aantal pachtkamersterug</titel><searchwords><searchword>TvAR 9/2011</searchword><searchword>UDH:TvAR/9528</searchword></searchwords><attachments><attachment><name>TvAR2011_09_01_Breng.pdf</name><extention>pdf</extention><url>https://denhollander.info/download/8309/ci</url></attachment></attachments><inleiding>Het aantal pachtzaken in ons land is de afgelopen jaren drastisch teruggelopen. De oorzaak hiervan is voor een deel gelegen in het feit dat het pachtrecht liberaler van karakter is gewor­den. In het verleden hadden pachtprocedures vaak betrekking op de verlenging van regulie­re pachtovereenkomsten en de indeplaatsstelling van reguliere pachters. Sinds 1995 werd op grote schaal gebruik gemaakt van de mogelijkheid om een eenmalige pachtovereenkomst aan te gaan, waarbij noch verlenging, noch indeplaatsstelling mogelijk was. In 2007 werd de een­malige pacht vervangen door de geliberaliseerde pacht van art. 7:397 BW, als gevolg waar­van het aantal (bewust) gesloten reguliere pachtovereenkomsten alleen maar verder zal afne­men.&#13;
</inleiding><content>Een tweede verklaring voor het afnemend aantal pachtzaken kan worden gevonden in het feit dat de rechtspraak inzake pacht en productierechten – pacht en melkquota in het bijzonder – langzamerhand is uitgekristalliseerd.&#13;
Een eenvoudige blik in het rechtspraakregister van de losbladige Pachtwet (Houwing/Hei­sterkamp) leert, dat het in de jaren negentig van de vorige eeuw geregeld voorkwam, dat er in één week zomaar drie of vier arresten van het Pachthof werden gewezen, die belangrijk ge­noeg waren om in het Tijdschrift voor Agrarisch recht te worden gepubliceerd, en vervolgens ook nog eens op meerdere plaatsen in dit standaardwerk te worden vermeld. De arresten die heden ten dage door het Pachthof worden gewezen zijn niet minder van belang, maar het aan­tal ervan is ten opzichte van het verleden sterk verminderd.&#13;
Het kan niet anders, of de teruggang in aantallen pachtzaken doet zich ook voor bij de pacht­kamers van de rechtbanken (sector kanton). En dat geeft enige reden tot zorg. Het gaat om meer dan zestig colleges, waarvan in steeds mindere mate uitspraken worden gevraagd. Ma­ken al die colleges nog wel voldoende vlieguren? Worden alle betrokken voorzitters en leden nog wel vaak genoeg op hun pachtrechtelijke kennis aangesproken?&#13;
Mijns inziens ontstaat op den duur het risico, dat pachtkamers van rechtbanken te weinig za­ken krijgen voorgelegd om de kennis van het pachtrecht voldoende te onderhouden. En la­ten we wel wezen, pachtzaken doe je er niet zo even bij, noch in de advocatuur, noch aan de andere zijde van de tafel. De Pachtwet van 1958 heeft een uitgebreide en op een aantal on­derwerpen zeer genuanceerde rechtspraak opgeleverd, die ondanks de overstap naar Titel 7.5 BW in 2007 nauwelijks aan belang heeft verloren. Een beoefenaar van het pachtrecht zal de zojuist bedoelde losbladige – hoewel niet meer bijgewerkt – nog regelmatig moeten raadple­gen. De komst van Titel 7.5 heeft tot enkele vernieuwingen geleid, waarvan de consequenties nog niet geheel duidelijk zijn.&#13;
Er is geen reden om de noodklok te luiden, maar wel is alertheid geboden. Ik geef een on­schuldig voorbeeld uit de dagelijkse praktijk. Nadat bij de pachtkamer te X – nee, we noe­men geen namen – een dagvaarding is aangebracht, neemt de griffie contact op met de advo­caat van eiser, omdat het pachtobject is gelegen binnen het rechtsgebied van de pachtkamer te Y. De vraag luidt, of er mee kan worden ingestemd dat de zaak naar Y wordt verwezen. On­der het oude pachtrecht zou er inderdaad een probleem zijn geweest. Tegenwoordig geldt ook in pachtzaken echter de hoofdregel dat de bevoegdheid van de rechter door de woonplaats van gedaagde wordt bepaald (art. 99 Rv). En gedaagde woont te X (dat overigens op gerin­ge afstand van Y is gelegen). De pachtkamer ter plaatse van het gepachte is naar huidig recht ‘mede bevoegd’; de bijzondere regel van art. 103, tweede volzin, Rv is slechts van toepassing op huur.&#13;
Op dit moment wordt in Den Haag gewerkt aan een herziening van de ‘Gerechtelijke kaart’. In dat kader bestaat het voornemen om het aantal arrondissementen van 19 terug te brengen naar 10. Mijns inziens verdient het aanbeveling om ook het aantal pachtkamers te vermin­deren, om daarmee te waarborgen dat per kamer substantiële hoeveelheden pachtzaken wor­den behandeld. Overwogen zou kunnen worden om in de toekomst nog slechts één pachtka­mer per arrondissement te handhaven. Het aantal pachtkamers in eerste aanleg zou daarmee tot circa 16% worden teruggebracht. Kennis en ervaring zouden omgekeerd evenredig wor­den gewaarborgd.&#13;
</content><legacyfootnotes/><footnotes><footnote/></footnotes><auteurs>prof. mr. G.M.F. Snijders&#13;
</auteurs><published>2011-09-01 00:00:00</published><modified>2011-09-01 00:00:00</modified><editiondate>2011-09-01</editiondate><htmlpath>https://denhollander.info/artikel/9528</htmlpath></article>
</articles></edition>