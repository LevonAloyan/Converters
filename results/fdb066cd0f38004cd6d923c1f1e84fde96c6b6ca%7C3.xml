<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>8/9</uitgave><aflevering>8</aflevering><searchword>TvAR 8/9/1989</searchword><id>6262</id><udhid>UDH:TvAR/6262</udhid><titel>De EG-richtlijn inzake biotechnologie, of: de opoffering van het kwekersrecht aan het octrooirecht</titel><searchwords><searchword>TvAR 8/9/1989</searchword><searchword>UDH:TvAR/6262</searchword></searchwords><attachments><attachment><name>1989_nr 8 9_Artikel_Kooy.pdf</name><extention>pdf</extention><url>https://denhollander.info/download/6056/ci</url></attachment></attachments><inleiding>INLEIDING&#13;
Binnenkort staat in het Europese Parlement de EG-richtlijn met betrekking tot de&#13;
wettelijke bescherming van biotechnologische uitvindingen ter discussie. De door de&#13;
Europese Commissie in het najaar van 1988 gepubliceerde richtlijn behoeft uiteindelijk&#13;
nog de goedkeuring van de Raad van Ministers. Zij geeft een aantal regels en&#13;
beginselen ten aanzien van de octrooieerbaarheid van levende materie, die door de&#13;
lidstaten in hun nationale wetten moeten worden verwerkt. De commissie licht het&#13;
voorstel onder meer toe, door te wijzen op het belang van de biotechnologie, de&#13;
noodzaak de resultaten daarvan (met name in de Europese industrie) bescherming&#13;
te verlenen en het octrooirecht daaraan aan te passen. Tevens wijst zij op de thans&#13;
nog bestaande verschillen in de nationale wetten op dit gebied, die de ontwikkeling&#13;
en het functioneren van de gemeenschappelijke markt ongunstig beïnvloeden.1&#13;
Het verschijnen van de richtlijn maakt de vraag, of levende materie voor bescherming&#13;
in aanmerking moet komen en zo ja, op welke wijze, opnieuw bijzonder actueel.&#13;
Ook buiten de vakpers heeft een en ander de aandacht getrokken. In landelijke&#13;
dagbladen, en onlangs nog in enkele televisieprogramma's, is op uiteenlopende&#13;
aspecten van de problematiek ingegaan. Zo kwamen onder meer reeds de risico's,&#13;
verbonden aan geavanceerde technieken van genetische manipulatie, de vrije toegankelijkheid&#13;
van natuurlijke genencentra en de positie van de ontwikkelingslanden&#13;
aan de orde.&#13;
In deze bijdrage ligt de nadruk op de ongewenste gevolgen van octrooiering van&#13;
(delen van) planten en op de bijzondere geschiktheid van het kwekersrecht voor de&#13;
bescherming van plantaardig materiaal. Aldus vormt een en ander deels een aanvulling&#13;
op hetgeen mr. E.C. Padberg-de Haan over deze materie naar voren bracht in&#13;
de vorige aflevering van dit tijdschrift (p. 321 e.v.), deels een benadering van dezelfde&#13;
problematiek vanuit enkele andere invalshoeken. </inleiding><content>OCTROOI- EN KWEKERSRECHT EN BIOTECHNOLOGIE&#13;
Gedurende vele jaren hebben het octrooirecht en het kwekersrecht vreedzaam naast&#13;
elkaar bestaan. Zij waren voldoende duidelijk afgebakend ten opzichte van elkaar. Het één was op technisch-industriële leest geschoeid en had in principe geen betrekking&#13;
op levende materie. Het ander was in het leven geroepen met het oog op in&#13;
land- en tuinbouw gebruikte veredelingsmethoden en hield juist op allerlei wijzen&#13;
rekening met het specifieke karakter van (het werken met) plantmateriaal. Mede als&#13;
uitvloeisel hiervan bepalen de Rijksoctrooiwet en het Europees Octrooiverdrag nog&#13;
altijd, dat plantenrassen niet voor octrooiverlening in aanmerking komen (art. 3 lid&#13;
2 ROW en 53 sub b EOV).&#13;
In het octrooirecht geldt vanouds, dat bescherming mogelijk is voor een voortbrengsel&#13;
en voor een werkwijze. De bescherming strekt zich ten aanzien van een&#13;
voortbrengsel onder andere uit tot het bedrijfsmatig vervaardigen, gebruiken en verhandelen&#13;
daarvan. Ten aanzien van de werkwijze omvat de bescherming het bedrijfsmatig&#13;
toepassen ervan alsmede het bedrijfsmatig gebruiken en verhandelen van&#13;
het voortbrengsel dat rechtstreeks door die toepassing werd verkregen (art.30 lid 1&#13;
ROW).&#13;
Het kwekersrecht beschermt niet een bepaalde veredelingsmethode, maar alleen&#13;
het resultaat daarvan, het ras. In dit stelsel beperkt de bescherming zich in hoofdzaak&#13;
tot het voor handelsdoeleinden voortbrengen, in het verkeer brengen en verder&#13;
verhandelen van teeltmateriaal van het ras, te weten (delen van) planten, die bestemd&#13;
zijn om op enigerlei wijze voor de teelt van gewassen te dienen. Het staat een&#13;
ieder vrij, teeltmateriaal van een kwekersrechtelijk beschermd ras voort te brengen&#13;
voor het in eigen bedrijf tot ontwikkeling brengen van nieuwe kweekprodukten. Deze&#13;
nieuwe produkten mogen bovendien zonder toestemming van de eigenaar van het&#13;
oudere, beschermde ras verhandeld worden (het onafhankelijkheidsbeginsel). Elk&#13;
bedrijfsmatig gebruik van een geoctrooieerd voortbrengsel is daarentegen slechts&#13;
toegestaan indien de rechthebbende daarin (tegen betaling van royalty's) toestemt,&#13;
het zogenaamde beginsel van afhankelijkheid (art. 40 en 41 ZPW).&#13;
Het ziet er naar uit, dat bepaalde nieuwe technieken ook voor de plantenveredeling&#13;
van belang gaan worden, zoals de recombinant DNA-technieken, die het (voorlopig&#13;
nog op bescheiden schaal) mogelijk maken genen (dragers van erfelijke informatie)&#13;
te identificeren, te isoleren en in een DNA-molecuul van een ander organisme&#13;
in te bouwen. Dientengevolge treden voorheen onvermoede problemen aan het licht&#13;
betreffende het toepasselijke recht en de omvang van de te verlenen bescherming.&#13;
Te denken valt onder andere aan de twee volgende situaties:&#13;
a.Een door middel van een voortbrengseloctrooi beschermd gen biedt de octrooihouder,&#13;
zoals gezegd, een aantal ver strekkende bevoegdheden. Is dit gen in levende&#13;
materie aangebracht, bijvoorbeeld in planten behorende tot een bepaald aardappelras,&#13;
dan is het in theorie denkbaar, dat elke voortbrenging of verhandeling van teeltmateriaal&#13;
van dat ras inbreuk op het recht van de octrooihouder oplevert. Het gen&#13;
in kwestie vertegenwoordigt immers een erfelijke eigenschap en zal dus tevens in later&#13;
vervaardigd en verhandeld teeltmateriaal aanwezig zijn. Aangezien het echter&#13;
slechts om één eigenschap gaat, zal het gen dat het organisme voor die eigenschap&#13;
codeert wellicht mede in één of alle tomaterassen (of in welk ras dan ook) geïmplanteerd&#13;
kunnen worden. Aldus zal de octrooihouder met behulp van een enkel octrooi&#13;
op vele deelmarkten een ver gaande invloed kunnen uitoefenen,&#13;
b. Zoeven werd opgemerkt, dat een werkwijze-octrooi mede omvat het bedrijfsmatig gebruik en de verhandeling van het voortbrengsel, rechtstreeks verkregen door&#13;
toepassing van de werkwijze. De vraag rijst, wat het woord 'rechtstreeks' betekent,&#13;
in het bijzonder indien levende materie in het geding is. Als bijvoorbeeld een methode&#13;
voor het genetisch manipuleren van plantecellen geoctrooieerd is, is dan het&#13;
'rechtstreeks verkregen voortbrengsel' slechts de bewerkte cel als zodanig, of is verdedigbaar,&#13;
dat ook de daaruit opgekweekte plant onder het octrooi valt, en zelfs&#13;
daaropvolgende generaties?&#13;
Alles bijeen genomen is de aan het octrooirecht te ontlenen bescherming groter&#13;
dan die welke uit het kwekersrecht voortvloeit en gaat zij op dit gebied wellicht veel&#13;
omvangrijker vormen aannemen dan ooit de bedoeling is geweest. Het is dan ook&#13;
begrijpelijk, dat ondernemingen die zich toeleggen op biotechnologie en daarin grote&#13;
bedragen investeren, een sterke voorkeur hebben voor toepasselijkheid van de octrooiregels,&#13;
ook op het gebied van de plantenveredeling.&#13;
Op zichzelf bestaat er, ook in kringen van 'traditionele' kwekers, geen verschil&#13;
van mening over de vraag, of de resultaten van deze kostbare research beschermd&#13;
dienen te worden in die mate dat de investeringen terug te verdienen zijn. Voorwerp&#13;
van discussie is echter, welke vorm van bescherming de meest aangewezene is en hoe&#13;
ver die bescherming zich zou moeten uitstrekken.&#13;
BIJZONDERE GESCHIKTHEID VAN HET KWEKERSRECHT&#13;
Toen het kwekersrecht in ons land en in andere landen werd geïntroduceerd, geschiedde&#13;
dit bewust in afzonderlijke regelingen, die sterk afweken van het octrooirecht.&#13;
Op tal van plaatsen hield de wetgever rekening met de speciale geaardheid van&#13;
planten. Ter illustratie enkele voorbeelden. Wil een ras kwekers rechtelijk beschermd&#13;
kunnen worden, dan moet het zich in ten minste één belangrijke eigenschap&#13;
duidelijk onderscheiden van andere rassen. Het wettelijk systeem houdt op praktische&#13;
wijze rekening met het gegeven, dat wat voor het ene ras een belangrijke eigenschap&#13;
is, voor het andere irrelevant kan zijn. De vereisten van homogeniteit (uniformiteit)&#13;
en bestendigheid (stabiliteit) erkennen, ook weer afhankelijk van het ras in&#13;
kwestie, het feit dat planten slechts tot op zekere hoogte aan elkaar gelijk zijn en&#13;
blijven (bij achtereenvolgende vermeerderingen). Nog een ander vereiste, dat van de&#13;
nieuwheid, houdt rekening met de onder kwekers levende wens, dat een ras onder&#13;
verschillende omstandigheden van klimaat en bodemgesteldheid getest moet kunnen&#13;
worden en dat dit veelal in het open veld geschiedt. De regels ten aanzien van de&#13;
omvang van de bescherming houden meer dan eens rekening met het (voor alle levende&#13;
materie zo fundamentele) gegeven, dat planten, anders dan 'dode' industriële&#13;
produkten, de eigenschap van vermeerdering reeds in zich dragen. Door de huldiging&#13;
van het principe van onafhankelijkheid van kweekprodukten onderling (zie&#13;
hiervoor) wordt recht gedaan aan het feit, dat de veredelaar altijd op reeds aanwezige&#13;
rassen voortborduurt. Door verschillende beschermingstermijnen te hanteren erkent&#13;
het kwekersrecht, dat het ene ras het andere niet is en bijvoorbeeld vanwege&#13;
een langzamer groeitempo minder lang kan worden geëxploiteerd. Het kwekersrecht&#13;
dwingt in sterkere mate dan het octrooirecht tot voldoende verspreiding van het voorwerp van bescherming, hetgeen met name voor de voedselvoorziening van belang&#13;
kan zijn.2&#13;
Deze en andere op de plantenveredeling toegesneden voorzieningen ontbreken in&#13;
het octrooirecht. De wèl in het octrooirecht gehanteerde regels leiden, indien gelijkelijk&#13;
toegepast op niet-levende èn levende materie, in een aantal gevallen tot gewrongen&#13;
constructies of doen de kweker niet toekomen waarop deze recht heeft. Het octrooirecht&#13;
is, kortom, minder geëigend om op het gebied van de plantenveredeling&#13;
voor een passende bescherming zorg te dragen.&#13;
Het kwekersrecht wordt overigens op dit moment in internationaal verband herzien,&#13;
teneinde tegemoet te komen aan enkele in de praktijk gebleken lacunes in de&#13;
bescherming, met name in gevallen waarin op ontoelaatbare wijze werd geparasiteerd&#13;
op door bonafide bedrijven bereikte kweekresultaten (vgl. mr. E.C. Padbergde&#13;
Haan, a.w., p. 325 en 327 e.v.).&#13;
EG-RICHTLIJN&#13;
De aangekondigde richtlijn van de Europese Commissie houdt met het bovenstaande&#13;
geen rekening. In principe is levende materie volgens de richtlijn octrooieerbaar.&#13;
Planten en delen van planten van een bepaald ras, alsmede hogere biologische categorieën&#13;
dan planterassen komen voor verlening van octrooi in aanmerking. Hetzelfde&#13;
geldt voor werkwijzen voor de voortbrenging van planterassen.&#13;
De toepasselijkheid van het octrooirecht wordt langs deze weg enorm vergroot.&#13;
Zelfs hele botanische geslachten en families kunnen tot op zekere hoogte in de invloedssfeer&#13;
van een octrooihouder geraken. Bovendien vervaagt de grens tussen de&#13;
kwekers- en octrooirechtelijke domeinen, doordat ook rassen, zij het via een omweg,&#13;
onder de bescherming van een octrooi lijken te kunnen vallen. Het enige dat&#13;
daarvoor nodig lijkt, is de omschrijving van datgene, waarvoor bescherming wordt&#13;
aangevraagd, als een 'plant' en niet als een 'ras'. De volgende stap, naar bescherming&#13;
van een ras, is dan nog maar heel klein, aangezien een ras niets anders is dan&#13;
een 'groep van planten, die voor cultuurdoeleinden als een zelfstandige eenheid&#13;
wordt beschouwd' (definitie uit het kwekersrecht). Wie er eenmaal in geslaagd is,&#13;
een plant met een of meer bijzondere eigenschappen te creëren, kan die plant ook&#13;
uitbreiden tot een groep.&#13;
Op de omvang van de bescherming is evenmin bezuinigd. Ten aanzien van een geoctrooieerde&#13;
werkwijze, bijvoorbeeld, strekt zij zich niet alleen uit tot het oorspronkelijk&#13;
door deze werkwijze verkregen voortbrengsel, maar ook tot daaruit verkregen&#13;
voortbrengselen van de eerste of volgende generaties. En de bescherming voor een&#13;
voortbrengsel dat bestaat in specifieke genetische informatie (het wezen van de uitvinding)&#13;
strekt zich uit tot alle voortbrengselen (lees: alle planten, behorende tot&#13;
welk ras dan ook) waarin deze informatie is verwerkt.&#13;
Door toedoen van deze, voor de (biotechnologische) plantenveredelaar wel zeer&#13;
aantrekkelijke bepalingen wordt het kwekersrecht langzaam maar zeker op een zijspoor gemanoeuvreerd. Wie immers voor de keuze octrooirecht of kwekersrecht&#13;
staat, zal het eerste samenstel van regels kiezen vanwege de veel grotere beschermingsomvang,&#13;
alle in voorbereiding zijnde verbeteringen ten aanzien van de kwekersrechtelijke&#13;
bescherming ten spijt.&#13;
ALTERNATIEF&#13;
In kwekerskringen is wel voorgesteld, de (toekomstige) verhouding tussen kwekersrecht&#13;
en octrooirecht op een andere manier gestalte te geven. In het kort komt deze&#13;
oplossing hierop neer, dat kwekersrecht en octrooirecht elkaar niet mogen overlappen&#13;
en de ene vorm van bescherming derhalve begint waar de andere ophoudt. In&#13;
deze gedachtegang is een gen (als stof) octrooirechtelijk te beschermen, maar deze&#13;
bescherming komt tot een einde, zodra het gen in een plant is ingebracht of zodra&#13;
het gen als stof is verhandeld. Daardoor wordt bereikt dat de bescherming door een&#13;
octrooi zich niet uitstrekt tot het biologisch actieve stadium. Heeft de implantatie&#13;
echter tot gevolg, dat (na verloop van tijd) een nieuw ras ontstaat, dan kan daarvoor&#13;
in beginsel kwekersrechtelijke bescherming verkregen worden, eventueel door degene&#13;
die ook al octrooihouder is met betrekking tot het gen.&#13;
Als gevolg van deze afbakening blijven rassen ook in de toekomst vrij toegankelijk&#13;
voor veredelingsdoeleinden, dankzij het eerder genoemde onafhankelijkheidsbeginsel.&#13;
Bovendien wordt een ondoorzichtige marktsituatie (elkaar overlappende beschermingsstelsels,&#13;
verschillen in beschermingsomvang, dubbel beschermde rassen&#13;
of planten) vermeden. Vanzelfsprekend behoeft dit voorstel nadere studie en bezinning;&#13;
het lijkt echter geen slecht alternatief voor de richtlijn, die, als het aan de commissie&#13;
ligt, eind volgend jaar al in de wetgevingen van de lidstaten verwerkt zal moeten&#13;
zijn.&#13;
Enige recente literatuur&#13;
Kamerstukken onder nummer 19 744 (vergaderjaar 1986-1987).&#13;
Mastenbroek, Cahier Plantenveredeling, Leiden 1988, p. 48-50.&#13;
Van der Neut / Viersma, Prophyta 1989, p. 7 e.v.&#13;
Padberg-de Haan, Vakblad voor de Bloemisterij 1988, nr. 44, p. 64 e.v.&#13;
Reijnders, NRC Handelsblad 13-10-1988, p. 8.&#13;
Tiel / Joustra, Ars Aequi 1988, p. 820.&#13;
Kras, Agrarisch recht 1987, p. 359 e.v.&#13;
Van der Toorren, Cahier Plantenveredeling, Leiden 1988, p. 49 e.v.&#13;
Straus, GRUR Int. 1987, p. 333 e.v.&#13;
Lesser, EIPR 1987, p. 172 e.v.</content><legacyfootnotes>1. (Doe. nr. COM (1988), 496 def./SYN 159).&#13;
2. Zie de resp. art. 29, 40, 41, 51 en 42 e.v. ZPW.</legacyfootnotes><footnotes><footnote/></footnotes><auteurs>Mr. P.A.C.E. van der Kooy</auteurs><published>1989-08-01 00:00:00</published><modified>1989-08-01 00:00:00</modified><editiondate>1989-08-01</editiondate><htmlpath>https://denhollander.info/artikel/6262</htmlpath></article>
</articles></edition>