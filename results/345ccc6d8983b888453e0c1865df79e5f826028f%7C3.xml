<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2011</searchword><id>9537</id><udhid>UDH:TvAR/9537</udhid><titel>Rechtspraak 5661. Rijk/Vermue (TvAR 2011/5661)</titel><searchwords><searchword>TvAR 9/2011</searchword><searchword>TvAR 2011/5661</searchword><searchword>UDH:TvAR/9537</searchword></searchwords><attachments><attachment><name>TvAR2011_09_11_5661.pdf</name><extention>pdf</extention><url>https://denhollander.info/download/8318/ci</url></attachment></attachments><inleiding>Falende grieven van verpachters tegen de door de grondka­mer toegepaste berekeningswijze voor de herziening van de pachtprijs en de op basis daarvan bepaalde (hoogst toelaat­bare) pachtprijs.&#13;
</inleiding><content>Het geding in eerste aanleg&#13;
De grondkamer Noord heeft bij beschikking van 1 novem­ber 2010, waarvan afschrift aan partijen is verzonden op 9 november 2010, de pachtprijs in de tussen partijen bestaan­de pachtovereenkomst met betrekking tot de percelen bouw­land, kadastraal bekend gemeente Noordbroek, sectie I, nrs. 374 t/m 377, tezamen groot 28.09.90 ha, herzien en bepaald op € 10.470,00 per jaar, ingaande 1 november 2009. Voor­melde beschikking is in fotokopie aan deze beschikking ge­hecht. Daarnaar wordt verwezen voor de procesgang in eer­ste aanleg en de aan de beschikking ten grondslag gelegde motivering.&#13;
Het geding in hoger beroep&#13;
Verpachters zijn bij een op 18 november 2010 ter griffie in­gekomen beroepschrift in beroep gekomen van voormel­de beschikking, met verzoek die beschikking te vernietigen en de onderhavige pachtprijs te bepalen op € 463,10 per ha per jaar, ingaande 1 november 2009. Pachter heeft hiertegen verweer gevoerd bij een op 14 december 2010 ter griffie in­gekomen verweerschrift, met verzoek de beschikking, waar­van beroep, te bevestigen.&#13;
De grieven&#13;
Verpachters hebben aangevoerd dat naar hun oordeel per 31 augustus 2007 de hoogst toelaatbare pachtprijs in de onder­havige pachtovereenkomst op basis van het Pachtprijzenbe­sluit 2007 kan worden bepaald op € 421,00 per ha per jaar; dat met toepassing van het Pachtprijzenbesluit 2009 ge­noemde pachtprijs kan worden verhoogd met 10%, zodat de pachtprijs in de onderhavige pachtovereenkomst met ingang van 1 november 2009 kan worden bepaald op € 463,10 per ha per jaar; dat art. 25 van het Pachtprijzenbesluit 2007 be­paalt dat het Pachtnormenbesluit 1995 is ingetrokken, als gevolg waarvan de onderhavige pachtprijs op voormelde wijze kan worden bepaald.&#13;
Beoordeling van het geschil in hoger beroep&#13;
1. De grieven van verpachters hebben betrekking op de door de grondkamer toegepaste berekeningswijze voor de herzie­ning van de pachtprijs in de onderhavige pachtovereenkomst en de op basis daarvan bepaalde (hoogst toelaatbare) pacht­prijs. Hun grieven betreffen met name de toepassing door de grondkamer van het Pachtnormenbesluit 1995 en de nadien in werking getreden wijzigingen daarvan, alsmede de op ba­sis daarvan met ingang van 1 november 2009 door de grond­kamer bepaalde (hoogst toelaatbare) pachtprijs van de on­derhavige percelen bouwland. Dienaangaande overweegt de Centrale Grondkamer het navolgende.&#13;
2. Blijkens de stukken, waaronder die in eerste aanleg, heb­ben verpachters bij een op 2 juli 2010 bij de grondkamer in­gekomen brief verzocht om “op basis van art. 21 van het Pachtprijzenbesluit 2007 en Pachtprijzenbesluit 2009, de hoogst toelaatbare pachtprijs vast te stellen per 01-11-2009 voor de percelen kadastraal bekend gemeente Noordbroek, sectie I, nummers 374, 375, 376 en 377, gezamenlijk groot 28.09.90 ha, te herzien op grond van art. 7:333.3 BW. Dit betreft regio 2, Veenkoloniën en Oldambt, waarbij naar het oordeel van ondergetekende, op basis van het Pachtprijzen­besluit 2007, de pachtprijs per 01-11-2007 is te stellen op € 421,00 per ha, per 01-11-2009 met 10% te verhogen tot € 463,10 per ha.”&#13;
3. Uit vorenbedoelde stukken blijkt voorts dat genoem­de percelen door de rechtsvoorgangers van verpachters aan pachter zijn verpacht bij een op 1 maart 1990 door hen on­dertekende, op stoppel herfst 1989, voor de tijd van zes ach­tereenvolgende jaren, ingegane en op 22 maart 1990 door de grondkamer voor Groningen goedgekeurde pachtovereen­komst.&#13;
4. Art. 2, lid 2 van het Pachtprijzenbesluit 2007 bepaalt dat bij ministeriële regeling met inachtneming van de in art. 10 van dit besluit gestelde regels tweejaarlijks voor elk pacht­prijsgebied het percentage waarmee de tussen partijen op grond van een bestaande overeenkomst geldende pachtprijs voor land zonder woningen of andere opstallen wordt gewij­zigd. Art. 25 van het Pachtprijzenbesluit 2007 bepaalt dat het Pachtnormenbesluit 1995 wordt ingetrokken. Het Pacht­prijzenbesluit 2007 is evenwel blijkens het Koninklijk Be­sluit van 21 mei 2007, Stb 2007, 307, met ingang van 1 sep­tember 2007 in werking getreden. Een en ander brengt mede dat – anders dan verpachters kennelijk veronderstellen – het Pachtnormenbesluit 1995 eerst per 1 september 2007 is in­getrokken en derhalve tot dat tijdstip van kracht blijft. Dien­tengevolge moet bij de bepaling van de hoogst toelaatba­re pachtprijs in de onderhavige tussen partijen bestaande pachtovereenkomst ingevolge art. 2, lid 2 van het Pacht­prijzenbesluit 2007 uit worden gegaan van de voordien tus­sen partijen in die bestaande pachtovereenkomst geldende (hoogst toelaatbare) pachtprijs ingevolge het Pachtnormen­besluit 1995, zoals gewijzigd met ingang van 30 oktober 2001. Bedoelde pachtprijs wordt ingevolge art. 2, lid 1 van laatstgenoemde besluit bepaald door de tussen partijen vast­gestelde pachtprijs per ha per jaar (ingevolge het met ingang van 30 oktober 1998 gewijzigde Pachtnormenbesluit 1995) te verhogen met 15% met een maximum van € 56,25 per ha per jaar. De bepaling met toepassing van het met ingang van 31 oktober 1998 gewijzigde Pachtnormenbesluit 1995 tussen partijen geldende pachtprijs geschiedt door de tus­sen partijen geldende pachtprijs ingevolge het op 31 oktober 1995 in werking getreden Pachtnormenbesluit 1995 te ver­hogen met 20% met een maximum van € 54,45 per ha per jaar. Dit evenwel met dien verstande dat de met toepassing van het Pachtnormenbesluit 1995 en de nadien in werking getreden wijzigingen daarvan bepaalde (hoogst toelaatbare) pachtprijs van het land in geschil ingevolge art. 2, lid 2 daar­van niet hoger mag zijn dan 2% van de vrije verkeerswaarde van dat land of de desbetreffende regionorm indien deze la­ger is dan 2% van de vrije verkeerswaarde.&#13;
5. Blijkens de stukken in eerste aanleg heeft de grondkamer de (hoogst toelaatbare) pachtprijs van het onderhavige land ingevolge het Pachtprijzenbesluit 2007 overeenkomstig de in voorgaande overweging aangegeven berekeningssystema­tiek bepaald.&#13;
6. Verpachters hebben noch in eerste aanleg noch in beroep aangevoerd dat de aldus door de grondkamer met toepassing &#13;
van het Pachtnormenbesluit 1995 en de nadien in werking getreden wijzigingen daarvan bepaalde pachtprijs van het land in geschil meer bedraagt dan 2% van de vrije verkeers­waarde daarvan dan wel de desbetreffende regionorm als vorenbedoeld. Evenmin hebben verpachters aangevoerd dat de aldus ingevolge het Pachtprijzenbesluit 2007 bepaalde pachtprijs van het onderhavige land meer bedraagt dan 2% van de vrije verkeerswaarde van het desbestreffende land zoals vermeld in art. 3 van genoemd besluit. Ook anderszins is de Centrale Grondkamer hiervan niet gebleken.&#13;
7. De grondkamer heeft de aldus ingevolge het Pachtprij­zenbesluit 2007 bepaalde pachtprijs van het land in geschil als gevolg van de op 1 september 2009 in werking getreden wijziging van het Pachtprijzenbesluit 2007 terecht verhoogd met het te dezen toepasselijke veranderpercentage van 10 en aldus de hoogst toelaatbare pachtprijs van het land in geschil per 1 november 2009 bepaald.&#13;
Dienaangaande overweegt de Centrale Grondkamer dat ver­pachters noch in eerste aanleg noch in beroep hebben aange­voerd dat de aldus door de grondkamer bepaalde pachtprijs meer bedraagt dan 110% van de desbetreffende hoogst toe­laatbare pachtprijs per ha per jaar (regionorm) als bedoeld in art. 2a van genoemd besluit dan wel dat deze meer bedraagt dan 2% van de vrije verkeerswaarde daarvan als bedoeld in art. 3 van genoemd besluit. Ook anderszins is de Centrale Grondkamer hiervan niet gebleken.&#13;
8. Ook overigens is de Centrale Grondkamer niet gebleken van onjuistheden in de beschikking van de grondkamer en de daaraan ten grondslag liggende berekening van de daarin herziene pachtprijs van de onderhavige percelen bouwland.&#13;
9. Het hiervoor overwogene brengt mede dat de door ver­pachters aangevoerde grieven geen doel treffen.&#13;
Slotsom&#13;
De beschikking, waarvan beroep, moet worden bevestigd.&#13;
Beslissing&#13;
De Centrale Grondkamer, beschikkende in hoger beroep:&#13;
Bevestigt de beschikking, waarvan beroep, zulks met ver­melding van het navolgende.&#13;
Indien de pachter geen pachtersomslag is verschuldigd inge­volge art. 116, onderdeel b, van de Waterschapswet, kan de pachtprijs worden vermeerderd met maximaal 50% van de waterschapslasten&#13;
zoals die in het betrokken jaar zijn vastgesteld. Indien op het verpachte land een ruilverkavelingsrente dan wel een landinrichtingsrente rust, kan door de verpachters 50% van de ruilverkavelingsrente dan wel landinrichtingsrente aan de pachter doorberekend worden met een maximum van € 25,00 per ha per jaar.&#13;
Indien de geldelijke lasten welke de verpachters door pu­bliekrechtelijke lichamen zijn opgelegd, worden verhoogd in verband met door deze lichamen uit te voeren onder­houdswerkzaamheden, die vóórdien ten laste kwamen van de pachter, kunnen de verpachters ten hoogste het bedrag van de aan die werkzaamheden verbonden kosten aan de pachter doorberekenen.&#13;
</content><legacyfootnotes/><footnotes><footnote/></footnotes><auteurs>mr. W.L. Valk, mr. M.G.W.M. Stienissen en mr. Th.C.M. Willemse</auteurs><published>2011-09-01 00:00:00</published><modified>2011-09-01 00:00:00</modified><editiondate>2011-09-01</editiondate><htmlpath>https://denhollander.info/artikel/9537</htmlpath></article>
</articles></edition>