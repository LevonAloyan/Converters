<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2014</searchword><id>11014</id><udhid>UDH:TvAR/11014</udhid><titel>Mitigeren of compenseren?</titel><searchwords><searchword>TvAR 3/2014</searchword><searchword>UDH:TvAR/11014</searchword></searchwords><attachments><attachment><name>TvAR2014_03_01_Mitigeren.pdf</name><extention>pdf</extention><url>https://denhollander.info/download/9425/ci</url></attachment></attachments><inleiding>Het lijkt een woordenspel: zijn maatregelen die genomen worden om de nadelige gevolgen van een project voor Natura 2000-gebieden te elimineren nu aan te merken als ‘mitigatie’ of als ‘compensatie’? De gevolgen zijn immers gelijk: de doelen waarvoor het natuurgebied is aangewezen worden niet aangetast. In het systeem van toetsing van de Habitatrichtlijn en de Natuurbeschermingswet maakt dit echter wel degelijk verschil: als er sprake is van mitigatie kan dit in de passende beoordeling worden meegenomen en als de effecten van het besluit dan op nihil uitkomen kan het project doorgang vinden. Het wordt als het ware via art. 6, derde lid, van de Habitatrichtlijn afgehandeld. Als de maatregelen daarentegen als compensatie worden aangemerkt, komen wij terecht in de toetsing van het vierde lid van genoemd artikel, waar met name de drempel ‘dwingende redenen van groot openbaar belang’ gepasseerd moet worden.</inleiding><content>Het lijkt een woordenspel: zijn maatregelen die genomen worden om de nadelige gevolgen van een project voor Natura 2000-gebieden te elimineren nu aan te merken als ‘mitigatie’ of als ‘compensatie’? De gevolgen zijn immers gelijk: de doelen waarvoor het natuurgebied is aangewezen worden niet aangetast. In het systeem van toetsing van de Habitatrichtlijn en de Natuurbeschermingswet maakt dit echter wel degelijk verschil: als er sprake is van mitigatie kan dit in de passende beoordeling worden meegenomen en als de effecten van het besluit dan op nihil uitkomen kan het project doorgang vinden. Het wordt als het ware via art. 6, derde lid, van de Habitatrichtlijn afgehandeld. Als de maatregelen daarentegen als compensatie worden aangemerkt, komen wij terecht in de toetsing van het vierde lid van genoemd artikel, waar met name de drempel ‘dwingende redenen van groot openbaar belang’ gepasseerd moet worden. Zijn die dwingende redenen er niet dan komt men aan compensatie niet toe. In een zaak over de verbreding van de A2 bij Den Bosch heeft de Raad van State prejudiciële vragen gesteld aan het Europese Hof van Justitie. De wegverbreding had gevolgen voor enkele natuurgebieden (blauwgraslanden) in de omgeving en onderdeel van het project was het aanwijzen van nieuwe natuurgebieden. In deze zaak heeft de advocaat-generaal een conclusie geproduceerd.1 Volgens de minister van Infrastructuur was geen sprake van aantasting van de natuurlijke kenmerken van het gebied, omdat door de in het tracébesluit voorziene aanleg van nieuwe blauwgraslanden genoegzaam aan de instandhoudingsdoelstellingen voor dit habitattype zal worden voldaan. Volgens verschillende partijen in het hoofdgeding had de voorgestelde aanleg van nieuwe blauwgraslanden in het Natura 2000-gebied niet in aanmerking mogen worden genomen bij de beoordeling of de natuurlijke kenmerken van het betrokken gebied werden aangetast, en wordt de aanleg van nieuwe blauwgraslanden door de minister ten onrechte als een mitigerende maatregel aangemerkt. De A-G geeft het Hof in overweging de vragen als volgt te beantwoorden:&#13;
1. Indien het bestaande areaal van een beschermd habitattype in een Natura 2000-gebied negatieve gevolgen ondervindt van een project dat voorziet in het tot ontwikkeling brengen van een nieuw areaal (van gelijke of grotere omvang) van hetzelfde habitattype elders binnen hetzelfde gebied, moet worden aangenomen dat de natuurlijke kenmerken van het gebied zelf worden aangetast in de zin van artikel 6, lid 3, van richtlijn 92/43/EEG van de Raad van 21 mei 1992 inzake de instandhouding van de natuurlijke habitats en de wilde flora en fauna. Dat project kan bijgevolg niet in het kader van die bepaling worden goedgekeurd.&#13;
2. In die omstandigheden kan het ontwikkelen van een nieuw areaal worden aangemerkt als een compenserende maatregel als bedoeld in artikel 6, lid 4, van deze richtlijn, op voorwaarde dat het specifiek verband houdt met het betrokken project en anders in het kader van het door artikel 6, lid 1 of 2, voorgeschreven reguliere beheer van het gebied niet zou zijn gerealiseerd. Wanneer dat het geval is, kan het project worden gerealiseerd, mits alle voorwaarden en vereisten van artikel 6, lid 4, zijn vervuld of in acht genomen.’&#13;
Daar lijkt niet veel tegen in te brengen. Voor de snelweg zal het niet veel uitmaken – het besluit zal wel over moeten - maar voor veehouderijen is cruciaal dat de maatregelen die men neemt om aantasting van natuurgebieden te voorkomen aangemerkt kunnen worden als mitigatie. Veehouderijen zullen immers niet snel worden aangemerkt als van groot openbaar belang. Meestal komen deze maatregelen neer op saldering, dat wil zeggen de uitbreiding van de ammoniakdepositie door de uitbreiding wordt weggestreept tegen een beëindiging op een andere plek. Tot nu toe wordt in de rechtspraak aangenomen dat dit valt onder mitigerende maatregelen. Wel zou daar nog een wat bindender karakter aan kunnen worden gegeven, gelet op punt 51 van de conclusie van de A-G: ‘Aan de andere kant moeten, als uitvloeisel van het voorgaande, de maatregelen, wil het plan of project kunnen worden goedgekeurd, een juridisch bindende voorwaarde vormen voor de uitvoering ervan. Zij moeten ook (om zo te zeggen, als keerzijde van de medaille) niet vereist zijn wanneer het plan of project niet wordt goedgekeurd.’</content><legacyfootnotes>1. Zaak C-521/12, Conclusie d.d. 27 februari 2014.</legacyfootnotes><footnotes><footnote/></footnotes><auteurs>prof. mr. D.W Bruil</auteurs><published>2014-03-01 00:00:00</published><modified>2014-03-01 00:00:00</modified><editiondate>2014-03-01</editiondate><htmlpath>https://denhollander.info/artikel/11014</htmlpath></article>
</articles></edition>