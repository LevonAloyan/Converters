<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1991</searchword><id>6203</id><udhid>UDH:TvAR/6203</udhid><titel>Erfpacht nieuwe stijl</titel><searchwords><searchword>TvAR 10/1991</searchword><searchword>UDH:TvAR/6203</searchword></searchwords><attachments><attachment><name>1991_nr 10_Artikel_Koning.pdf</name><extention>pdf</extention><url>https://denhollander.info/download/5997/ci</url></attachment></attachments><inleiding>Reagerend op het in Agrarisch recht, 1991 nr. 2, gepubliceerde artikel 'Agrarische&#13;
erfpacht en de werking van art. 59 Pachtwet' van de hand van mr. RA. de Hoog wil ik&#13;
enkele kanttekeningen plaatsen van de zijde van de dienst der Domeinen.&#13;
In het artikel wordt gesteld dat er zich de laatste tijd in de praktijk een aantal vormen&#13;
van ontgaan van de Pachtwet voordoet waarvan men zich zou kunnen afvragen of er&#13;
sprake is van ontgaan of van ontduiken van die wet.&#13;
Eén van de twee representatief geachte voorbeelden die vervolgens worden gegeven,&#13;
blijkt de door de dienst der Domeinen toegepaste erfpachtsuitgifte van agrarische erven&#13;
in combinatie met pacht van los land te zijn, bekend staande onder de benaming&#13;
'erfpacht nieuwe stijl'.&#13;
De Hoog's conclusie is dat de Staat zich met de toepassing van deze constructie&#13;
schuldig maakt aan het omzeilen van de werking van de Pachtwet.&#13;
Los van zijn juridisch betoog - hieronder kom ik daar nog even op terug - ben ik van&#13;
mening dat De Hoog niet in redelijkheid tot de bovenvermelde conclusie zou hebben&#13;
kunnen komen als hij zich had laten informeren, bijvoorbeeld door de dienst der&#13;
Domeinen, omtrent de achtergronden van de erfpacht nieuwe stijl. Dit zou hem hebben&#13;
geleerd dat een artikel als het zijne op zijn hoogst van theoretisch-juridisch belang zou&#13;
kunnen zijn en nauwelijks of geen belang zou hebben voor de gevolgen van artikel 59&#13;
van de Pachtwet in de praktijk.</inleiding><content>Bij heruitgifte van landbouwbedrijven door de dienst der Domeinen in pacht of bij&#13;
bedrijfsvergroting in pacht wordt aan de desbetreffende boer de verplichting opgelegd&#13;
de door de Staat gestichte gebouwen over te nemen. Daartoe wordt het erf in erfpacht&#13;
(nieuwe stijl) uitgegeven of verkocht, naar keuze van de gegadigde.&#13;
De mogelijkheid van uitgifte in erfpacht van het erf is onder meer gecreëerd omdat&#13;
de pachter behoefte kan hebben aan een zakelijk recht in verband met de financiering&#13;
van de door hem van de Staat over te nemen opstallen en de door hemzelf te stichten&#13;
gebouwen e.d.&#13;
De erfpacht betreft louter en alleen het agrarische erf, de Pachtwet geldt ten volle voor&#13;
de bijbehorende cultuurgrond.&#13;
Van een ontgaan c.q. ontduiken van de Pachtwet, bijvoorbeeld met het oog op een&#13;
vrije prijsbepaling, is geen sprake: de canon voor het erfperceel is gebaseerd op de&#13;
pachtnormen voor cultuurgrond.&#13;
Ook ten aanzien van een eventuele verkoop van het erfperceel is er geen verschil met&#13;
een hoevepachter. Evenals aan de hoevepachter wordt aan de erfpachter op zijn verzoek&#13;
verkocht voor 80% van de vrije waarde.&#13;
Het feit dat de Staat vele jaren lang landbouwbedrijven in erfpacht heeft uitgegeven, vloeide voort uit in overleg met de Tweede Kamer vastgesteld regeringsbeleid, dat&#13;
beoogde voor de nieuwe polders meerdere rechtsvormen van grondgebruik naast elkaar&#13;
te laten bestaan om daarmee de monopolistische positie van de Staat als enige verpachter&#13;
in het gebied enigszins te doorbreken. Gedurende de periode 1971-1978 werd pachters&#13;
van domeinbedrijven de gelegenheid geboden de pachtovereenkomst om te zetten in&#13;
een erfpachtsrecht, waarbij de door de Staat gestichte gebouwen moesten worden&#13;
overgenomen. Het primaire doel van dit beleid was de slecht renderende verpachte&#13;
agrarische opstallen af te stoten. Dit beleid is in 1978 stopgezet omdat van de Staat om&#13;
niet verkregen agrarische erfpachtsrechten wegens de koppeling van de canon aan de&#13;
pachtnormen bij verkoop een aanzienlijke vermogenswaarde bleken te vertegenwoordigen.&#13;
De uitgifte door de Staat van landbouwbedrijven in erfpacht had op geen enkele wijze&#13;
te maken met het willen ontgaan van de Pachtwet, de canon is immers geheel gekoppeld&#13;
aan de pachtwaarde, de juridische binding met een erfpachter is in de praktijk zelfs&#13;
groter dan die met een pachter.&#13;
Met betrekking tot de twee juridische argumenten - voor zover deze de Staat betreffen&#13;
- wil ik het volgende opmerken.&#13;
Van de opzeggingsbevoegdheid in geval van faillissement van de erfpachter of een&#13;
eventuele mede-erfpachter wordt in de praktijk nimmer gebruik gemaakt, als uiterste&#13;
middel wordt opzegging alleen overwogen indien er sprake is van een ernstige&#13;
wanprestatie; overigens vervalt dit argument zodra het nieuwe Burgerlijk Wetboek in&#13;
werking treedt, waar immers ten aanzien van opzegging door de grondeigenaar&#13;
dwingendrechtelijk wordt geregeld dat deze niet anders dan in het geval van ernstige&#13;
wanprestatie van de erfpachter kan plaatsvinden.&#13;
Het tweede argument is inhoudsloos nu immers van een eventuele opzegging van het&#13;
erfpachtsrecht door de Staat eerst sprake kan zijn nadat de betrokken pachtovereenkomst&#13;
is geëindigd. Hierdoor is de positie van de erfpachter/pachter ten minste even&#13;
sterk als die van een hoevepachter.</content><legacyfootnotes/><footnotes><footnote/></footnotes><auteurs>Mr. RJ.C.M. Koning</auteurs><published>1991-10-01 00:00:00</published><modified>1991-10-01 00:00:00</modified><editiondate>1991-10-01</editiondate><htmlpath>https://denhollander.info/artikel/6203</htmlpath></article>
</articles></edition>