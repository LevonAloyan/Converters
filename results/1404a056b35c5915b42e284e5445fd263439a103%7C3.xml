<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1992</searchword><id>6177</id><udhid>UDH:TvAR/6177</udhid><titel>Bestuurdersaansprakelijkheid krachtens WBF bij coöperaties</titel><searchwords><searchword>TvAR 9/1992</searchword><searchword>UDH:TvAR/6177</searchword></searchwords><attachments><attachment><name>1992_nr 9_Artikel_Sangen.pdf</name><extention>pdf</extention><url>https://denhollander.info/download/5971/ci</url></attachment></attachments><inleiding>INLEIDING&#13;
In 1987 is het Nederlandse rechtspersonenrecht verrijkt met de Wet Bestuurdersaansprakelijkheid&#13;
(WBA) en de Wet Bestuurdersaansprakelijkheid bij faillissement (WBF), ook&#13;
wel de Tweede respectievelijk de Derde Misbruikwet genoemd.1 Beide wettelijke regelingen&#13;
hebben tot doel misbruik en oneigenlijk gebruik van rechtspersonen tegen te gaan.&#13;
Met de invoering van de WBA beoogde de wetgever in het bijzonder te bereiken dat de&#13;
fiscus, bedrijfsverenigingen en pensioenfondsen in een vroegtijdig stadium geïnformeerd&#13;
zouden worden over betalingsonmacht van de rechtspersoon, opdat deze instanties de afdracht&#13;
van resp. loonbelasting, sociale premies en pensioenpremies alsnog zeker zouden&#13;
kunnen stellen. Met de WBF wilde de wetgever vooral de curator in faillissementssituaties&#13;
de mogelijkheid geven bestuurders die de rechtspersoon door wanbeleid naar de ondergang&#13;
hebben gevoerd, persoonlijk aansprakelijk te stellen voor de hieruit voortvloeiende&#13;
tekorten.&#13;
Onlangs zijn de twee wettelijke regelingen geëvalueerd door het WODC2. Belangrijkste&#13;
conclusies zijn dat de WBA niet zo zeer het misbruik van rechtspersonen tegengaat&#13;
als wel een effectief incassomiddel verschaft aan fiscus en sociale verzekeringsinstanties,&#13;
terwijl van een positief effect van de WBF vooralsnog geen sprake is. Dit betekent echter&#13;
niet dat curatoren laatstgenoemde wet als overbodig beschouwen. Elke uitbreiding of verbetering&#13;
van hun 'wapenarsenaal' is hen welkom.&#13;
ART. 2:138 BW&#13;
De kern van de WBF vinden we in art. 2:138 BW. Art. 2:138 BW stelt de bestuurder in&#13;
geval van faillissement van de naamloze vennootschap jegens de boedel hoofdelijk aansprakelijk&#13;
voor het bedrag van de schulden voor zover deze niet door vereffening van de&#13;
overige baten kunnen worden voldaan, indien het bestuur zijn taak kennelijk onbehoorlijk&#13;
heeft vervuld en aannemelijk is dat dit een belangrijke oorzaak is van het faillissement.&#13;
Het cruciale begrip is hier de 'kennelijk onbehoorlijke taakvervulling'. </inleiding><content>KENNELIJK ONBEHOORLIJKE TAAKVERVULLING&#13;
De wet geeft van het begrip 'kennelijk onbehoorlijke taakvervulling' geen omschrijving3.&#13;
De wetgever heeft er bewust voor gekozen geen definitie van het begrip te geven, omdat&#13;
het totale gebied van misbruik van rechtspersonen op het moment van wetgeving nog niet&#13;
te overzien was. Met het geven van een definitie bestaat het gevaar dat zij in de praktijk&#13;
te eng zou blijken te zijn waardoor sommige frauderende bestuurders aansprakelijkheid&#13;
zouden kunnen ontlopen of te ruim waardoor alsnog door wetgeving of rechtspraak beperkingen&#13;
zouden moeten worden ingebouwd. De wetgever volstaat in de toelichting bij&#13;
de WBF met het geven van voorbeelden. Zo zal het aangaan van verbintenissen ten name&#13;
van de rechtspersoon in de wetenschap dat zij deze niet zal kunnen nakomen leiden tot&#13;
kennelijk onbehoorlijk bestuur4. Van kennelijk onbehoorlijk bestuur is ook sprake indien&#13;
aan duidelijk incompetent gebleken bestuurders de vrijheid wordt gegeven de vennootschap&#13;
voor onbeperkte bedragen te verbinden.5 Bij kennelijk onbehoorlijk bestuur moet&#13;
het gaan om evident verwijtbaar gedrag van bestuurders. Opzet, grove schuld of grove&#13;
nalatigheid zal daarbij in elk geval leiden tot kennelijk onbehoorlijk bestuur. Of ook een&#13;
lichtere mate van schuld tot kennelijk onbehoorlijk bestuur kan leiden is echter onduidelijk;&#13;
de minister sluit dit echter niet uit.6 Voorts moet het kennelijk onbehoorlijk bestuur&#13;
leiden tot benadeling van crediteuren.&#13;
Van kennelijk onbehoorlijk bestuur is krachtens art. 2:138 lid 2 BW in elk geval sprake,&#13;
indien het bestuur zijn boekhoudplicht niet nakomt of de jaarrekening niet publiceert.&#13;
Hier is sprake van een onwederlegbaar wettelijk vermoeden. Tevens wordt in dat geval&#13;
vermoed, dat de onbehoorlijke taakvervulling een belangrijke oorzaak is van het faillissement.&#13;
Dit wederlegbaar wettelijk vermoeden houdt in dat niet de curator, maar de aangesproken&#13;
bestuurder moet bewijzen dat er geen oorzakelijk verband bestaat tussen het&#13;
faillissement en het schenden van de boekhoudplicht c.q. publikatieplicht. De bewijslast&#13;
wordt aldus omgekeerd. Op de bestuurder rust in dat geval een zware bewijslast.&#13;
Is er sprake van kennelijk onbehoorlijk bestuur en komt vast te staan dat het kennelijk&#13;
onbehoorlijk bestuur een belangrijke oorzaak is geweest van het faillissement, dan zijn&#13;
alle bestuurders hoofdelijk aansprakelijk voor de tekorten. Er bestaat echter op grond van&#13;
lid 3 van art. 2:138 BW een disculpatiemogelijkheid voor die bestuurder, die bewijst dat&#13;
de onbehoorlijke taakvervulling door het bestuur niet aan hem te wijten is en dat hij niet&#13;
nalatig is geweest in het treffen van maatregelen om de gevolgen daarvan af te wenden.&#13;
Wetende stil zitten is derhalve uit den boze. BESTUURDER IN DE ZIN ART. 2:138 BW&#13;
Bezien we de kring van personen die op grond van art. 2:138 BW aansprakelijk kunnen&#13;
worden gesteld, dan omvat deze kring naast de formele bestuurders van de rechtspersoon7&#13;
mede 'degene die het beleid van de vennootschap heeft bepaald of mede heeft bepaald,&#13;
als ware hij bestuurder' op grond van art. 2:138 lid 7 BW. Deze feitelijke bestuurder kan&#13;
aansprakelijk gesteld worden - ervan uitgaand dat aan de hierboven genoemde voorwaarden&#13;
van art. 2:138 is voldaan8 -, indien vaststaat dat hij het beleid (mede) heeft bepaald&#13;
en dat hij dit heeft gedaan als ware hij bestuurder. Deze feitelijke bestuurder is de man&#13;
achter de schermen die de facto beslist en het reilen en zeilen van de rechtsperoon bepaalt.&#13;
Het gaat erom, dat de feitelijke bestuurder bestuurstaken verricht met terzijde&#13;
schuiven van de formele bestuurders. Zo kan een coöperatie zelve onder omstandigheden&#13;
worden aangemerkt als feitelijke bestuurder in haar hoedanigheid van grootaandeelhouder&#13;
van een werkmaatschappij9. Verder kunnen onder omstandigheden procuratiehouders&#13;
en zij die de persoonlijke titel van directeur dragen worden aangemerkt als feitelijke bestuurders.&#13;
Handelen deze functionarissen binnen de grenzen van de aan hen toegedeelde&#13;
bevoegdheden, dan is een aansprakelijkstelling op grond van art. 2:138 BW niet mogelijk&#13;
te achten. Een andere veel voorkomende situatie bij coöperaties is de scheiding van de&#13;
bestuurstaken over een algemeen en een dagelijks bestuur c.q. directie10. In beginsel kunnen&#13;
dan de formele bestuurders, die deel uitmaken van het algemeen bestuur, als ook de&#13;
dagelijks bestuurders naast elkaar hoofdelijk aansprakelijk zijn. Van Schilfgaarde acht het&#13;
verdedigbaar, dat de algemeen bestuurders, die geen deel uitmaken van het dagelijks bestuur,&#13;
voor de toepassing van de regeling worden aangemerkt als commissarissen11.&#13;
Het is echter de vraag of het algemeen bestuur zijn taak behoorlijk uitoefent indien er&#13;
slechts sprake is van het houden van toezicht. Een bestuurstaak omvat naar mijn mening&#13;
meer12.&#13;
BETEKENIS VAN DE WBF VOOR COÖPERATIES&#13;
Wat betekent de Wet Bestuurdersaansprakelijkheid bij faillissement nu voor de coöperatie?&#13;
Hoewel de regeling, die haar beslag heeft gekregen in art. 2:138 BW, in eerste instantie&#13;
is bedoeld voor de naamloze vennootschap en de besloten vennootschap - bij deze&#13;
rechtsvormen werd immers een veelvuldig misbruik geconstateerd -, geldt de regeling&#13;
ook voor de coöperatie. Zie art. 2:53a jo. art. 2:50a BW.&#13;
Een coöperatieve onderneming kan op tweeërlei wijze te maken krijgen met de WBF,&#13;
enerzijds bij een faillissement van de coöperatie zelf, anderzijds bij een faillissement van&#13;
een aan de coöperatie toebehorende werkmaatschappij. Deze werkmaatschappijen zullen&#13;
veelal een naamloze dan wel besloten vennootschap zijn. Deconfitures van coöperatieve ondernemingen komen in het algemeen weinig voor; de verwikkelingen rond de zuivelcooperatie&#13;
Heino Krause13 tonen echter aan dat ook voor bestuurders van coöperaties&#13;
en van met de coöperatie verbonden werkmaatschappijen de WBF van belang kan zijn.&#13;
Bij een faillissement van een coöperatie met een wettelijke of beperkte aansprakelijkheid&#13;
doet zich nog een bijzonder probleem voor. Ik doel daarbij op het probleem van samenloop&#13;
van aansprakelijkheid van het bestuur en de ledenaansprakelijkheid. Ik zou&#13;
menen dat het voor de rechtspositie van de leden van een coöperatie van belang is te weten&#13;
hoe beide aansprakelijkheden zich tot elkaar verhouden. Noch de wet noch de parlementaire&#13;
geschiedenis geven hierover uitsluitsel. We moeten derhalve voorlopig&#13;
aannemen dat het de curator in het faillissement van de coöperatie vrijstaat eerst de ledenaansprakelijkheid&#13;
uit te winnen. Dit kan op grond van art. 2:55 lid 4 zelfs bij wijze van&#13;
voorschot geschieden. Uit het hierboven genoemde evaluatierapport blijkt dat curatoren&#13;
in de praktijk slechts een zeer terughoudend gebruik maken van de mogelijkheid om bestuurders&#13;
op grond van art. 2:138 BW aansprakelijk te stellen, zelfs in de gevallen dat aan&#13;
de voorwaarden voor aansprakelijkheid kan worden voldaan. In dat geval zijn het de leden&#13;
die uiteindelijk met de nadelige financiële gevolgen blijven zitten. Verdedigbaar is&#13;
ook dat de bestuurdersaansprakelijkheid eerst door de curator benut dient te worden nu&#13;
het tekort door het falen van de bestuurders is veroorzaakt. Misschien iets om over na te&#13;
denken na het geval van Heino Krause.</content><legacyfootnotes>1. Zie de Wet van 16 mei 1986, Stb. 1986, 275 voor de WBF en de Wet van 21 mei 1986, Stb. 1986, 276&#13;
voor de WBA.&#13;
2. Zie C. Meus, C. Cozijn e.a., Wet Bestuurdersaansprakelijkheid en Wet Bestuurdersaansprakelijkheid bij&#13;
Faillissement, samenvattend eindrapport van het evaluatieonderzoek, Ministerie van Financiën, Den Haag&#13;
augustus 1991.&#13;
3. De term 'kennelijk onbehoorlijk bestuur' wordt ook wel gehanteerd en duidt op hetzelfde. Zie&#13;
omtrent het begrip Van Schilfgaarde, Misbruik van rechtspersonen, Kluwer 1986 p. 20 en H. de&#13;
Groot, 'Misbruik' en 'Kennelijk onbehoorlijk bestuur', NJB 1986 nr. 41 p. 1307 e.v.&#13;
4. Zie Nota n.a.v. het Eindverslag bij 16 631 p. 20.&#13;
5. Zie Handelingen Tweede Kamer 29 augustus 1985 n.a.v. de WBA en de WBF p. 6337.&#13;
6. Zie Nota n.a.v. het Eindverslag bij 16 631 p. 20.&#13;
7. Overigens geldt art. 2:138 BW eveneens voor de commissarissen, voor zover de rechtspersoon in kwestie&#13;
een raad van commissarissen kent, op grond van art. 2:149 BW.&#13;
8. Deze voorwaarden zijn dus a. een kennelijk onbehoorlijke taakvervulling en (cumulatief;vdS) b. dat&#13;
aannemelijk is dat deze onbehoorlijke taakvervulling een belangrijke oorzaak is van het faillissement.&#13;
9. Aldus de Nota n.a.v. het Eindverslag 16 631 p. 6.&#13;
10. Zie voor bestuursmodellen bij coöperaties WJ. Slagter, Bestuurlijke organisatie van coöperaties,&#13;
Symposium 'De coöperatie' vanwege het Studiecentrum voor Bedrijf en Overheid d.d. 22 november 1991&#13;
te Amsterdam.&#13;
11. Van Schilfgaarde, a.w. p. 26. Zie ook de art. 2:149 en 259 BW.&#13;
12. Zie ook WJ. Slagter, t.a.p. p. 8.&#13;
13. De verwikkelingen rond Heino Krause hebben echter niet geleid tot het faillissement van de coöperatie.&#13;
Voorafgaande aan de fusie met Coberco hebben de leden van Heino Krause het tekort moeten&#13;
aanzuiveren.</legacyfootnotes><footnotes><footnote/></footnotes><auteurs>Mr. G.J.H, van der Sangen</auteurs><published>1992-09-01 00:00:00</published><modified>1991-06-11 00:00:00</modified><editiondate>1992-09-01</editiondate><htmlpath>https://denhollander.info/artikel/6177</htmlpath></article>
</articles></edition>