<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2013</searchword><id>10886</id><udhid>UDH:TvAR/10886</udhid><titel>Bedrijfsopvolgingsregeling schenk- en erfbelasting niet discriminatoir</titel><searchwords><searchword>TvAR 12/2013</searchword><searchword>UDH:TvAR/10886</searchword></searchwords><attachments><attachment><name>TvAR2013_12_03_Bedrijfopvolgingsregeling.pdf</name><extention>pdf</extention><url>https://denhollander.info/download/9312/ci</url></attachment></attachments><inleiding>Op 22 november 2013 heeft de Hoge Raad vijf arresten1 gewezen waarin centraal staat de vraag of de bedrijfsopvolgingsregeling van art. 35b en volgende Successiewet 1956 in strijd is met het discriminatieverbod zoals opgenomen in internationale verdragen.</inleiding><content>De bedrijfsopvolgingsregeling in de&#13;
Successiewet 1956&#13;
De Successiewet 1956 (hierna: SW 1956) regelt de heffing van schenkbelasting over al wat krachtens schenking wordt verkregen en de heffing van erfbelasting over al wat krachtens erfrecht wordt verkregen.2 In de regeling tot 2010 werden deze belastingen nog ‘recht van schenking’ en ‘recht van successie’ genoemd.&#13;
In hoofdstuk IIIA van die wet is de bedrijfsopvolgingsregeling opgenomen. Deze regeling behelst een combinatie van een voorwaardelijke vrijstelling en een betalingsfaciliteit voor zover een verkrijging bestaat uit ondernemingsvermogen. Als ondernemingsvermogen worden met name aangemerkt vermogensbestanddelen die behoren tot een onderneming als bedoeld in art. 3.4 of 3.5 Wet inkomstenbelasting 2001 (hierna: Wet IB 2001) en aandelen in een vennootschap die behoren tot een ‘aanmerkelijk belang’ in de zin van afdeling 4.3 Wet IB 2001 voor zover het vermogen van de vennootschap bestaat uit ondernemingsvermogen.&#13;
Voorwaardelijke vrijstelling wordt verleend voor de verkrijging van de eerste € 1.028.132 (bedrag 2013) aan ondernemingsvermogen (bij verkrijging van een gedeelte van een onderneming naar evenredigheid toe te rekenen). Van het ondernemingsvermogen dat deze € 1.028.132 te boven gaat, is nog eens 83% voorwaardelijk vrijgesteld.3 Voorwaarde voor de vrijstelling is dat de onderneming ten minste vijf jaren wordt voortgezet.4 Voor 1 januari 2010 bestond de vrijstelling van de eerste € 1.028.132 niet en was een lager percentage dan 83% vrijgesteld, namelijk 75% (tot 2007 was dit percentage 60% en tot 2005 30%).&#13;
Indien van een onderneming de liquidatiewaarde hoger is dan de going-concernwaarde, is dit volledige verschil ook voorwaardelijk vrijgesteld.5 Dit speelt in het bijzonder in de grondgebonden landbouw.&#13;
Bijzondere betekenis voor de land- en tuinbouw&#13;
De vrijstelling van het verschil tussen de liquidatiewaarde en de lagere going-concernwaarde is van grote betekenis voor ondernemingen in de land- en tuinbouw. Met name extensieve bedrijven worden veelal in de familiesfeer overgedragen tegen een prijs die aanmerkelijk lager ligt dan de opbrengst bij liquidatie en verkoop in delen van de onderneming. Aldus wordt een rendabele voortzetting van de onderneming mogelijk gemaakt. De Hoge Raad heeft binnen het erfrecht uitgemaakt dat overdracht tegen de zogenoemde ‘agrarische waarde’ onder omstandigheden niet als gift is aan te merken.6 De Hoge Raad heeft dit oordeel doorgetrokken naar de Successiewet 1956.7 Toch worden dergelijke verkrijgingen in de SW 1956 sinds een wetswijziging in 2009 in aanmerking genomen: verkrijgingen door de werking van een voortzettingsbeding in een vennootschapsovereenkomst, hetzij bij leven hetzij bij overlijden, worden aangemerkt als fictieve schenking casu quo fictieve erfrechtelijke verkrijging8.&#13;
Ondernemingsvermogen wordt in beginsel gewaardeerd op minimaal de liquidatiewaarde.9 Vervolgens wordt het verschil tussen de going-concernwaarde en liquidatiewaarde op grond van de bedrijfsopvolgingsregeling voorwaardelijk vrijgesteld.&#13;
Discriminatie?&#13;
In de zaken die hebben geleid tot de arresten van 22 november 2013 behoorde tot de nalatenschap van de erflaters geen onderneming. In geschil is of de erfgenamen een beroep kunnen doen op de bedrijfsopvolgingsregeling wegens strijd met het discriminatieverbod van art. 26 Internationaal Verdrag inzake Burgerrechten en Politieke Rechten (hierna: IVBPR) en art. 14 Europees Verdrag voor de Rechten van de Mens (hierna: EVRM) en strijd met art. 1 van het Twaalfde protocol bij het EVRM. Kort gezegd: de erfgenamen stellen dat de vrijstelling van de bedrijfsopvolgingsregeling op grond van het gelijkheidsbeginsel zoals deze is vastgelegd in de internationale verdragen, ook van toepassing is op de verkrijging van ander vermogen dan ondernemingsvermogen.&#13;
De Hoge Raad heeft achtereenvolgens de volgende vragen&#13;
beantwoord:&#13;
–– Is sprake van gelijke gevallen?&#13;
–– Is er een redelijke en objectieve rechtvaardiging voor&#13;
de ongelijke behandeling van die gelijke gevallen?&#13;
–– Bestaat er een redelijke verhouding tussen de maatregel&#13;
die het onderscheid maakt en het daarbij beoogde,&#13;
gerechtvaardigde doel?10&#13;
De bal kwam aan het rollen door de uitspraak van Rechtbank&#13;
Breda van 13 juli 2012. Deze uitspraak heeft veel stof&#13;
doen opwaaien in de fiscale wereld en is ook breed uitgemeten&#13;
in de niet-fiscale pers.&#13;
Rechtbank Breda 13 juli 201211&#13;
In deze zaak heeft erflater, overleden in 2007, tot 2004 een&#13;
landbouwonderneming gedreven. In zijn testament heeft hij&#13;
belanghebbende benoemd tot enig erfgenaam. Na de staking&#13;
van zijn onderneming heeft erflater de gronden aan belanghebbende&#13;
verpacht. De verkrijging van belanghebbende bestaat&#13;
uit het voormalige ondernemingsvermogen, te weten&#13;
de aan belanghebbende verpachte landbouwgronden, de machines&#13;
en de boerderij.&#13;
In geschil is het antwoord op de vraag of het gelijkheidsbeginsel&#13;
meebrengt dat belanghebbende recht heeft op vrijstelling&#13;
van recht van successie voor 75% van het verkregen&#13;
vermogen door toepassing van de bedrijfsopvolgingsregeling.&#13;
In rechtsoverweging 4.15. overweegt de rechtbank dat verkrijging&#13;
van ondernemingsvermogen en verkrijging van ander&#13;
vermogen dan ondernemingsvermogen zijn aan te merken&#13;
als ‘gelijke gevallen’:&#13;
‘In artikel 1, aanhef, ten eerste, Sw is bepaald dat&#13;
recht van successie wordt geheven over al wat krachtens&#13;
erfrecht wordt verkregen. Uit de parlementaire&#13;
geschiedenis van de wet als zodanig blijkt niet dat&#13;
de wetgever met deze bepaling een ander doel voor&#13;
ogen had dan het belasten van al hetgeen krachtens&#13;
erfrecht is verkregen. De Sw kende van meet af aan&#13;
wel vrijstellingen maar die zijn en waren gelieerd&#13;
aan de verwantschap tussen erflater (of schenker) en&#13;
verkrijger en hielden geen verband met de aard van&#13;
het verkregene (artikel 32 en 33 Sw). Dit betekent dat&#13;
het uitgangspunt van de Sw is dat in beginsel de aard&#13;
en hoedanigheid van hetgeen is verkregen voor de&#13;
heffing van het recht van successie niet relevant is. De&#13;
verkrijgingen krachtens erfrecht van ondernemingsvermogen&#13;
en van andere vermogensvormen zijn voor&#13;
de heffing van successierecht dan ook in beginsel aan&#13;
te merken als gelijke gevallen. In beide gevallen is&#13;
immers sprake van een verkrijging krachtens erfrecht&#13;
ingevolge artikel 1 Sw.’&#13;
Vervolgens constateert de rechtbank onder meer dat de vrijstelling&#13;
ook van toepassing is in situaties dat de belastingheffing&#13;
geen belemmering vormt voor de voortzetting van&#13;
de onderneming en dat de regeling geen maximum kent.&#13;
‘Dat is rechtens acceptabel tenzij deze bevoordeling van redelijke&#13;
grond ontbloot is’, aldus de rechtbank. Volgens de&#13;
rechtbank is dat het geval sinds de vrijstelling is verhoogd&#13;
tot 75% van het ondernemingsvermogen.&#13;
De rechtbank komt vervolgens in rechtsoverweging 4.18. tot&#13;
de conclusie ‘dat de wetgever met de verruiming van de faciliteit&#13;
in 2005 de hem toekomende ‘wide margin of appreciation’&#13;
heeft overschreden en dat voor de hierdoor ontstane&#13;
ongelijke behandeling van gelijke gevallen geen objectieve&#13;
en redelijke rechtvaardiging bestaat zodat sprake is van onaanvaardbare&#13;
discriminatie als bedoeld in artikel 26 IVBPR&#13;
respectievelijk artikel 14 EVRM.’&#13;
Naar aanleiding van deze uitspraak is massaal bezwaar gemaakt&#13;
tegen de aanslagen schenk- en erfbelasting met een&#13;
beroep op het gelijkheidsbeginsel. Deze bezwaarschriften&#13;
zijn door de Belastingdienst aangehouden in afwachting van&#13;
het oordeel van de Hoge Raad.&#13;
In zijn besluit van 23 oktober 201212 heeft de Staatssecretaris&#13;
van Financiën de regeling voor ‘massaal bezwaar’ van&#13;
toepassing verklaard. Daardoor hoefde vanaf deze datum&#13;
op het punt van het gelijkheidsbeginsel geen bezwaarschrift&#13;
meer te worden ingediend tegen een aanslag erf- of schenkbelasting.&#13;
Conclusie Advocaat-Generaal&#13;
Na sprongcassatie heeft Advocaat-Generaal IJzerman (hierna:&#13;
A-G) op 30 september 201313conclusie genomen in alle&#13;
vijf de zaken waarin de Hoge Raad op 22 november 2013&#13;
arrest heeft gewezen. Ook volgens de A-G zijn de verkrijging&#13;
van ondernemingsvermogen en de verkrijging van ander&#13;
dan ondernemingsvermogen aan te merken als gelijke&#13;
gevallen.&#13;
Vervolgens gaat de A-G in op de vraag of de wetgever het&#13;
verschil in behandeling van ondernemingsvermogen en ander&#13;
vermogen ‘daadkrachtig heeft gemotiveerd’ (onderdelen&#13;
8.9, 8.10 en 8.11):&#13;
‘Is dat in casu het geval? Uit de […] parlementaire geschiedenis&#13;
blijkt dat de wetgever als redenen voor het&#13;
invoeren en telkens weer uitbreiden van de bedrijfsopvolgingsfaciliteiten&#13;
heeft genoemd, kort samengevat,&#13;
het wegnemen of voorkomen van liquiditeitsproblemen&#13;
bij vererving van ondernemingsvermogen teneinde&#13;
sociaal-economisch belangen veilig te stellen, zoals&#13;
de werkgelegenheid en economische diversiteit. Deze&#13;
doelstellingen van algemeen overheidsbeleid zijn dus&#13;
aangevoerd ter rechtvaardiging van de BOF op individueel&#13;
niveau, met name gelegen in de bevordering van&#13;
de continuïteit van de (veelal van ouders aan kinderen)&#13;
vererfde of geschonken onderneming.&#13;
Op zichzelf zou daarin, naar het mij voorkomt, een&#13;
objectieve en redelijke rechtvaardiging gelegen&#13;
kunnen zijn. In andere Europese landen zijn vergelijkbare&#13;
wettelijke maatregelen getroffen ‘teneinde&#13;
de continuïteit van personenvennootschappen en van&#13;
eenmanszaken bij het overlijden van een van de vennoten&#13;
of van de ondernemer te garanderen en teneinde&#13;
het slagen van de overdracht binnen de familie te&#13;
garanderen door het voorkomen dat het erf- of het&#13;
schenkingsrecht het voortbestaan van de onderneming&#13;
in gevaar brengt’. Ook ons omringende landen kennen faciliërende regelingen bij vererving of schenking van&#13;
ondernemingsvermogen.&#13;
In dat kader mag mijns inziens van de wetgever worden&#13;
verlangd dat een objectieve en redelijke rechtvaardiging&#13;
voor ondernemersfaciliteiten zoals de BOF&#13;
mede degelijk kwantitatief onderzoek omvat dat een&#13;
positief oordeel kan rechtvaardigen over a) de macroeffecten&#13;
van vrijstelling en b) de doorwerking van&#13;
macro-effectieve maatregelen op individueel niveau,&#13;
waaronder de vraag hoe ruim individuele vrijstellingen&#13;
mogen uitpakken. Evenwel ontbreekt, als gezegd,&#13;
een onderzoek als a) en (dus) ook b).’&#13;
Vanuit deze gewenste deugdelijkheid van de argumentatie&#13;
voor een verschil in behandeling onderkent de A-G in de onderdelen&#13;
8.15 tot en met 8.17 vervolgens de ruime beoordelingsvrijheid&#13;
van de wetgever:&#13;
‘Het is natuurlijk wel zo dat aan de wetgever een&#13;
ruime ‘margin of appreciation’ oftewel een ruime&#13;
beoordelingsvrijheid toekomt. Ook op grond van&#13;
rechtspraak van het EHRM geldt dat aan de fiscale&#13;
wetgever een ruime mate van beoordelingsvrijheid&#13;
toekomt bij het beantwoorden van de vraag of gevallen&#13;
als gelijk moeten worden beschouwd en of, in het&#13;
bevestigende geval, een objectieve en redelijke rechtvaardiging&#13;
bestaat om die gevallen wettelijk niettemin&#13;
verschillend te behandelen.&#13;
Ik betwijfel evenwel of de wetgever hier nog (enigszins)&#13;
adequate rechtvaardigingen heeft gegeven voor&#13;
de (voortschrijdende) vrijstellingen ingevolge de BOF.&#13;
Adequate kwantitatieve onderzoeken ontbreken, of&#13;
misschien beter geformuleerd: er zijn helemaal geen&#13;
onderzoeken, zodat niet kan worden toegekomen aan&#13;
de vraag of die adequaat te achten zouden zijn.&#13;
Anderzijds zijn er die ruime beoordelingsvrijheid en&#13;
die in uitgangspunt aanvaardbare macro-doelstelling,&#13;
als bovengenoemd.&#13;
Wanneer wordt het punt bereikt waarop moet worden&#13;
gezegd dat de verdere uitbreiding van de BOF het&#13;
punt heeft bereikt dat die in de termen van het EHRM&#13;
moet worden aangemerkt als een nationale maatregel&#13;
‘manifestly without reasonable foundation’? Ik zie&#13;
als dat moment de uitbreiding waarvan moet worden&#13;
gezegd dat die is ‘devoid of reasonable foundation’.&#13;
In zoverre mag nog wel het uitgangspunt van de BOF&#13;
een ‘legitimate aim’ hebben, maar het te groot geworden&#13;
wettelijke verschil in behandeling staat niet meer&#13;
in redelijke verhouding tot het gerechtvaardigde doel;&#13;
er is sprake van overschrijding van proportionaliteit.’&#13;
Met de verhoging tot boven de 75% is de ruime ‘margin of&#13;
appreciation’ naar de mening van de A-G overschreden (onderdeel&#13;
8.22). Daarmee heeft ongelijke behandeling van ondernemingsvermogen&#13;
en niet-ondernemingsvermogen, naar&#13;
het de A-G voorkomt, het stadium van onaanvaardbare disproportionaliteit&#13;
bereikt (onderdeel 8.23).&#13;
De A-G concludeert in onderdeel 8.24 dat ‘de Nederlandse&#13;
wetgeving voor wat betreft de BOF met zich meebrengt dat&#13;
die in strijd is met het internationaal verankerde gelijkheidsbeginsel&#13;
en discriminatieverbod voorzover de ingevolge de&#13;
BOF voorziene vrijstellingen van (thans) erfbelasting of&#13;
schenkbelasting hoger uitkomen dan tot op 75% van het verkregen&#13;
ondernemingsvermogen. Daarboven moet de BOF,&#13;
naar ik meen, worden gezien als een willekeurig vastgesteld&#13;
‘fiscaal privilege’ ten faveure van een beperkte groep.’&#13;
Opvallend is nog dat de A-G in onderdeel 8.25 toevoegt dat&#13;
de bedrijfsopvolgingsregeling een ‘aantal ongerijmdheden&#13;
en gebreken vertoont die als zodanig twijfel oproepen over&#13;
zijn houdbaarheid in het licht van op non-discriminatie gerichte&#13;
verdragstoepassing.’ Een aantal voorbeelden is genoemd&#13;
in onderdeel 8.1.&#13;
In deze voorbeelden worden de volgende aspecten van de&#13;
bedrijfsopvolgingsregeling voor het voetlicht gebracht:&#13;
–– Er worden wettelijk geen eisen gesteld aan de financiële&#13;
noodzaak van faciliëring in het concrete geval.&#13;
Zo kan het zijn dat die noodzaak ontbreekt als iemand&#13;
naast het ondernemingsvermogen ook een aanzienlijk&#13;
bedrag aan ander vermogen erft.&#13;
–– Liquiditeitsproblemen kunnen onder omstandigheden&#13;
ook worden opgelost door belastinguitstel in plaats&#13;
van -afstel.&#13;
–– De bedrijfsopvolgingsregeling geldt niet als in het&#13;
kader van bedrijfsopvolging bijvoorbeeld onroerende&#13;
zaken worden verhuurd of verpacht aan de bedrijfsopvolger.&#13;
–– Bij verkrijging krachtens erfrecht worden vaak de&#13;
hoge financieringslasten niet zozeer veroorzaakt door&#13;
de verschuldigde erfbelasting, als wel door de onderbedelingsvorderingen&#13;
van andere erfgenamen, op&#13;
welke vorderingen de bedrijfsopvolgingsregeling niet&#13;
van toepassing is.&#13;
Hoge Raad 22 november 2013&#13;
Ook de Hoge Raad oordeelt dat er sprake is van gelijke gevallen&#13;
en dat een verschil in behandeling rechtvaardiging&#13;
behoeft (rechtsoverwegingen 3.3.2. en 3.3.3.):&#13;
‘Ingevolge de SW wordt een belasting geheven van al&#13;
wat krachtens erfrecht respectievelijk door schenking&#13;
wordt verkregen, waarbij het verkregene in aanmerking&#13;
wordt genomen naar de waarde die daaraan in&#13;
het economische verkeer kan worden toegekend. Deze&#13;
voor de heffing van schenkings- en successierecht&#13;
(thans: schenk- en erfbelasting) relevante kenmerken&#13;
van verkrijging en waarde in het economisch&#13;
verkeer doen zich evenzeer voor bij een verkrijging&#13;
van vermogensbestanddelen die deel uitmaken van&#13;
het vermogen van een onderneming van de erflater of&#13;
schenker of die bij hem tot een aanmerkelijk belang&#13;
behoorden in de zin van afdeling 4.3 van de Wet IB&#13;
2001 (hierna tezamen ook aan te duiden als: ondernemingsvermogen)&#13;
als bij verkrijging van andere&#13;
vermogensbestanddelen. Met het oog op de heffing&#13;
van schenkings- en successierecht moeten verkrijgingen&#13;
van vermogensbestanddelen met waarde in het&#13;
economische verkeer daarom voor de toepassing van&#13;
de bedoelde verdragsbepalingen als gelijke gevallen&#13;
worden aangemerkt, ongeacht of deze vermogensbestanddelen&#13;
al dan niet als ondernemingsvermogen&#13;
zijn aan te merken. Een verschil in behandeling tussen&#13;
verkrijgingen van ondernemingsvermogen en van&#13;
andersoortige vermogensbestanddelen behoeft daarom&#13;
rechtvaardiging.&#13;
Gelet op het voorgaande dient te worden beoordeeld&#13;
of een objectieve en redelijke rechtvaardiging bestaat&#13;
voor het zojuist bedoelde verschil in behandeling.’&#13;
Volgens de Hoge Raad is de rechtvaardiging, zoals blijkt&#13;
uit de wetsgeschiedenis, gelegen in de omstandigheid dat&#13;
de heffing van successie- en schenkingsrecht bij verkrijging&#13;
van ondernemingsvermogen liquiditeitsproblemen kan oproepen,&#13;
met name ook door de heffing ter zake van (niet liquide)&#13;
goodwill, waardoor de continuïteit van de ondernemingen&#13;
in gevaar kan komen. Volgens de A-G heeft de&#13;
wetgever hierbij in het bijzonder het oog gehad op het belang&#13;
van onbelemmerde voortzetting van de activiteiten van&#13;
familiebedrijven. De voortzetting van de onderneming kan&#13;
een bijdrage leveren aan behoud en groei van de werkgelegenheid,&#13;
behoud van economische diversiteit en aan stabiliteit.&#13;
Daarnaast heeft de wetgever bij het nader vorm geven&#13;
van de faciliteit het oog gehad op stimulering van ondernemerschap&#13;
(rechtsoverweging 3.3.8.).&#13;
In rechtsoverweging 3.3.9. overweegt de Hoge Raad:&#13;
‘Vervolgens komt wel de vraag op of de getroffen&#13;
maatregelen niet verder gaan dan voor het bereiken&#13;
van deze op zichzelf gerechtvaardigde doelstellingen&#13;
nodig is, en wel in die mate dat geen sprake is van een&#13;
redelijke verhouding tussen deze maatregelen (de faciliteit)&#13;
en de daarmee beoogde doelen. In dat verband&#13;
is met name betoogd dat het telkens verhogen van&#13;
het vrijstellingspercentage niet steunt op een gedegen&#13;
onderzoek naar de noodzaak daarvan.’&#13;
In rechtsoverweging 3.13. komt de Hoge Raad tot de slotsom&#13;
dat ‘de faciliteit zoals die gold in het onderhavige jaar&#13;
en ook in andere jaren, berust op een keuze van de fiscale&#13;
wetgever waarvan niet kan worden gezegd dat zij evident&#13;
van redelijke grond is ontbloot.’ De wetgever heeft daarom&#13;
volgens de Hoge Raad met de bedrijfsopvolgingsregeling de&#13;
hem toekomende ruime beoordelingsvrijheid niet overschreden.&#13;
Er is dan ook geen sprake van een bevoordeling van de&#13;
verkrijging van ondernemingsvermogen boven de verkrijging&#13;
van overige vermogensbestanddelen die leidt tot discriminatie.&#13;
Conclusie A-G in de Rechtbank Breda-zaak&#13;
Vier dagen voor het verschijnen van de arresten van 22 november&#13;
2013 is ook de conclusie van de A-G in de beschreven&#13;
zaak van Rechtbank Breda verschenen.14Zoals hiervoor&#13;
reeds beschreven, verkreeg in die zaak een pachter krachtens&#13;
erfrecht de eigendom van onder meer de door hem gepachte&#13;
onroerende zaken. Anders dan de rechtbank heeft Hof ’s-&#13;
Hertogenbosch15het beroep op het gelijkheidsbeginsel verworpen.&#13;
In deze conclusie mijmert de A-G over de door hem&#13;
gesignaleerde ongerijmdheid binnen de bedrijfsopvolgingsregeling&#13;
doordat deze niet van toepassing is op onroerende&#13;
zaken die in het kader van bedrijfsopvolging aan de opvolger&#13;
worden verhuurd of verpacht. Hij wijst erop dat ook&#13;
in die gevallen sprake kan zijn van een door de heffing van&#13;
successierecht opgeroepen continuïteitsrisico, tegen welk risico&#13;
de wetgever met de invoering en uitbreiding van de bedrijfsopvolgingsregeling&#13;
soelaas heeft willen bieden. Hij&#13;
meent vervolgens echter dat de wettekst geen ruimte laat om&#13;
ook hier de bedrijfsopvolgingsregeling toe te passen, omdat&#13;
de betreffende vermogensbestanddelen niet behoren tot het&#13;
vermogen van een onderneming van de erflater. De A-G adviseert&#13;
de Hoge Raad in deze zaak het beroep in cassatie ongegrond&#13;
te verklaren.&#13;
Slot&#13;
Ondernemers en hun adviseurs kunnen opgelucht ademhalen&#13;
nu de zo gekoesterde bedrijfsopvolgingsregeling niet discriminatoir&#13;
blijkt te zijn.&#13;
Ook de door de A-G genoemde ongerijmdheden binnen de&#13;
regeling, zowel positieve als negatieve, blijven derhalve&#13;
vooralsnog bestaan.&#13;
Speculaties over inperking van de regeling worden niet verder&#13;
gevoed.&#13;
Mocht alle commotie rondom de bedrijfsopvolgingsregeling&#13;
en de vermeende ongelijke behandeling toch aanleiding zijn&#13;
voor de wetgever om de faciliteit in te perken, dan is voor&#13;
de land- en tuinbouw eerst en bovenal van belang dat een&#13;
eventueel verschil tussen going-concernwaarde en hogere liquidatiewaarde&#13;
volledig (voorwaardelijk) vrijgesteld blijft.</content><legacyfootnotes>* Alies Visscher is als fiscalist werkzaam bij Countus&#13;
accountants + adviseurs te Zwolle, a.visscher@countus.nl, www.countus.nl.&#13;
1. Hoge Raad 22 november 2013, nummers 13/01154, 13/01160, 13/01161, 13/01622 en 13/02453, ECLI:NL:HR:2013:1206/1209/1210/1211/1212.&#13;
2. Art. 1, eerste lid, SW 1956.&#13;
3. Art. 35b, eerste lid, SW 1956.&#13;
4. Art. 35e SW 1956.&#13;
5. Art. 35b, eerste lid, onderdeel b, onder 1?, SW 1956.&#13;
6. Zie in het bijzonder Hoge Raad 13 februari 2004, nr. C02/233HR, NJ 2004, 653.&#13;
7. Hoge Raad 20 maart 2009, nummers 43393, ECLI:NL:HR:2009:BF1029, BNB 2009/179 en 43394, ECLI:NL:HR:2009:BF1043, BNB 2009/180.&#13;
8. Art. 11, eerste en tweede lid, SW 1956.&#13;
9. Art. 21, twaalfde lid, SW 1956.&#13;
10. EHRM 29 april 2008, no. 13378/05, EHRC 2008/80&#13;
(Burden tegen het Verenigd Koninkrijk).&#13;
11. Rechtbank Breda 13 juli 2012, nr. 11/5509,&#13;
ECLI:NL:RBBRE:2012:BX3386, V-N 2012/43.20.&#13;
12. BLKB2012/1665M, V-N 2012/57.19.&#13;
13. ECLI:NL:PHR:2013: 859/860/861/862/863, onder meer&#13;
V-N 2013/51.20.23.&#13;
14. Conclusie A-G IJzerman 18 november 2013, nummer&#13;
13/02363.&#13;
15. 18 april 2013, nr. 12/00496,&#13;
ECLI:NL:GHSHE:2013:BZ7841, V-N 2013/19.25.</legacyfootnotes><footnotes><footnote/></footnotes><auteurs>mr. A. Visscher FB</auteurs><published>2013-12-01 00:00:00</published><modified>2013-12-01 00:00:00</modified><editiondate>2013-12-01</editiondate><htmlpath>https://denhollander.info/artikel/10886</htmlpath></article>
</articles></edition>