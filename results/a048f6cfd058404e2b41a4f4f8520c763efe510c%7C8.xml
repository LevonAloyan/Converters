<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2020</searchword><id>16106</id><udhid>UDH:TvAR/16106</udhid><titel>Eikenprocessierups;  slechts hinderlijk of bron  van schadeclaims?</titel><searchwords><searchword>TvAR 4/2020</searchword><searchword>UDH:TvAR/16106</searchword></searchwords><attachments><attachment><name>20941.pdf</name><extention>pdf</extention><url>https://denhollander.info/download/20941/ci</url></attachment></attachments><inleiding/><content>&lt;h3&gt;1. Eikenprocessierups&lt;/h3&gt;&lt;p&gt;Door de overlastpiek in 2019 konden de bestrijders van eikenprocessierups (EPR) de aanvragen niet meer aan. Boom- en terreineigenaren zijn zich zorgen gaan maken om de gezondheid van omwonenden en bezoekers maar ook om mogelijke schadeclaims. Wat moet een boom- of terreineigenaar doen om te voorkomen dat hij aansprakelijk is voor de schade van derden? In dit artikel zal ik ingaan op de zorgvuldigheidsnorm die een boom- of terreineigenaar in acht heeft te nemen in het kader van EPR. &lt;/p&gt;&lt;p&gt;Op basis van ‘vlinderdichtheid’ wordt door experts verwacht dat in 2020 de plaagdruk van EPR hoog zal zijn. Het stadium waarin de rupsen hinder gaan veroorzaken loopt van medio mei tot medio juli. Nu is de vraag of de omvang van de plaagdruk in 2020 ook zal leiden tot de mate van overlast zoals die in 2019 werd ervaren. Weliswaar zullen er veel rupsen zijn maar door de situatie met COVID-19 zijn er in de genoemde periode waarschijnlijk minder bezoekers in natuurgebieden, recreatieparken of op campings. Ook zijn vrijwel alle openluchtevenementen afgelast. Als iedereen wordt aangeraden thuis te blijven, is het logisch te veronderstellen dat in die omgevingen minder mensen hinder van EPR zullen ervaren. Aan de andere kans is er ook juist veel EPR in het stedelijk gebied omdat daar veel monotone eikenlanen zijn aangeplant. En als je gehouden bent om in je tuin te verblijven, kan EPR in de buurt extra hinderlijk zijn.&lt;/p&gt;&lt;p&gt;De hinder van EPR en kans op letsel of andere schade zit hem in de brandharen van de rups. Deze brandharen zijn een afweermiddel tegen rups-etende dieren. Deze brandharen zijn microscopisch klein en iedere rups heeft er zo’n 700.000 van. De rupsen vervellen ook nog een paar keer waardoor de nesten, ook oude nesten, vol zitten met brandharen. Die brandharen kunnen zes tot acht jaar hinder veroorzaken. Veel informatie over de EPR is te vinden op de website van het Kennisplatform Processierups.[2]&lt;/p&gt;&lt;p&gt;In de meeste gevallen blijft de hinder van de brandharen beperkt tot jeuk, huiduitslag of een allergische reactie zoals koorts, algehele malaise, duizeligheid of braken. Na inademing kan er sprake zijn van benauwdheid of klachten die lijken op neusverkoudheid. De problemen worden echter van een andere orde als er een grote blootstelling van brandharen op de huid plaatsvindt, brandharen in de ogen komen of als er veel brandharen in de longen belanden. In zeldzame, ernstige gevallen kunnen de brandharen leiden tot netelroos, anafylactische shock, ademhalingsproblemen of blindheid als gevolg van ontstekingen aan het oog.[3]&lt;/p&gt;&lt;p&gt;Het zijn niet alleen mensen die klachten kunnen hebben van de brandharen. Dieren, en dan met name honden en paarden kunnen dat ook. Wanneer dieren via de bek in contact komen met een grote hoeveelheid brandharen, bijvoorbeeld via het voer, kan ernstig letsel ontstaan.&lt;/p&gt;&lt;h3&gt;2. Onrechtmatige daad&lt;/h3&gt;&lt;p&gt;In geval van letsel of andere vormen van schade door EPR is het de vraag of iemand gehouden kan worden om die schade te vergoeden. Weliswaar zijn rupsen dieren maar omdat zij geen bezitter of eigenaar hebben, doet art. 6:179 BW geen opgeld. Daarom is er geen sprake van risicoaansprakelijkheid voor een boom- of terreineigenaar als zich daarin EPR bevindt die letsel of schade heeft veroorzaakt, zoals dat ook geldt voor wespen, teken en andere wilde dieren die letsel kunnen veroorzaken. De benadeelde die vergoeding van zijn schade wenst, zal in de meeste gevallen de weg van de onrechtmatige daad ex art. 6:162 BW moeten volgen. Maar wie kan dan welke onrechtmatige daad worden verweten?&lt;/p&gt;&lt;p&gt;Beoordeeld zal moeten worden of de boom- of terreineigenaar heeft nagelaten maatregelen te treffen waarmee had kunnen worden voorkomen dat EPR letsel of schade kon berokkenen. In geval van nalatigheid kan de boom- of terreineigenaar een verwijt worden gemaakt. In het Kelderluikarrest heeft de Hoge Raad de bekendste factoren aangegeven voor de beoordeling of de toepasselijke zorgvuldigheidsnormen in acht zijn genomen.[4] Het gaat om de volgende factoren: &lt;/p&gt;&lt;ul&gt;&lt;li class="streepjes"&gt;Hoe waarschijnlijk kan de niet-inachtneming van de vereiste oplettendheid en voorzichtigheid worden geacht? &lt;/li&gt;&lt;li class="streepjes"&gt;Hoe groot is de kans dat daaruit ongevallen ontstaan?&lt;/li&gt;&lt;li class="streepjes"&gt;Hoe ernstig kunnen de gevolgen zijn? &lt;/li&gt;&lt;li class="streepjes"&gt;Hoe bezwaarlijk zijn de te nemen veiligheidsmaatregelen? &lt;/li&gt;&lt;/ul&gt;&lt;p&gt;In recentere jurisprudentie zijn de factoren uit het Kelderluik-arrest toegepast bij een ongeval door een grote tak die tijdens een zware storm uit een boom viel. De tak viel op een passerende auto en de bijrijder raakte erdoor zwaargewond. De betreffende tak had een zogenaamde plakoksel; een zichtbaar gebrek in de aanhechting van de tak aan de stam. Zowel de rechtbank als het gerechtshof kwamen tot de conclusie dat de eigenaar van de boom niet tekortgeschoten was in de nakoming van de toepasselijke zorgvuldigheidsnorm. Weliswaar had de boom een zichtbaar gebrek, maar de kans op uitscheuren van deze plakoksel was niet veel groter dan bij een gezonde tak. Ook was van belang dat toepassing van de mogelijke veiligheidsmaatregelen bij alle plakoksels kapitalen zouden kosten of ten koste zouden gaan van heel veel bomen omdat vellen dan goedkoper zou zijn.[5] Het slachtoffer ging in cassatie en ook de Advocaat-Generaal gaf aan dat het in die kwestie aankwam op de kelderluik-factoren.[6] Hij adviseerde om het cassatieberoep te verwerpen, waarna de Hoge Raad de conclusie van de Advocaat Generaal volgde en de zaak afdeed via art. 81 lid 1 RO.[7] De centrale lijn in de drie instanties maakt duidelijk dat in een dergelijk geval de provincie een zorgvuldigheidsnorm in acht moet nemen die strekt tot bescherming tegen al te gevaarlijke situaties, waaruit schade kan voortkomen. De in acht te nemen zorgvuldigheidsnorm brengt met zich dat maatregelen worden getroffen waardoor risico’s worden beperkt. Daarbij moeten die maatregelen worden getroffen die van een zorgvuldig handelend eigenaar redelijkerwijze mogen worden verlangd. Tegelijkertijd is het zo dat wanneer een mogelijke maatregel achterwege is gelaten, dit iemand niet meteen aansprakelijk maakt. Het leven in een omgeving met natuur (of dat nu bomen of insecten zijn) brengt risico’s met zich en als mensen daardoor letsel oplopen, is de verantwoordelijke voor de boom of het terrein niet meteen aansprakelijk. De (maatschappelijke) bezwaren tegen het verwijderen van plakoksels zijn groot omdat dit veel gemeenschapsgeld kost of ten koste gaat van veel bomen als gevolg van preventieve kap. En die kap wordt beoordeeld als een bezwaarlijke veiligheidsmaatregel want bomen zijn belangrijk voor de kwaliteit van de leefomgeving en natuurbehoud. &lt;/p&gt;&lt;h3&gt;3. Kelderluikfactoren en EPR &lt;/h3&gt;&lt;p&gt;Om te kunnen beoordelen of een boom- of terreineigenaar aansprakelijk is voor schade als gevolg van EPR in zijn boom of op zijn terrein, moeten de kelderluik-factoren worden toegepast. Bij EPR vindt een interessante ontwikkeling plaats bij de vraag hoe waarschijnlijk de niet-inachtneming van de vereiste oplettendheid en voorzichtigheid kan worden geacht. Enkele decennia geleden was EPR een relatief onbekend fenomeen in Nederland. Rond 1990 werd EPR in de zuidelijke provincies waargenomen. Pas in 2018 trof men EPR in Leeuwarden aan waarmee het alle Nederlandse provincies had bereikt. In 2019 was er sprake van een zeer hoge plaagdruk en ook een piek in media-aandacht. Er kan daarom ook worden aangenomen dat er met het verstrijken van tijd steeds meer oplettendheid en voorzichtigheid verwacht mag worden. Veel mensen weten inmiddels van het bestaan en de risico’s van EPR tijdens de overlastperiode. De dendrologische kennis van de gemiddelde Nederlander hoeft ook niet bijzonder hoog te zijn om een eik te herkennen. In de aanloop naar het overlastseizoen wordt door de diverse betrokken partijen en de media de dreigende overlast al uitvoerig aangekondigd. Wanneer de overlastperiode, de lokale aanwezigheid van EPR en de risico’s ervan steeds meer ingeburgerd raken, zal naar alle waarschijnlijkheid de boom- of terreineigenaar minder snel aansprakelijk zijn. Van algemene bekendheid omtrent deze risico’s is nog geen sprake, maar met het verloop van jaren zal het publiek steeds meer bekend worden met EPR. Een benadeelde kan dan steeds minder snel een derde aansprakelijk stellen voor zijn nadeel.&lt;/p&gt;&lt;p&gt;De tweede en de derde kelderluikfactor brengen met zich mee dat beoordeeld moet worden hoe groot de kans is dat er letsel of andere schade ontstaat als gevolg van EPR en als zich schade voordoet, hoe ernstig die schade kan zijn. In 2019 is duidelijk geworden dat de kans op overlast door EPR in de maanden juni en juli het grootst is. De plaagdruk, de grote verspreiding van eiken in ons land, de grote hoeveelheid brandharen en het bereik van die brandharen door verspreiding via de lucht zijn in die maanden de oorzaak geweest van een enorme toename van EPR-gerelateerde gezondheidsklachten die werden gemeld bij de huisarts.[8] Het is moeilijk met concrete gegevens te onderbouwen of deze grote hoeveelheid klachten ook letsel of andere schade met zich mee heeft gebracht. Ook is mij niet bekend of het opgelopen letsel ernstig is geweest of dat de ondervonden schade hoog is geweest, maar het is de vraag hoe relevant dat is. Er zijn uitspraken van de Hoge Raad waarin een kleine kans op ernstig letsel al voldoende was om een handelen of nalaten als nalatig te bestempelen wanneer de kans zich heeft verwezenlijkt.[9] &lt;/p&gt;&lt;p&gt;Als de boom- of terreineigenaar een kleine kans op (ernstig) letsel of (aanzienlijke) schade heeft laten bestaan, dan staat daarmee nog niet zijn aansprakelijkheid vast. Daarvoor zal ook de laatste kelderluikfactor moeten worden toegepast: hoe bezwaarlijk zijn de te nemen veiligheidsmaatregelen? Er zijn veel maatregelen denkbaar, ieder met haar eigen voor- en nadelen. &lt;/p&gt;&lt;h3&gt;4. Soorten veiligheidsmaatregelen&lt;/h3&gt;&lt;p&gt;De methoden om overlast door EPR te voorkomen en daarmee dus ook om letsel of andere schade door EPR te voorkomen zijn nog volop in ontwikkeling en de opties voor de boom- en terreineigenaren zijn legio. De te nemen maatregelen kunnen preventief of reactief zijn. &lt;/p&gt;&lt;p&gt;Bij laagdrempelige preventieve maatregelen kan gedacht worden aan het waarschuwen van het publiek door het plaatsen van waarschuwingsborden bij ingangen van terreinen, drukke doorgaande wegen of specifieke verblijfslocatie zoals picknickplekken. Ook kunnen individuele bomen worden voorzien van de inmiddels bekende rood-witte linten. Ook is het usance geworden dat grotere terreineigenaren zoals Natuurmonumenten of Staatsbosbeheer hun bezoekers waarschuwen via sociale media. Op locaties met een verhoogd risico kunnen ook andere maatregelen worden genomen zoals het (tijdelijk) wegnemen van bankjes of picknicktafels of het tijdelijk afsluiten van wegen of (delen van) het terrein. Andere preventieve methoden zien meer op bestrijding van de EPR, bijvoorbeeld door het bespuiten van boomkronen met insectparasitaire nematoden (microscopisch kleine aaltjes) of met een bacteriepreparaat kort nadat de eitjes van de rupsen zijn uitgekomen maar voordat de rupsen brandharen hebben ontwikkeld.. Beide methoden zijn effectief maar kunnen ook ernstige gevolgen hebben voor de rupsen van andere (beschermde) vlinders. De Natuurbeschermingswet kan daarom op locaties met beschermde vlindersoorten in de weg staan aan toepassing daarvan. Actueel is de door een aantal gemeenten voorgenomen proef met toepassing van een insecticide dat geïnjecteerd wordt in de eik, waarvan de Vlinderstichting vreest dat het gedurende een half jaar ook alle andere dieren op de geïnjecteerde eik zal doden wanneer deze dieren eten van het blad of in aanraking komen met het stuifmeel. De ontheffing voor deze proef is echter op het laatste moment ingetrokken door het College voor de toelating van gewasbeschermingsmiddelen en biociden. Inmiddels zijn er ook boom- en terreineigenaren die overgaan tot het vellen van eiken, al dan niet met vervanging door andere boomsoorten, wat een verstrekkende, politiek beladen preventieve methode is. Interessant is de natuurlijke bestrijding door het stimuleren van een betere omgeving voor parasieten en predatoren van EPR. Met name in het stedelijk gebied staan veel eiken terwijl juist daar steeds minder andere beplanting, vleermuizen, vogels en insecten zijn. Door een incompleet ecosysteem ontbreekt het in de nabijheid van die eiken dan vaak aan natuurlijke vijanden van EPR. Verbeteren van het ecosysteem nabij de eiken wordt steeds meer gezien als mogelijkheid voor EPR-bestrijding op de lange termijn. We kennen inmiddels het mediagenieke beeld van de burgemeester die mezenkastjes ophangt maar deze wijze van preventie gaat verder dan dat: inzaaien van kruidenrijke mengsels in de nabije omgeving, aangepast maaibeheer, bestrating inruilen voor groen, vermijden van monoculturen, etc. Deze wijze van overlastbeperking ziet op een vele langere termijn van preventie dan de meeste andere maatregelen die wellicht snel effect sorteren maar per seizoen herhaald moeten worden.&lt;/p&gt;&lt;p&gt;Omdat EPR een relatief recent probleem is, is niet iedere boom- of terreineigenaar even goed voorbereid op potentiële problemen. Daarom ontstaat vaak eerst de overlast en worden pas na een melding daarvan maatregelen getroffen die de overlast moeten wegnemen. Er is dan sprake van reactieve bestrijding. Aanvankelijk werd EPR weggebrand. Inmiddels is duidelijk dat daarmee de rups wel wordt gedood maar omdat de brandharen hierdoor worden verspreid, neemt deze methode de overlast niet weg. Tegenwoordig is het industrieel wegzuigen een veel toegepaste reactieve bestrijdingsmethode en worden nesten ook handmatig uit de boom getrokken. Door de enorme toename van de plaagdruk is de capaciteit voor deze relatief kostbare wijzen van bestrijding echter beperkt. Informatie over preventie en reactieve maatregelen voor de bestrijding van EPR is te vinden in de leidraad van het Kenniscentrum Eikenprocessierups.[10]&lt;/p&gt;&lt;p&gt;Mogen er van een boom- of terreineigenaar maatregelen worden verlangd waarmee wordt voorkomen dat EPR letsel of andere schade veroorzaakt, en zo ja welke? Uit de jurisprudentie komt een beeld naar voren dat bij het laten voortbestaan en de verwezenlijking van kleine kansen op letsel of schade, aansprakelijkheid veelal was te voorkomen door eenvoudige en goedkope maatregelen, zoals dat gold voor het Kelderluik arrest maar ook voor de arresten in voetnoot 9. Het Veenbroei-arrest is relevant als het gaat om waarschuwingen en afsluitingen in natuurgebieden. Daarin overwoog de Hoge Raad dat degene die de zorg voor een terrein heeft, in strijd handelt met hetgeen volgens het ongeschreven recht in het maatschappelijk verkeer betaamt, wanneer hij, terwijl hij moet verwachten dat het publiek dit terrein zal betreden en weet dat zich op dit terrein een voor het publiek niet steeds waarneembaar gevaar als het onderhavige voordoet, dat aan het publiek niet bekend is, nalaat maatregelen te nemen zoals een verbod het terrein te betreden of een waarschuwing. Voor EPR geldt enerzijds weliswaar dat de bekendheid bij het publiek van de risico’s van EPR toeneemt, anderzijds is dat risico niet altijd voor het publiek waar te nemen of in te schatten en zijn preventieve maatregelen zoals het plaatsen van waarschuwingsborden of linten niet erg kostbaar of anderszins bezwaarlijk. Het ligt daarom voor de hand om aan te nemen dat bij aanwezigheid van EPR van de boom- of terreineigenaar mag worden verwacht dat er voor de risico’s van EPR wordt gewaarschuwd of dat de toegang tot (een deel van) het perceel verboden wordt. &lt;/p&gt;&lt;p&gt;Op de website van het letselschadekantoor Juridisch Bureau Letselschade &amp; Gezondheidsrecht is een blog te vinden over een door haar behandelde kwestie uit 2019, waarbij een bezoeker van een recreatiepark een ondraaglijke jeuk en een explosie van huidontstekingen zou hebben opgelopen als gevolg van EPR.[11] De beste man zat naar verluidt een aantal maal op een bankje in het park om naar een hertenkamp te kijken, maar het bankje stond onder een eik vol EPR. Door de klachten eindigde zijn vakantie voortijdig. Het park was van tevoren door de gemeente geïnformeerd over de aanwezigheid van EPR op zijn terrein maar trof geen maatregelen. De verzekeraar van het park heeft de schade van de bezoeker vergoed en ik meen dat zij dit risico op aansprakelijkheid goed heeft ingeschat. De reeds besproken jurisprudentie brengt met zich dat bij bekendheid van het verhoogde risico op letsel of andere schade, in een situatie als deze een adequate waarschuwing een minimaal te nemen veiligheidsmaatregel is. Mogelijk had het park na de melding van de gemeente zijn terrein preventief moeten onderzoeken en bij vaststelling van de exacte locaties van de EPR dit bankje onbruikbaar moeten maken of tijdelijk moeten verwijderen. Stilzitten is in ieder geval geen optie meer.&lt;/p&gt;&lt;p&gt;Of van een boom- of terreineigenaar (veel) kostbaardere preventieve maatregelen mogen worden verwacht is afhankelijk van de plaagdruk en de kans op letsel of andere schade. Zowel de kosten als de beschikbaarheid van preventiemaatregelen maken dat bestrijding door middel van wegzuigen niet overal en altijd mogelijk is. En de zorgvuldigheidsnorm vereist dit ook niet in alle gevallen. De boom- of natuureigenaar doet er verstandig aan een risico-inventarisatie maken. Door zijn eiken te in kaart te brengen en te bepalen welke locaties de hoogste risico’s met zich meebrengen, kan hij bepalen welke maatregel waar getroffen dient te worden. Hoe hoger de kans op schade, bijvoorbeeld omdat op een locatie veel mensen komen of verblijven, hoe meer er van de boom- of terreineigenaar op die locatie aan maatregelen mag worden verwacht. &lt;/p&gt;&lt;p&gt;Er is slechts één uitspraak te vinden op de website rechtspraak.nl die ziet op een vordering tot vergoeding van schade als gevolg van EPR. De rechtbank in Roermond oordeelde in 2008 over de door een boer gevorderde schadevergoeding.[12] Die schade was het gevolg van oude EPR nesten in het hooi op zijn terrein. Langs zijn grasland stonden eiken waarin EPR actief was geweest. Oude nesten en dus ook brandharen van EPR waren in zijn gras en als gevolg daarvan in het hooi terechtgekomen. Het hooi was door de brandharen onbruikbaar geworden en moest worden vernietigd. Zijn schade begrootte hij op om en nabij € 6.000,-. De boer verweet de gemeente onvoldoende zorgvuldig te hebben gehandeld bij de bestrijding van de EPR en baseerde zijn vordering dus op art. 6:162 lid 2 BW. De gemeente had wel preventieve maatregelen genomen, namelijk door met een bacteriepreparaat te spuiten. De rechtbank concludeerde dat de gemeente als eigenaar en beheerder van de bomen een zorgvuldigheidsnorm in acht heeft te nemen om overlast van EPR te voorkomen dan wel te beperken. Een gemeente moet dus voorzorgsmaatregelen treffen ten aanzien van de gevaren van EPR. Welke maatregelen dat moeten zijn, is aan de gemeente, mits de keuze daarvan zorgvuldig is geschied. Bij verhoogd gevaar moet gestreefd worden naar afdoende preventieve maatregelen en anders op effectieve wijze waarschuwen, aldus de rechtbank. De rechtbank merkte daarbij terecht op dat het niet mogelijk is om EPR, en dus ook de daarmee samenhangende overlast, uit te bannen. Van deze gemeente kon niet meer worden verlangd dan het zo veel mogelijk beperkten van overlast. In dit geval oordeelde de rechtbank dat de gemeente door het preventief bespuiten de nodige zorg in acht had genomen en op adequate wijze voorzorgsmaatregelen had genomen. Er was dus geen sprake van onrechtmatig nalaten omdat er preventief was bespoten. Daarmee is natuurlijk nog niet vast komen te staan dat er omgekeerd wel sprake zou zijn geweest van onrechtmatig handelen als de gemeente niet had gespoten maar weloverwogen minder verstrekkende preventieve maatregelen had genomen, zoals het waarschuwen van deze boer.&lt;/p&gt;&lt;p&gt;Er is meer rechtspraak nodig om duidelijker omlijnd te krijgen welke maatregelen in welke situatie mogen worden verwacht. Verschillende instanties proberen boom- en terreineigenaren daaraan voorafgaand alvast enige handreikingen te geven. Het RIVM stelde in 2011 een juridisch kader op waarin werd ingegaan op de zorgvuldigheidsnorm van boom- en terreineigenaren in relatie tot EPR.[13] De VBNE schreef in 2020 een praktijkadvies waarin voor bos- en natuureigenaren een stappenplan wordt omschreven.[14]&lt;/p&gt;&lt;p&gt;Naast de onrechtmatige daad als grondslag zijn er ook andere wettelijke en contractuele grondslagen denkbaar die leiden tot aansprakelijkheid voor de gevolgen van EPR. Het gaat alleen te ver om in dit artikel uitvoerig daarop in te gaan. Gedacht kan worden aan de normen die een verhuurder in acht te nemen heeft ten opzichte van zijn huurder als zich in de tuin van het gehuurde een eik met EPR bevindt. Denk ook aan de verhuurder van kampeerplekken waar veel eiken staan. De zorgvuldigheidsnorm die een werkgever ex art. 7:658 BW in acht te nemen heeft voor zijn werknemers, is nog strenger dan die van de onrechtmatige daad. Werknemers met een verhoogd risico op letsel zijn natuurlijk de EPR-bestrijders maar ook bosbouwmedewerkers, gemeentelijke groenmedewerkers en hoveniers. Voor al deze civielrechtelijke verhoudingen geldt dat aansprakelijkheid voor schade door EPR relatief onontgonnen gebied is, maar ik meen dat voor geen van de verantwoordelijke partijen stilzitten nog een optie is. &lt;/p&gt;&lt;h3&gt;5. Stilzitten is geen optie meer&lt;/h3&gt;&lt;p&gt;EPR is in Nederland wijdverspreid en de overlast kan gedurende de twee piekmaanden aanzienlijk zijn. De kans op schade is daarom in die periode groot en ernstige gevolgen zijn niet ondenkbeeldig. De kelderluikfactoren brengen dan met zich mee dat een boom- of terreineigenaar niet stil mag gaan zitten. Al te gevaarlijke situaties moeten worden voorkomen en de kans op schade moet worden beperkt. Hij zal bij bekendheid met (de kans op) EPR in zijn bomen of op zijn terrein preventieve maatregelen moeten nemen en in ieder geval adequaat moeten waarschuwen of (deels) afsluiten. Ook mogen naar alle waarschijnlijkheid meer en andere preventieve en reactieve maatregelen worden verwacht bij een verhoogd risico op schade. Welke voorzorgsmaatregelen genomen moeten worden, is in beginsel ter beoordeling van de eigenaar zelf, mits deze keuze zorgvuldig geschiedt. Feit is dat EPR niet valt uit te roeien en schade is daarom niet uit te sluiten, ongeacht welke maatregelen ook worden genomen. Als de verantwoordelijke eigenaar tijdig voldoende veiligheidsmaatregelen heeft genomen, zal de benadeelde zelf zijn schade hebben te dragen. &lt;/p&gt;&lt;p&gt;We kunnen ons in Nederland alvast opmaken voor de dennenprocessierups die via Frankrijk en België onze kant op lijkt te komen. &lt;/p&gt;</content><legacyfootnotes/><footnotes><footnote>1 Jilles van Zinderen is advocaat bij Haut Legal &amp; Tax te Utrecht.</footnote><footnote>2 www.processierups.nu.</footnote><footnote>3 Rijksinstituut voor Volksgezondheid en Milieu (RIVM), Gezondheidsaspecten van de eikenprocessierups, 2013 (W.I. Hagens, C. Mulder).</footnote><footnote>4 HR 5 november 1965, &lt;span class="italic"&gt;NJ&lt;/span&gt; 1966/136, ECLI:NL:HR:1965:AB7079.</footnote><footnote>5 Rb. Arnhem 4 november 2009, &lt;span class="italic"&gt;NJF&lt;/span&gt; 2010/27, ECLI:NL:RBARN:2009:BK3988.</footnote><footnote>6 HR 31 mei 2013, ECLI:NL:PHR:2013:19.</footnote><footnote>7 HR 12 juli 2013, ECLI:NL:HR:2013:102.</footnote><footnote>8 NIVEL, Huisartsenbezoek door eikenprocessierups: een terugblik op gezondheidsproblemen 2019 (M. Hooiveld, H. Jansen &amp; M. Dückers).</footnote><footnote>9 Zie bijvoorbeeld: HR 8 januari 1982, &lt;span class="italic"&gt;NJ &lt;/span&gt;1982/332 CJHB (Waterschap Bargerbeek); HR 27 mei 1988, &lt;span class="italic"&gt;NJ&lt;/span&gt; 1989/29 WCLvdG (Veenbroei); HR 28 mei 2004, &lt;span class="italic"&gt;NJ&lt;/span&gt; 2005/105 CJHB (Jetblast).</footnote><footnote>10 Leidraad beheersing eikenprocessierups - Update 2019, Kenniscentrum Eikenprocessierups en Wageningen University &amp; Research.</footnote><footnote>11 www.juridischbureauletselschade.nl.</footnote><footnote>12 Rb. Roermond, 14 mei 2008, ECLI:NL:RBROE:2008:7348, hersteluitspraak 18 juni 2008, ECLI:NL:RBROE:2008:10936.</footnote><footnote>13 Juridisch kader in relatie tot Eikenprocessierups-problematiek, RIVM 2011, B.M. Visser en A.V.K. Goudzwaard.</footnote><footnote>14 Praktijkadvies Eikenprocessierups in bos en natuur, VBNE 2020.</footnote></footnotes><auteurs>mr. J. van Zinderen</auteurs><published>2020-04-30 11:25:58</published><modified>2020-04-30 15:43:20</modified><editiondate>2020-04-30</editiondate><htmlpath>https://denhollander.info/artikel/16106</htmlpath></article>
</articles></edition>