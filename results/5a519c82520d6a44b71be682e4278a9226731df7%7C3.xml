<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2006</searchword><id>4068</id><udhid>UDH:TvAR/4068</udhid><titel>Commentaar op het wetsvoorstel Wet inrichting landelijk gebied (Wilg) met betrekking tot kavelruil</titel><searchwords><searchword>TvAR 9/2006</searchword><searchword>UDH:TvAR/4068</searchword></searchwords><attachments><attachment><name>2006_nr 9_Artikel_Preller.pdf</name><extention>pdf</extention><url>https://denhollander.info/download/4027/ci</url></attachment></attachments><inleiding>1 Inleiding&#13;
1.1 De geldende wet- en regelgeving met betrekking tot kavelruil&#13;
De Landinrichtingswet&#13;
De Landinrichtingswet (Liw) die in 1985 in werking is getreden en ruim 240 artikelen&#13;
bevat, kent slechts zes artikelen die specifiek betrekking hebben op kavelruil. In de&#13;
kavelruilovereenkomst kan een aantal andere artikelen van de wet op de overeenkomst&#13;
van toepassing worden verklaard, mits de minister van Landbouw, Natuur en&#13;
Voedselkwaliteit (LNV) daarmee heeft ingestemd. De voorwaarden voor instemming&#13;
zijn opgenomen in de ‘Regeling kavelruil’, vastgesteld door de staatssecretaris van&#13;
LNV op 6 november 1985, laatstelijk gewijzigd op 15 december 1997. De Regeling&#13;
bevat niet méér dan de vermelding van de wetsartikelen die van toepassing kunnen&#13;
worden verklaard, de bepaling dat de ministeriële instemming wordt verleend onder&#13;
voorwaarde dat de directeur van de Dienst Landelijk Gebied (DLG) met de overeenkomst&#13;
instemt, een subsidiëring van de notariële kosten en de datum van inwerkingtreding.&#13;
Geconcludeerd wordt dat de wettelijke regeling van kavelruil zeer summier is en&#13;
bij de praktische toepassing vele vragen onbeantwoord laat.&#13;
De parlementaire geschiedenis en de uitvoeringsregeling van de Liw&#13;
Wat betreft de parlementaire geschiedenis van de wet: de Memorie van Toelichting,&#13;
algemeen gedeelte, wijdt slechts één niet-inhoudelijke zin aan kavelruil, terwijl in de&#13;
artikelsgewijze toelichting bij artikel 16 (thans 17) uitsluitend de wettekst wordt herhaald&#13;
en daarnaast slechts de ratio van (thans) artikel 119 wordt weergegeven.&#13;
De wetgever is zich kennelijk wel bewust geweest van de ontoereikende regelgeving.&#13;
De oorspronkelijke ‘Beschikking kavelruil’ van 1972 was even summier als&#13;
haar opvolgster. Naar aanleiding hiervan bevat de Nota naar aanleiding van het verslag&#13;
de volgende zinsnede: ‘aan een toekomstige Beschikking kavelruil zal (…) meer&#13;
inhoud worden gegeven dan de huidige’. Helaas is het bij dit voornemen gebleven.&#13;
De Instructie kavelruil&#13;
De minister van LNV hanteert bij de beoordeling van de kavelruilovereenkomst in&#13;
het kader van de behandeling van het verzoek van partijen om instemming met de&#13;
overeenkomst de ‘CLC-instructie kavelruil’ (de Instructie). De Instructie bevat een&#13;
interne, nimmer gepubliceerde beleidslijn van het ministerie van LNV, die op bepaalde&#13;
punten een uitleg en uitwerking geeft van de in de wet opgenomen regeling. Een&#13;
uitleg en uitwerking die in de wet zelf en haar toelichting hun plaats hadden moeten&#13;
vinden.&#13;
De ministeriële beoordeling van de overeenkomst heeft kennelijk tot doel sturend&#13;
te kunnen optreden bij het al dan niet subsidiëren van aan de kavelruil verbonden&#13;
kosten. Een oordeel over de geldigheid van de overeenkomst als kavelruil wordt niet&#13;
expliciet gegeven.&#13;
De Instructie heeft niet de status van uitvoeringsregeling en vergroot de onduidelijkheid,&#13;
zowel door haar inhoud als door de niet consistente toepassing in de praktijk,&#13;
waarvan blijkt uit de hierna behandelde uitspraken van de bestuursrechter.&#13;
Het mag overigens opmerkelijk worden genoemd dat de bestuursrechter een interne,&#13;
niet gepubliceerde beleidslijn van het ministerie in aanmerking neemt bij zijn beoordeling&#13;
van kavelruilzaken.&#13;
De gesignaleerde onduidelijkheid van wet- en regelgeving schaadt in ernstige mate&#13;
de rechtszekerheid in het onroerend goedverkeer, gezien de gevolgen voor ongeldige&#13;
titels van eigendomsverkrijging en van hypotheekoverzettingen (zie JBN 2002, nr. 59,&#13;
hierna vermeld).</inleiding><content>1.2 De rechtspraak van de Afdeling bestuursrechtspraak van de Raad van State&#13;
inzake kavelruil&#13;
In de periode 1999-2005 heeft de Afdeling bestuursrechtspraak van de Raad van State&#13;
(de Afdeling) een aantal uitspraken met betrekking tot kavelruil gedaan waarin met&#13;
behulp van een interpretatie van de wet- en regelgeving en de Instructie de grenzen&#13;
aan het gebruik van kavelruil worden bepaald. De uitspraken zijn gepubliceerd en&#13;
van kanttekeningen voorzien in het tijdschrift Juridische Berichten voor het Notariaat&#13;
(JBN) in de afleveringen 2002, nr. 59 en 2005, nrs. 1 en 44.&#13;
De elementen van de uitspraken die een interpretatie bevatten, worden hierna&#13;
samengevat weergegeven, met vermelding van de datum van de uitspraak en de gegevens&#13;
van publicatie in JBN.&#13;
A. Uitspraak 24 juni 1999, JBN 2002, nr. 59&#13;
De DLG mag naast de criteria in de Instructie de rechtstreeks uit de Liw voortvloeiende&#13;
criteria voor kavelruil in aanmerking nemen. De objectieve verbetering van de&#13;
inrichting van het landelijk gebied volgt uit artikel 4 Liw. De Instructie eist in dit verband&#13;
een betere verkaveling in het belang van landbouw, natuur en/of landschap.&#13;
In de casus bestaat de enige wijziging uit de onderlinge verwisseling van de eigendom,&#13;
gelegen in vier verschillende provincies, tussen de onderscheiden eigenaren. Er&#13;
is geen sprake van samenvoeging en verkaveling noch van een objectieve verbetering&#13;
als vorenbedoeld zodat niet is voldaan aan de artikelen 17 en 4 Liw.&#13;
B. Uitspraak 26 mei 2000, JBN 2002, nr. 59&#13;
De Instructie bepaalt dat koop-verkooptransacties die los staan van het ruilproces en&#13;
die even goed buiten kavelruil kunnen plaatsvinden, niet worden gesubsidieerd.&#13;
Transacties ten behoeve van uitbreiding van industrieterrein (te Nieuwkoop) voldoen&#13;
niet aan doel en strekking van de wet (artikelen 4, 5 en 15 Liw).&#13;
Aankoop van een vervangend agrarisch bedrijf in de provincie Groningen voldoet&#13;
niet aan artikel 17 Liw: er is geen sprake van samenvoeging van onroerende zaken.&#13;
C. Uitspraak 15 januari 2001, JBN 2002, nr. 59&#13;
Overdracht van een onverdeeld eigendom aan de mede-eigenaar geeft geen verbetering&#13;
van de verkaveling in het belang van de landbouw.&#13;
Een overeenkomst waarbij gronden gelegen in de provincies Utrecht en Overijssel&#13;
zijn betrokken, voldoet niet aan artikel 17: drie of meer eigenaren voegen onroerende&#13;
zaken samen waarna deze opnieuw worden verkaveld.&#13;
Het beleid ten aanzien van het niet subsidiëren van koop-verkooptransacties in de&#13;
zin van de onder B vermelde uitspraak, is rechtens niet onjuist. Met de eenzijdige&#13;
transacties behoefde de DLG geen rekening te houden.&#13;
D. Uitspraak 29 oktober 2003, JBN 2005, nr. 1&#13;
DLG onthoudt terecht zijn instemming aan de transactie A-B in de kavelruilovereenkomst,&#13;
waarbij A zijn gehele bedrijf te Nieuwolda tegen geld aan B heeft verkocht en&#13;
B op zijn beurt zijn gehele bedrijf te Scheemda tegen geld heeft verkocht aan C. De&#13;
transactie A-B staat los van het ruilproces en kon ook buiten kavelruil plaatsvinden.&#13;
Het (nadere) standpunt van de minister van LNV dat een deel van de andere transacties&#13;
in deze kavelruil evenmin voor goedkeuring in aanmerking hadden mogen&#13;
worden gebracht, betekent niet dat hij gehouden was de gemaakte fouten te herhalen.&#13;
E. Uitspraak 7 juli 2004, JBN 2005, nr. 1&#13;
DLG onthoudt terecht zijn instemming aan een transactieketen in de kavelruil aangezien&#13;
die transacties de overdracht betreffen van een geheel bedrijf, telkens aan één&#13;
verkrijger.&#13;
Het oordeel van de Rechtbank dat de minister van LNV heeft kunnen oordelen&#13;
dat de onderhavige koop-verkooptransacties los staan van het ruilproces en ook buiten&#13;
kavelruil hadden kunnen plaatsvinden, is niet onjuist. Nu een geheel bedrijf is&#13;
afgestaan en een elders in de provincie gelegen geheel bedrijf is verkregen, is geen&#13;
sprake van samenvoeging en verkaveling in de zin van artikel 17 Liw.&#13;
F. Uitspraak 15 juni 2005, JBN 2005, nr. 44&#13;
Volgens de Afdeling volgt uit artikel 17 Liw dat bij een kavelruilovereenkomst ten&#13;
minste drie partijen betrokken moeten zijn die grond ruilen, dat wil zeggen grond&#13;
inbrengen én terugkrijgen. Is van een zodanige overeenkomst sprake dan kunnen op&#13;
grond van artikel 121 Liw tot die overeenkomst partijen toetreden die niet ruilen&#13;
maar grond kopen of verkopen. Het voorbeeld van een minimale kavelruil in bijlage 3&#13;
van de Instructie is in strijd met de wet. De minister van LNV gaat terecht niet meer&#13;
uit van de juistheid van dit voorbeeld.&#13;
De transactie waarbij B van A een perceel grond op afstand verkrijgt voor de&#13;
bouw van een burgerwoning draagt niet bij aan de verbetering van de inrichting van&#13;
het landelijk gebied en voldoet dus niet aan de artikelen 4 en 17 Liw. Nu B geen andere&#13;
percelen verkrijgt is hij geen ruilende partij. Ook D geldt niet als zodanig. Aangezien&#13;
daarmee slechts twee ruilende partijen resteren is geen sprake van kavelruil in de zin&#13;
van artikel 17 Liw. Artikel 121 kan daarom ook geen toepassing vinden.&#13;
De minister van LNV heeft derhalve terecht zijn instemming aan de overeenkomst&#13;
onthouden.&#13;
2 Commentaar op hoofdstuk 9, inhoudende de artikelen 85, 86 en 87 van&#13;
het wetsvoorstel Wet inrichting landelijk gebied (Wilg) met de daarbij&#13;
behorende toelichting&#13;
2.1 Algemeen&#13;
De hierna genoemde wetsartikelen betreffen artikelen van de Wilg, tenzij anders aangegeven.&#13;
De regeling van kavelruil in de Wilg even gebrekkig als die in de Liw&#13;
De tekst van de wetsartikelen in hoofdstuk 9 komt inhoudelijk nagenoeg overeen met&#13;
die van de artikelen 17 en 119 tot en met 123 Liw, behoudens het verschil tussen artikel&#13;
122 Liw en artikel 87 (toepasselijkverklaring andere wetsbepalingen uit de Liw,&#13;
respectievelijk de Wilg).&#13;
Met betrekking tot kavelruil besteedt de MvT in paragraaf 7.5 van het algemene&#13;
gedeelte slechts aandacht aan een tweetal aspecten waarin de regeling van kavelruil&#13;
afwijkt van het civiele recht, welke punten ongewijzigd uit de Liw in artikel 86 worden&#13;
overgenomen.&#13;
De artikelsgewijze toelichting bevat ten aanzien van de artikelen 85 tot en met 87&#13;
(de wettelijke regeling van kavelruil) slechts één zin: ‘Deze artikelen zijn besproken&#13;
in paragraaf 7.5 van deze memorie.’ Het moge duidelijk zijn dat deze zin slechts zeer&#13;
ten dele juist is.&#13;
Conclusie&#13;
De conclusie kan geen andere zijn dan dat de geschiedenis zich herhaalt: evenals bij&#13;
de totstandkoming van de Landinrichtingswet blijft de wetgever ook hier in ernstige&#13;
mate in gebreke in het verschaffen van duidelijkheid ten aanzien van de voorgestelde&#13;
wetgeving. Bedacht moet worden dat de rechtsvorm kavelruil wezenlijk afwijkt van&#13;
het begrip ‘ruil’ in het civiele recht: artikel 7:49 BW definieert ruil als de overeenkomst&#13;
waarbij partijen zich verbinden elkaar over en weer een zaak in de plaats van&#13;
een andere te geven. De transacties in een kavelruil kennen merendeels niet een rechtstreekse&#13;
wederkerigheid zoals in artikel 7:49 BW het geval is.&#13;
De wetgever dient het instrument kavelruil te modelleren en inhoud te geven. De&#13;
onduidelijkheden in de geldende wetgeving, zoals deze naar voren komen in de&#13;
besproken rechtspraak en onder meer zijn gesignaleerd door de DLG medewerkers&#13;
Leenen en Schuurmans in resp. LTB 2001, nr.7 en de Kroniek Agrarisch Recht 2002,&#13;
p. 57 e.v., blijven onverminderd gehandhaafd.&#13;
Rechtszekerheid in het onroerend goedverkeer in het geding&#13;
Deze onduidelijkheden leiden tot een ernstige aantasting van de rechtszekerheid in&#13;
het onroerend goedverkeer, een rechtszekerheid waaraan de wetgever zegt grote waarde&#13;
te hechten (MvT, p. 83).&#13;
Door de wijziging in systematiek ten opzichte van artikel 122 Liw, zoals opgenomen&#13;
in artikel 87 vervalt het voorschrift van instemming van de minister van LNV&#13;
met elke individuele kavelruilovereenkomst, in geval van toepasselijkverklaring als in&#13;
artikel 87 bedoeld.&#13;
Notariële verantwoordelijkheid&#13;
Dit heeft tot gevolg dat de notariële verantwoordelijkheid met betrekking tot (de geldigheid&#13;
van) kavelruil aanmerkelijk wordt verzwaard. Het notariaat kan deze taak&#13;
alleen aanvaarden indien de wetgever zorg draagt voor wet- en regelgeving die na een&#13;
zorgvuldige voorbereiding is tot stand gekomen. Gezien hetgeen hiervoor is opgemerkt&#13;
voldoet het wetsvoorstel van de Wilg op het punt van de regeling van kavelruil&#13;
niet aan deze toets.&#13;
Het bestuur van de Koninklijke Notariële Beroepsorganisatie onderschrijft hetgeen&#13;
met betrekking tot de notariële verantwoordelijkheid is gesteld.&#13;
2.2 Artikelsgewijze behandeling&#13;
Artikel 85 lid 1&#13;
Deze bepaling bevat de hoofdkenmerken van kavelruil: Ruilverkaveling bij overeenkomst&#13;
is de schriftelijk aan te gane en in de openbare registers in te schrijven overeenkomst&#13;
waarbij drie of meer eigenaren zich verbinden bepaalde, hun toebehorende&#13;
onroerende zaken samen te voegen, de gegeven massa op bepaalde wijze te verkavelen&#13;
en onder elkaar bij notariële akte te verdelen.&#13;
a. De tekst van dit artikellid komt nagenoeg overeen met die van de artikelen 17 en&#13;
119 lid 1 Liw.&#13;
b. De in artikel 17 Liw voorkomende kwalificatie ‘vorm van landinrichting’ is overgebracht&#13;
naar de MvT (p. 65-66).&#13;
Opname in de wettekst zélf ligt echter in de rede, gezien het belang: in de rechtspraak&#13;
heeft ter discussie gestaan of naast de specifieke wetsbepalingen (artikelen 17 en 119&#13;
t/m 123 Liw) op kavelruil algemene bepalingen van landinrichting van toepassing&#13;
zijn, waarop de bestuursrechter bevestigend heeft beslist. De wetgever dient duidelijk&#13;
te maken om welke algemene bepalingen het hier gaat.&#13;
Voorts is van groot belang dat de wetgever de reikwijdte van het instrument kavelruil&#13;
aangeeft door vermelding van de doeleinden waarvoor kavelruil kan worden&#13;
gebruikt: bijvoorbeeld: landbouw, natuur, landschap, recreatie (o.m. aanleg vakantieparken&#13;
e.d.), infrastructuur en andere voorzieningen van openbaar belang, nog aan te&#13;
vullen met andere doeleinden, zoals deze bij de ontwikkeling van het instrument in&#13;
de praktijk zijn ontstaan (en die bij DLG bekend zullen zijn in verband met de ‘goedkeuring&#13;
DLG’, artikel 122 Liw).&#13;
c. De met de overeenkomst verband houdende elementen ‘schriftelijk’ en ‘inschrijving&#13;
in de openbare registers’ zijn overgebracht van artikel 119 lid 1 Liw naar artikel&#13;
85 lid 1, terwijl in artikel 86 lid 1 het gevolg van de inschrijving is vermeld. Onder&#13;
meer uit een oogpunt van systematiek verdient het de voorkeur genoemde elementen&#13;
op te nemen in artikel 86 lid 1 in samenhang met en gevolgd door de weergave van&#13;
het gevolg van de inschrijving (zie artikel 119 leden 1 en 2 Liw). Door de voorgestelde&#13;
wijziging zal ook met meer zekerheid zijn voldaan aan het voorschrift van artikel 3:17&#13;
BW: de Wilg bevat dan de expliciete vermelding dat de kavelruilovereenkomst wordt&#13;
ingeschreven (waaruit kan worden afgeleid dat de overeenkomst inschrijfbaar is in de&#13;
zin van artikel 3:17 BW).&#13;
De wetgever dient voorts in de wet aan te geven of de inschrijving een vereiste is&#13;
voor de geldigheid van de overeenkomst. In dit verband wordt opgemerkt dat nietinschrijving&#13;
in de praktijk voorkomt.&#13;
d. Het wetsartikel spreekt van ‘onroerende zaken’. Artikel 3:3 lid 1 BW definieert&#13;
onroerende zaken als: ‘de grond (…) alsmede de gebouwen en werken die duurzaam&#13;
met de grond zijn verenigd (…)’.&#13;
Een begripsomschrijving in artikel 1 ontbreekt. Ook de MvT bevat geen expliciete&#13;
aanwijzing. Onder ‘eigenaar’ verstaat de Wilg onder meer degene aan wie een recht&#13;
van gebruik of bewoning toebehoort waaraan een onroerende zaak is onderworpen&#13;
(artikel 1 lid 1 onder h). In het kader van de instemming als bedoeld in artikel 122&#13;
Liw interpreteert de minister van LNV het begrip als ‘grond’, althans met betrekking&#13;
tot subsidiëring: in de instemmingsbeschikking wordt (standaard) vermeld dat ‘de&#13;
met de bebouwing verbonden notariële kosten niet voor subsidiëring in aanmerking&#13;
komen’.&#13;
Over de vraag of opstallen deel kunnen uitmaken van kavelruil en bij kavelruil&#13;
kunnen worden verkregen zal de wettekst zélf duidelijkheid dienen te verschaffen.&#13;
Indien de wetgever opstallen van kavelruil wil uitsluiten zal deze uitsluiting ook&#13;
betrekking moeten hebben op de ondergrond van de opstallen om complicaties als&#13;
gevolg van de natrekkingsregel te vermijden.&#13;
Hetgeen hier met betrekking tot de term ‘onroerende zaken’ is opgemerkt geldt&#13;
vanzelfsprekend ook voor het gebruik van de term op andere plaatsen in hoofdstuk 9.&#13;
e. Kavelruil is, hoewel een overeenkomst in civielrechtelijke zin, een bijzondere&#13;
rechtsvorm met eigen begrippen en regels. Het begrip ‘kavelruil’ heeft een wezenlijk&#13;
andere betekenis dan het begrip ‘ruil’ in artikel 7:49 BW. Daarom dient te worden&#13;
nagegaan welke betekenis moet worden toegekend aan de gebruikte woorden ‘samenvoegen’,&#13;
‘massa’, ‘verkavelen’ en ‘verdelen’. Aangezien de noodzakelijke toelichting van&#13;
de wetgever op de gebezigde terminologie ontbreekt en de betekenis daarvan – voor&#13;
zover bekend – ook niet in de jurisprudentie en de literatuur wordt vermeld volgt&#13;
hier een gemotiveerd tekstvoorstel.&#13;
‘Samenvoegen’: het afstaan van onroerende zaken voor onderlinge ruiling en levering&#13;
in het kader van kavelruil.&#13;
‘Massa’: het totaal van de bij de overeenkomst afgestane onroerende zaken.&#13;
‘Verkavelen’: het vormen van kavels uit de massa, met inachtneming van het door&#13;
partijen overeengekomen plan van toedeling.&#13;
‘Verdelen’: het toedelen en leveren aan ieder van de betrokken partijen van de&#13;
kavel(s) die volgens het plan van toedeling daartoe bij de overeenkomst zijn bestemd.&#13;
De samenvoeging heeft geen gemeenschap in de zin van titel 7 van Boek 3 BW tot&#13;
gevolg. De afstand van onroerende zaken moet worden geduid als een obligatoire handeling&#13;
tot terbeschikkingstelling. Er is geen sprake van ‘inbreng’ in de gebruikelijke&#13;
zin, noch juridisch noch economisch.&#13;
Het begrip ‘massa’ heeft daarom ook een andere dan de veelal gebruikelijke inhoud:&#13;
de door partijen ter beschikking gestelde onroerende zaken behouden hun kenmerken&#13;
van vorm en afmetingen.&#13;
Eerst bij het verkavelen, het vormen van de gewenste kavels, kan daarin wijziging&#13;
komen, afhankelijk van de door partijen overeengekomen toedelingen.&#13;
In dit verband komt voorts de vraag op welke beperkingen gelden met betrekking tot&#13;
de ligging van de onroerende zaken. De jurisprudentie biedt enkele aanknopingspunten&#13;
doch bevat geen algemene regels. De vraag is of het begrip ‘blok’ voor kavelruil&#13;
toepassing kan vinden (zie de omschrijving in artikel 1 lid 1 onder g) en zo ja, of dit&#13;
als maatstaf kan worden gehanteerd.&#13;
f. De zinsnede ‘onder elkaar bij notariële akte te verdelen’ kende onder de Liw een&#13;
ruime (LNV) en een beperkte (RvSt) uitleg, zie de onder F beschreven uitspraak van&#13;
de bestuursrechter. Aangezien de aan de zinsnede te geven interpretatie cruciaal is&#13;
voor de inhoud van het begrip kavelruil is in deze een nadere verduidelijking in de&#13;
wettekst noodzakelijk. Indien wordt gekozen voor de beperkte uitleg, waarbij de (ten&#13;
minste) drie partijen grond inbrengen en terugkrijgen zal onder meer moeten worden&#13;
bezien of de verkrijging tot de drie inbrengers moet worden beperkt, bijvoorbeeld:&#13;
mag aan een vierde partij die alleen geld inbrengt (artikel 85 lid 2), een gedeelte van de&#13;
inbreng worden toegedeeld?&#13;
g. Het woord/begrip ‘kavelruil’ is als vervanging van de term ‘ruilverkaveling bij&#13;
overeenkomst’ in de praktijk inmiddels zozeer gebruikelijk geworden dat een verankering&#13;
in de Wilg op zijn plaats is, bijvoorbeeld in artikel 1 (kavelruil = ruilverkaveling&#13;
bij overeenkomst).&#13;
Artikel 85 lid 2&#13;
a. Dit artikellid bepaalt dat bij een overeenkomst als bedoeld in het eerste lid mede&#13;
partijen betrokken kunnen zijn die tegen inbreng van geld onroerende zaken of tegen&#13;
inbreng van onroerende zaken een geldsom bedingen.&#13;
Het inhoudelijk vergelijkbare artikel 121 Liw spreekt van het kunnen toetreden tot&#13;
een ruilverkavelingsovereenkomst hetgeen de gang van zaken zuiverder weergeeft.&#13;
Deze tekst geniet daarom de voorkeur.&#13;
b. De wettekst is uitermate ruim geformuleerd en bevat geen enkele nadere aanduiding&#13;
als hulpmiddel bij de interpretatie van de bepaling. De MvT biedt evenmin verduidelijking.&#13;
Gezien het belang van het onderwerp dient de wet zélf de criteria te bevatten die&#13;
moeten worden gehanteerd bij de toepassing van het artikellid, eventueel aangevuld&#13;
met een toelichting van de wetgever.&#13;
In dit verband wordt opgemerkt dat de Instructie aangeeft dat koop-verkooptransacties&#13;
die los staan van het ruilproces en evengoed buiten kavelruil hadden kunnen&#13;
plaatsvinden, niet worden gesubsidieerd. Goedkeuring wordt verleend voor zover&#13;
de kopende partij verkrijgt van danwel de verkopende partij afstoot aan een partij die&#13;
direct bij de grondruil is betrokken, dat wil zeggen grond verkrijgt én afstaat. In de&#13;
kern lijkt dit standpunt te betekenen dat de wederpartij van de toetreder (betrokkene&#13;
in de zin van het artikellid) bij het ruilproces in de zin van artikel 85 lid 1 moet zijn&#13;
betrokken. Aangezien deze beperkte interpretatie tot onbillijke resultaten kan leiden&#13;
(zie JBN 2005, nr. 44) zou deze niet tot maatstaf moeten worden genomen bij het&#13;
vaststellen van bedoelde criteria.&#13;
Overigens valt het gebruik van de kwalificatie ‘evengoed’ moeilijk te rijmen met&#13;
het uitgesproken positieve oordeel van de wetgever over het instrument kavelruil.&#13;
Artikel 85 lid 3&#13;
De overeenkomst is volgens dit artikellid slechts rechtsgeldig indien zij door de&#13;
hypotheekhouders of beslagleggers is medeondertekend. Het woord ‘of ‘ moet worden&#13;
gewijzigd in ‘en’.&#13;
Artikel 86 lid 1&#13;
Zie de voorgestelde wijziging in het commentaar op artikel 85 lid 1 onder c.&#13;
Artikel 87&#13;
Bij de overeenkomst kan worden bedongen dat bepaalde andere artikelen of onderdelen&#13;
daarvan van de Wilg in de overeenkomst van overeenkomstige toepassing worden&#13;
verklaard. Bij ministeriële regeling kunnen daartoe nadere voorwaarden worden&#13;
gesteld.&#13;
Blijkens de MvT (p. 65-66) houdt dit artikel ten opzichte van de artikelen 122 en&#13;
123 Liw een wijziging van systematiek in. De wetgever stelt voor om niet langer voor&#13;
elke individuele kavelruilovereenkomst de instemming van de minister voor te schrijven,&#13;
maar rechtstreeks bij ministeriële regeling vast te leggen welke artikelen van het&#13;
wetsvoorstel in een ruilverkavelingsovereenkomst van overeenkomstige toepassing&#13;
kunnen worden verklaard en onder welke voorwaarden dit mogelijk is.&#13;
Naar aanleiding van deze wijziging wordt het volgende opgemerkt. Aangenomen&#13;
wordt dat de wetsartikelen die van toepassing kunnen worden verklaard, thans reeds&#13;
bekend zijn. Vermelding van deze artikelen in artikel 87 zélf verdient dan de voorkeur.&#13;
Indien onder deze artikelen een of meer bepalingen voorkomen met betrekking&#13;
tot subsidiëring van kosten door de overheid en deze aan de subsidieverlening voor&#13;
kavelruil voorwaarden wil verbinden of zich het recht daartoe wil voorbehouden, kan&#13;
daartoe eenvoudig in de wet een voorziening worden opgenomen door toevoeging&#13;
aan artikel 87 of in de wettelijke regeling waarin de subsidiëring is vastgelegd.&#13;
Wordt op dit punt gekozen voor opname van de voorwaarden in een ministeriële&#13;
regeling, dan ware aan de verwijzing in de wet naar deze regeling toe te voegen dat&#13;
het ontwerp van bedoelde ministeriële regeling wordt voorgelegd aan beide Kamers&#13;
der Staten-Generaal. Gezien het mogelijk grote belang van de inhoud van de regeling&#13;
dient de ontwerptekst gelijktijdig met het wetsvoorstel met toelichting aan de Tweede&#13;
Kamer te worden aangeboden teneinde een onderling samenhangende behandeling te&#13;
waarborgen.&#13;
Tot slot&#13;
Het concept van dit rapport is ter beoordeling voorgelegd aan de notarissen mr. H.H.&#13;
Bulthuis te Hardenberg en mr. J.H. Kappert te Heino. Hun waardevolle opmerkingen&#13;
zijn in het rapport verwerkt.&#13;
</content><legacyfootnotes>* B.F. Preller is notarieel-juridisch adviseur en redacteur te Rotterdam.</legacyfootnotes><footnotes><footnote/></footnotes><auteurs>B.F. Preller</auteurs><published>2006-09-01 00:00:00</published><modified>2006-09-01 00:00:00</modified><editiondate>2006-09-01</editiondate><htmlpath>https://denhollander.info/artikel/4068</htmlpath></article>
</articles></edition>