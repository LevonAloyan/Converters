<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2001</searchword><id>4710</id><udhid>UDH:TvAR/4710</udhid><titel>Hettema / Mevissen (TvAR 2001/5070)</titel><searchwords><searchword>TvAR 6/2001</searchword><searchword>TvAR 2001/5070</searchword><searchword>UDH:TvAR/4710</searchword></searchwords><attachments><attachment><name>2001_nr 6_Rechtspraak_5070.pdf</name><extention>pdf</extention><url>https://denhollander.info/download/4652/ci</url></attachment></attachments><inleiding>[Pachtwet art. 25, 55; Rv art. 19a, 91]&#13;
&#13;
Van comparitie in eerste aanleg ten onrechte&#13;
geen proces-verbaal opgemaakt; geen&#13;
nietigheid, maar het bij die comparitie&#13;
verklaarde staat niet vast en kan daarom&#13;
niet bijdragen aan de oordeelsvorming.&#13;
Twee pachters: beiden moeten de uit de&#13;
pachtovereenkomst voortvloeiende rechten&#13;
en plichten nakomen en zij kunnen daarin&#13;
niet eenzijdig verandering brengen. Zij&#13;
kunnen mitsdien ook niet zonder toestemming&#13;
van de verpachter medepachtrechten&#13;
aan elkaar overdragen.&#13;
Vervreemding melkquotum. Bewijsopdracht&#13;
aan pachter dat deze is geschied met toestemming&#13;
van de verpachter. Pachter slaagt&#13;
er niet in dat bewijs te leveren. Verpachter&#13;
lijdt schade.&#13;
Ernstige en toerekenbare tekortkomingen,&#13;
die ontbinding van de pachtovereenkomst&#13;
rechtvaardigen.</inleiding><content>ARREST VAN 28 OKTOBER 1997 IN DE&#13;
ZAAK VAN:&#13;
Eduardus Joseph Maria Hettema te Helmond,&#13;
appellant, tevens incidenteel geïntimeerde,&#13;
procureur: mr. H.J. van der Linden,&#13;
tegen&#13;
H.G. Mevissen te Roggel, gemeente Roggel en&#13;
Neer,&#13;
geïntimeerde, tevens incidenteel appellant,&#13;
procureur: mr. H.M.G. van Lotringen.&#13;
1 Het geding in eerste aanleg&#13;
De pachtkamer van het kantongerecht te Roermond&#13;
heeft op 23 maart 1995 en 14 december&#13;
1995 tussen partijen vonnissen gewezen, die&#13;
in fotocopie aan dit arrest zijn gehecht en naar&#13;
de inhoud waarvan wordt verwezen.&#13;
2 Het geding in hoger beroep&#13;
2.1 Appellant – hierna ook te noemen: Hettema&#13;
– is bij exploit van 12 januari 1996 met&#13;
gelijktijdige dagvaarding van geïntimeerden –&#13;
hierna ook te noemen: H.G. en J.H. Mevissen&#13;
– voor dit hof, in hoger beroep gekomen van&#13;
genoemd vonnis van 14 december 1995, waarbij&#13;
ten aanzien van H.G. Mevissen de vordering&#13;
van Hettema tot ontbinding van de tussen&#13;
partijen bestaande pachtovereenkomst is&#13;
afgewezen en ten aanzien van J.H. Mevissen&#13;
die vordering is toegewezen.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
het vonnis, waarvan beroep, zal vernietigen&#13;
voor zover dat is gewezen tussen Hettema en&#13;
H.G. Mevissen en, opnieuw rechtdoende, alsnog&#13;
de tussen Hettema en H.G. Mevissen&#13;
bestaande pachtovereenkomst zal ontbinden,&#13;
met veroordeling van laatstgenoemde in de&#13;
proceskosten van beide instanties.&#13;
2.3 Bij memorie van antwoord is verweer&#13;
gevoerd en voorts met aanvoering van één&#13;
grief incidenteel hoger beroep ingesteld, met&#13;
conclusie dat het hof het vonnis, waarvan&#13;
beroep, zal bekrachtigen, zowel in principaal&#13;
als in incidenteel appèl, eventueel onder verbetering&#13;
van gronden, weshalve Hettema nietontvankelijk&#13;
in zijn vorderingen zal verklaren,&#13;
althans (lees: hem) deze vorderingen als zijnde&#13;
ongegrond en onbewezen zal ontzeggen, met&#13;
veroordeling van Hettema in de proceskosten&#13;
van beide instanties.&#13;
2.4 Bij akte, memorie van antwoord in het&#13;
incidenteel hoger beroep, heeft appellant het&#13;
daarin door geïntimeerde aangevoerde bestreden,&#13;
met conclusie dat het hof H.G. Mevissen&#13;
niet-ontvankelijk in zijn incidenteel hoger&#13;
beroep zal verklaren, althans hem zijn vordering&#13;
zal ontzeggen, met veroordeling van&#13;
laatstgenoemde in de kosten van het incidenteel&#13;
appèl.&#13;
2.5 Hettema heeft vervolgens bij akte nog het&#13;
origineel exploot van betekening en oproeping&#13;
om voort te procederen in het geding&#13;
gebracht.&#13;
2.6 Daarna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
De grieven luiden:&#13;
in het principaal hoger beroep&#13;
I. Ten onrechte heeft de pachtkamer van het&#13;
kantongerecht niet voldaan aan het bepaalde&#13;
in artikel 19a, lid 3, van het Wetboek van Burgerlijke&#13;
Rechtsvordering door geen procesverbaal&#13;
op te maken van de op 18 mei 1995&#13;
gehouden comparitie van partijen.&#13;
II. Ten onrechte overweegt de pachtkamer&#13;
van het kantongerecht, dat de stelling van&#13;
Hettema moet worden verworpen dat H.G.&#13;
Mevissen artikel 20 van de pachtovereenkomst&#13;
heeft geschonden en dat Hettema niet&#13;
aannemelijk heeft gemaakt, laat staan aangetoond&#13;
dat zulks het geval is.&#13;
III. Ten onrechte overweegt de pachtkamer&#13;
van het kantongerecht, dat uit niets blijkt dat&#13;
(de gemachtigde van) Hettema niet op de&#13;
hoogte was c.q. is gesteld van de problemen&#13;
tussen H.G. en J.H. Mevissen en van de door&#13;
hen beoogde en vervolgens tot stand gebrachte&#13;
veranderingen in hun onderlinge verhouding.&#13;
IV. Ten onrechte overweegt de pachtkamer&#13;
van het kantongerecht, dat de door J.H.&#13;
Mevissen (bedoeld zal zijn: H.G. Mevissen) in&#13;
de stukken en ter comparitie geschetste feitelijke&#13;
gang van zaken zijdens Hettema niet,&#13;
althans niet deugdelijk is weersproken en dat&#13;
H.G. Mevissen voor zover dat in de gegeven&#13;
omstandigheden voor hem mogelijk was, niet&#13;
in gebreke is gebleven met het verstrekken&#13;
van informatie aan Hettema c.q. zijn gemachtigde.&#13;
V. Ten onrechte overweegt de pachtkamer van&#13;
het kantongerecht, dat de (wanprestatie) toerekenbare&#13;
tekortkoming zijdens H.G. Mevissen,&#13;
de omstandigheden van het geval in aanmerking&#13;
nemend, niet zodanig ernstig is dat&#13;
deze een ontbinding van de pachtovereenkomst&#13;
tussen Hettema en H.G. Mevissen&#13;
rechtvaardigt.&#13;
VI. Ten onrechte overweegt de pachtkamer&#13;
van het kantongerecht, dat daarbij ook in aanmerking&#13;
moet worden genomen dat, zoals de&#13;
gemachtigde van Hettema uitdrukkelijk ter&#13;
comparitie heeft verklaard, Hettema door de&#13;
verkoop van het melkquotum geen schade&#13;
heeft geleden en op afrekening van het melkquotum&#13;
geen prijs stelt.&#13;
VII. Ten onrechte heeft de pachtkamer van&#13;
het kantongerecht overwogen, dat de vordering&#13;
van Hettema tegen H.G. Mevissen dient&#13;
te worden afgewezen, onder de daarin vermelde&#13;
kostenveroordeling, en heeft de pachtkamer&#13;
van het kantongerecht derhalve ook al&#13;
ten onrechte onder de beslissing ten aanzien&#13;
van H.G. Mevissen de vordering van Hettema&#13;
afgewezen en hem veroordeeld in de proceskosten.&#13;
in het incidenteel hoger beroep&#13;
Ten onrechte overweegt de pachtkamer van&#13;
het kantongerecht: “Naar het oordeel van de&#13;
pachtkamer blijkt onvoldoende dat er zijdens&#13;
Hettema uitdrukkelijk toestemming is gegeven&#13;
voor verkoop van het onderhavige melkquotum.&#13;
Weliswaar is uit de stukken en de&#13;
mededelingen van partijen ter comparitie&#13;
afdoende gebleken, dat het melkquotum tussen&#13;
partijen onderwerp van gesprek is geweest&#13;
en moet niet uitgesloten worden geacht dat&#13;
zijdens Hettema is kenbaar gemaakt dat verkoop&#13;
van het melkquotum mogelijk was,&#13;
maar dit ontslaat H.G. en J.H. Mevissen c.q.&#13;
H.G. Mevissen niet van het vragen van uitdrukkelijke&#13;
toestemming voor verkoop. In&#13;
casu is er derhalve sprake van een toerekenbare&#13;
tekortkoming zijdens H.G. Mevissen.”&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– tussen Hettema als verpachter en de gebroeders&#13;
H.G. en J.H. Mevissen als pachters&#13;
bestaat een pachtovereenkomst met betrekking&#13;
tot het perceel, kadastraal bekend&#13;
gemeente Heythuysen, sectie K, nrs. 34 ged.&#13;
en 35 ged., totaal groot 3.98.20 ha;&#13;
– artikel 20 van bedoelde pachtovereenkomst&#13;
luidt: “Elke wijziging in de omstandigheid of&#13;
de hoedanigheid van de pachter in verhouding&#13;
tot de verpachter dient nadrukkelijk volgens&#13;
de richtlijnen met aangegeven termijnen zoals&#13;
in de meest recente uitgave van de Pachtwet&#13;
neergelegd formeel te geschieden. Niet-naleving&#13;
hiervan impliceert ontbinding van de&#13;
onderhavige overeenkomst onverminderd het&#13;
in artikel 18 voornoemd vermelde.”;&#13;
– artikel 18 van bedoelde pachtovereenkomst&#13;
luidt: “Ingeval de pachter in gebreke is ten&#13;
aanzien van de naleving van een bepaling van&#13;
deze overeenkomst, is de verpachter gerechtigd&#13;
van de pachter een boete te vorderen tot&#13;
een bedrag van ten hoogste tweehonderdvijftig&#13;
gulden per overtreding per hectare of zoveel&#13;
minder als de goede trouw eist. De verschuldigde&#13;
boete moet aan de verpachter worden&#13;
voldaan binnen één maand na schriftelijke&#13;
kennisgeving, onverminderd het recht van de&#13;
verpachter tot het vorderen van schadevergoeding&#13;
en tot het vorderen van ontbinding&#13;
der overeenkomst.”;&#13;
– tussen H.G. en J.H. Mevissen heeft een&#13;
maatschap bestaan, welke inmiddels is geëindigd,&#13;
waarna het eerst door hen samen geëxploiteerde&#13;
bedrijf door H.G. Mevissen alleen&#13;
is voortgezet;&#13;
– het met de gepachte grond samenhangende&#13;
melkquotum is verkocht.&#13;
6 Beoordeling van het geschil in&#13;
hoger beroep&#13;
6.1 Het hoger beroep is, voor zover dat mede&#13;
tegen J.H. Mevissen was ingesteld, door Hettema&#13;
weer ingetrokken.&#13;
6.2 Grief I komt er terecht tegen op dat van&#13;
de op 23 maart 1995 ten overstaan van de&#13;
pachtkamer van het kantongerecht gehouden&#13;
comparitie van partijen geen proces-verbaal is&#13;
opgemaakt; zulks is in strijd met het bepaalde&#13;
in artikel 19a, lid 3 eerste zin, van het Wetboek&#13;
van Burgerlijke Rechtsvordering.&#13;
6.3 Het vorenstaande betekent echter nog niet&#13;
zonder meer dat bedoelde comparitie van partijen&#13;
als nietig moet worden aangemerkt.&#13;
Voormeld artikel 19a zelve verbindt geen nietigheid&#13;
aan het niet naleven ervan, terwijl dit&#13;
artikel ook niet staat vermeld bij de in artikel&#13;
91 van het Wetboek van Burgerlijke Rechtsvordering&#13;
opgesomde wetsartikelen uit titel 1&#13;
van het Eerste Boek, waarvan aldaar is bepaald&#13;
dat zij op straffe van nietigheid zijn&#13;
voorgeschreven.&#13;
6.4 Genoemde omissie brengt echter wel&#13;
mede dat ten processe niet vaststaat wat ter&#13;
gelegenheid van de comparitie van partijen&#13;
door of namens hen is verklaard en het daarbij&#13;
verhandelde kan mitsdien niet bijdragen tot&#13;
de oordeelsvorming van de rechter.&#13;
6.5 Of zulks moet leiden tot vernietiging van&#13;
het vonnis, waarvan beroep, hangt af van wat&#13;
overigens als ten processe vaststaand moet&#13;
worden aangemerkt en wat op grond daarvan,&#13;
mede gelet op wet en jurisprudentie, moet&#13;
worden geconcludeerd.&#13;
6.6 De omstandigheid dat H.G. en J.H.&#13;
Mevissen samen pachter waren van de grond&#13;
in geschil betekent dat ieder van hen de uit die&#13;
pachtovereenkomst voortvloeiende rechten en&#13;
plichten diende na te komen, alsmede dat het&#13;
hun niet, althans niet zonder meer vrijstond&#13;
om eenzijdig daarin verandering te brengen.&#13;
Zulks vloeit reeds voort uit datgene waartoe&#13;
pachters ingevolge de Pachtwet zijn gehouden&#13;
en was in casu nog eens met zoveel woorden&#13;
neergelegd in artikel 20 van de onderhavige&#13;
pachtovereenkomst.&#13;
6.7 Het vorenstaande impliceert dat het betrokkenen&#13;
ook niet vrijstond om zonder toestemming&#13;
van de verpachter hun medepachtrechten&#13;
geheel of gedeeltelijk aan elkaar over&#13;
te dragen of over te nemen. Pachters hebben&#13;
zich dat ook gerealiseerd, gezien hetgeen met&#13;
betrekking tot de overdracht van pachtrechten&#13;
is vermeld op bladzijde 13, 3e tot en met 5e&#13;
regel, van de tussen hen gesloten overeenkomst&#13;
van 27 mei 1994.&#13;
6.8 Ten processe staat vast dat vorenbedoelde&#13;
toestemming niet is verleend; het hof kan&#13;
H.G. Mevissen niet volgen in zijn betoog dat&#13;
de toestemming door Hettema “impliciet” is&#13;
verleend “gelet op het handelen van partijen&#13;
in het voortraject”, nu, gezien de gemotiveerde&#13;
betwisting door Hettema van hetgeen&#13;
H.G. Mevissen met betrekking tot de gang&#13;
van zaken in dat “voortraject” aanvoert, geenszins&#13;
vaststaat of en in hoeverre Hettema op de&#13;
hoogte was van het tussen de beide pachters&#13;
overeengekomene, laat staan dat hij daarmee&#13;
– voor zover vereist – al dan niet impliciet&#13;
heeft ingestemd.&#13;
Grief II is derhalve gegrond.&#13;
6.9 Aan het vorenoverwogene doet niet af dat&#13;
een verpachter niet gebonden is aan eenzijdig&#13;
door zijn pachter(s) met betrekking tot de&#13;
pachtovereenkomst teweeggebrachte wijzigingen.&#13;
Hetzelfde geldt ten aanzien van de eventuele&#13;
omstandigheid dat het hebben van één in&#13;
plaats van twee pachters voor Hettema geen&#13;
nadeel of wellicht zelfs voordeel oplevert.&#13;
Zulks kan wel van belang zijn voor het antwoord&#13;
op de vraag of de gegrondheid van&#13;
grief II tot vernietiging van het bestreden&#13;
vonnis moet leiden, doch laat die gegrondheid&#13;
op zichzelf onverlet.&#13;
Niet relevant te dezen is of de overdracht van&#13;
de medepachtrechten door J.H. Mevissen aan&#13;
H.G. Mevissen al dan niet tegen een vergoeding&#13;
is geschied.&#13;
6.10 Grief III is ongegrond. Uit het ten processe&#13;
aangevoerde volgt dat Hettema op de&#13;
hoogte was van de problemen tussen de beide&#13;
pachters, alsmede van het feit dat dezen een&#13;
verandering hebben gebracht in hun onderlinge&#13;
verhouding voor zover het de onderhavige&#13;
pachtovereenkomst betreft. In de toelichting&#13;
op de grief geeft Hettema zelf aan tegen die&#13;
verandering “diverse keren” bezwaar te hebben&#13;
gemaakt. Dat impliceert zijn bekendheid&#13;
daarmee en het hof gaat daarom aan zijn op&#13;
dit punt betrekking hebbend bewijsaanbod&#13;
voorbij.&#13;
Een en ander doet overigens niets af aan hetgeen&#13;
hiervoor in de rechtsoverwegingen 6.6&#13;
tot en met 6.8 is overwogen.&#13;
6.11 Op grond van de vaste jurisprudentie van&#13;
dit hof staat het een pachter niet vrij om gedurende&#13;
de looptijd van de pacht de met het&#13;
gepachte samenhangende heffingvrije hoeveelheid&#13;
melk geheel of gedeeltelijk te vervreemden&#13;
zonder toestemming van de verpachter.&#13;
In casu staat vast dat met de grond in geschil&#13;
melkquotum samenhing alsmede dat dit door&#13;
H.G. Mevissen is vervreemd. In geschil is of&#13;
deze vervreemding al dan niet met toestemming&#13;
van Hettema, althans op grond van een&#13;
met deze gemaakte afspraak is geschied; H.G.&#13;
Mevissen stelt dat Hettema met de vervreemding&#13;
heeft ingestemd onder de voorwaarde&#13;
dat de opbrengst van het melkquotum tussen&#13;
partijen zou worden afgerekend, hetgeen Hettema&#13;
evenwel gemotiveerd heeft ontkend.&#13;
Ook uit de overgelegde correspondentie kan&#13;
geen wezenlijke steun voor de stelling van&#13;
H.G. Mevissen worden geput.&#13;
6.12 Nu van bijzondere omstandigheden die&#13;
tot een omkering van de desbetreffende bewijslast&#13;
aanleiding zouden moeten zijn, ten&#13;
processe niet is gebleken, dient H.G. Mevissen&#13;
te bewijzen dat van de zijde van Hettema&#13;
met voormelde vervreemding van het melkquotum&#13;
is ingestemd. Hij heeft dat bewijs ook&#13;
aangeboden en het hof zal hem in de gelegenheid&#13;
stellen dat te leveren.&#13;
6.13 In afwachting van bedoelde bewijslevering&#13;
zal de behandeling van de overige grieven&#13;
van het principaal hoger beroep alsmede van&#13;
de in het incidenteel hoger beroep opgeworpen&#13;
grief worden aangehouden.&#13;
Beslissing&#13;
Het hof, rechtdoende in hoger beroep:&#13;
in het principaal en in het incidenteel hoger&#13;
beroep:&#13;
stelt H.G. Mevissen in de gelegenheid om&#13;
door alle middelen rechtens te bewijzen feiten&#13;
en omstandigheden waaruit volgt dat Hettema,&#13;
zulks al dan niet onder de voorwaarde van&#13;
afrekening van de opbrengst tussen partijen,&#13;
toestemming heeft gegeven om de met de&#13;
grond in geschil samenhangende heffingvrije&#13;
hoeveelheid melk aan (een) derde(n) te vervreemden,&#13;
althans dat sprake is geweest van&#13;
een verklaring of gedraging van Hettema, op&#13;
grond waarvan Hettema bij H.G. Mevissen&#13;
het gerechtvaardigde vertrouwen heeft gewekt&#13;
dat hij, Hettema, toestemming tot die vervreemding&#13;
aan H.G. Mevissen verleende;&#13;
bepaalt dat, indien en voor zover H.G. Mevissen&#13;
dat bewijs door getuigen wil leveren, die&#13;
getuigen gehoord zullen worden door het lid&#13;
van dit hof mr Kok als raadsheer-commissaris,&#13;
en de plaatsvervangende raad ing Hamelink,&#13;
die daartoe zitting zullen houden in één&#13;
der zalen van het Paleis van Justitie, Walburgstraat&#13;
2-4 te Arnhem;&#13;
bepaalt voorts dat partijen in persoon bij het&#13;
getuigenverhoor aanwezig zullen zijn;&#13;
verwijst de zaak naar de rolzitting van 18 november&#13;
1997, ambtshalve peremptoir, voor&#13;
het opgeven van het aantal te horen getuigen&#13;
alsmede van de verhinderdata van partijen,&#13;
hun raadslieden en de getuigen, waarna dag en&#13;
uur van het getuigenverhoor door de raadsheer-&#13;
commissaris zullen worden vastgesteld&#13;
(ook wanneer voormelde opgave van één of&#13;
van beide partijen ontbreekt) en in beginsel&#13;
geen uitstel in verband met verhinderingen&#13;
meer zal worden verleend;&#13;
houdt iedere verdere beslissing aan.&#13;
ARREST VAN 12 OKTOBER 1999&#13;
1 Het geding in hoger beroep&#13;
1.1 Het hof heeft in deze zaak op 28 oktober&#13;
1997 een tussenarrest gewezen, naar de inhoud&#13;
waarvan wordt verwezen.&#13;
1.2 Ter uitvoering van dat tussenarrest heeft&#13;
op 18 februari 1998 het verhoor plaats gehad&#13;
van drie door H.G. Mevissen voorgebrachte&#13;
getuigen, waaronder hij zelf als partij-getuige.&#13;
Op 22 september 1998 heeft het verhoor van&#13;
drie door Hettema in contra-enquête voorgebrachte&#13;
getuigen plaats gehad. Van voormelde&#13;
getuigenverhoren zijn processen-verbaal opgemaakt&#13;
die zich thans bij de stukken bevinden&#13;
en waarvan de inhoud als hier ingelast moet&#13;
worden beschouwd.&#13;
1.3 Vervolgens hebben partijen nog een conclusie&#13;
na gehouden enquête en contra-enquête&#13;
(met overlegging van producties) respectievelijk&#13;
een conclusie na enquête en contra-enquête&#13;
gewisseld.&#13;
1.4 Ter zitting van het hof van 13 september&#13;
1999 is van de zijde van Hettema bij – op&#13;
voorhand aan het hof en de wederpartij toegezonden&#13;
– akte in verband met het overlijden&#13;
van Hettema op 6 juni 1999 een verklaring&#13;
van erfrecht in het geding gebracht.&#13;
Vervolgens is de zaak bepleit, voor H.G.&#13;
Mevissen door mr. C.M. van der Corput,&#13;
advocaat te Eindhoven, en voor Hettema&#13;
– zulks met machtiging en gedeeltelijk ook in&#13;
tegenwoordigheid van diens procureur – door&#13;
A.G.Th. Geene, deurwaarder te Uden.&#13;
Daarna hebben partijen andermaal de stukken&#13;
aan het hof overgelegd ter fine van arrest.&#13;
2 Voortzetting van de beoordeling&#13;
van het geschil in hoger beroep&#13;
2.1 Het hof volhardt bij hetgeen in zijn hierboven&#13;
gemeld tussenarrest onder “De vaststaande&#13;
feiten” en “Beoordeling van het geschil&#13;
in hoger beroep” is overwogen en beslist.&#13;
2.2 Nu het overlijden van Hettema niet als&#13;
oorzaak van schorsing van het rechtsgeding&#13;
aan de wederpartij is betekend, is dit geding&#13;
ten name van de overledene voortgezet.&#13;
2.3 In vorengenoemd tussenarrest is H.G.&#13;
Mevissen in de gelegenheid gesteld om door&#13;
alle middelen rechtens te bewijzen feiten en&#13;
omstandigheden waaruit volgt dat Hettema,&#13;
zulks al dan niet onder de voorwaarde van&#13;
afrekening van de opbrengst tussen partijen,&#13;
toestemming heeft gegeven om de met de&#13;
grond in geschil samenhangende heffingvrije&#13;
hoeveelheid melk aan (een) derde(n) te vervreemden,&#13;
althans dat sprake is geweest van&#13;
een verklaring of gedraging van Hettema, op&#13;
grond waarvan Hettema bij H.G. Mevissen&#13;
het gerechtvaardigde vertrouwen heeft gewekt&#13;
dat hij, Hettema, toestemming tot die vervreemding&#13;
aan H.G. Mevissen verleende.&#13;
2.4 Voor zover te dezen van belang, hebben&#13;
de door H.G. Mevissen voorgebrachte getuigen&#13;
als volgt verklaard:&#13;
Op Heij: “... Ik heb ... aan Mevissen geadviseerd&#13;
om met de rentmeester van Hettema, de&#13;
heer Staatsen, ... een gesprek te hebben ... Ik&#13;
heb ... samen met Mevissen een gesprek met&#13;
hem gehad ... Uiteindelijk is de afspraak&#13;
gemaakt om eerst af te wachten of 1 of beide&#13;
dochters hem (Mevissen) al dan niet in het&#13;
bedrijf zouden opvolgen. Voor dat geval zou&#13;
dan de pacht worden gecontinueerd en zou&#13;
het melkquotum met de verpachter worden&#13;
afgerekend. In het andere geval ... zou Mevissen&#13;
de grond laten liggen tegen behoud van&#13;
het gehele melkquotum ... In de afspraak was&#13;
verder begrepen dat Mevissen het met de&#13;
grond in geschil samenhangende melkquotum&#13;
mocht vervreemden aan 1 of meer derden ...&#13;
Het melkquotum is vervolgens begin zomer&#13;
1994 verkocht ... De heer Staatsen heeft&#13;
gezegd de afspraak positief aan Hettema te&#13;
adviseren, zijn woordkeuze daarbij was van&#13;
dien aard dat daaruit naar mijn oordeel zonder&#13;
meer mocht worden afgeleid dat het in&#13;
orde was ... Pas nadat de verkoop van het&#13;
melkquotum had plaats gehad kwam de heer&#13;
Staatsen met de mededeling, zulks via een&#13;
brief, dat het toch niet de bedoeling was&#13;
geweest dat Mevissen het melkquotum al zou&#13;
verkopen ...”;&#13;
H.G. Mevissen: “... Om de aspecten inzake&#13;
het melkquotum op de grond in geschil te&#13;
bespreken heb ik ... met rentmeester Staatsen&#13;
telefonisch een afspraak gemaakt en samen&#13;
met de heer Op Heij ben ik naar betrokkene&#13;
toegegaan ... Staatsen wilde dat wij de grond&#13;
in geschil zouden laten liggen, maar ik had&#13;
daartegen bezwaar want ik wilde ... deze&#13;
grond graag behouden, dit mede in verband&#13;
met eventuele bedrijfsopvolging van mijn&#13;
dochters.&#13;
Besproken is dat ik in geval ik het bedrijf zou&#13;
overnemen c.q. mijn dochters dat zouden&#13;
doen, de grond bij ons in pacht zou blijven,&#13;
maar wanneer geen sprake zou zijn van&#13;
bedrijfsovername en/of bedrijfsvoortzetting&#13;
ik de grond zou laten liggen. Wij hebben ook&#13;
over het melkquotum gesproken en daarbij is&#13;
in ieder geval afgesproken dat ik dat quotum&#13;
zou mogen verkopen. Over een afrekening&#13;
van de opbrengst is geen afspraak gemaakt ...&#13;
Ik herinner mij niet of Staatsen al dan niet het&#13;
voorbehoud heeft gemaakt dat Hettema nog&#13;
met de gemaakte afspraak zou moeten instemmen&#13;
...”.&#13;
2.5 Voor zover te dezen van belang, hebben&#13;
de door Hettema voorgebrachte getuigen als&#13;
volgt verklaard:&#13;
Engels: “... een gesprek plaats gehad ... Tijdens&#13;
dat gesprek is ook gesproken over het melkquotum&#13;
in relatie tot de verpachter van de&#13;
grond in geschil. Het was ons allen bekend&#13;
dat voor een eventuele verkoop van dat melkquotum&#13;
toestemming van de verpachter nodig&#13;
was ... Begin april 1994 kreeg ik een telefoontje&#13;
van de heer Op Heij waarin deze mededeelde&#13;
dat het nodig was om een deel van het&#13;
melkquotum te verkopen ... Op Heij zou&#13;
voor zover nodig regelen dat de verpachter&#13;
Hettema toestemming zou geven voor de verkoop&#13;
van het melkquotum ... Ik heb nooit&#13;
vernomen, op welke wijze dan ook, of verpachter&#13;
Hettema toestemming voor de verkoop&#13;
van het melkquotum had verleend ...;&#13;
Staatsen: “... Op 9 april 1994 heeft bij mij&#13;
thuis een gesprek plaats gehad tussen H.G.&#13;
Mevissen en de heer Op Heij en mijzelf ... Bij&#13;
die gelegenheid is gevraagd om toestemming&#13;
voor de verkoop van het melkquotum dat&#13;
samenhing met de grond in geschil ... Ik heb&#13;
mij niet uitgelaten over wat ik aan mijn&#13;
schoonvader zou willen adviseren maar gevraagd&#13;
om het voorstel op papier te zetten&#13;
zodat ik dit met hem zou kunnen bespreken&#13;
... is mijnerzijds ook de wens geuit dat de&#13;
grond pachtvrij zou komen maar de andere&#13;
partij wenste dat niet ... Pas bij brief van 8 juni&#13;
1994 (deze brief bevindt zich bij de stukken)&#13;
is de reactie binnengekomen. Het door mij op&#13;
9 april 1994 gedane voorstel is in die brief op&#13;
een aantal punten onjuist weergegeven. Ik heb&#13;
de brief met Hettema besproken ... bestond&#13;
bij ons het vermoeden dat het melkquotum&#13;
inmiddels al was verkocht ... De brief van&#13;
8 juni 1994 heb ik bij schrijven van 29 juni&#13;
1994 beantwoord; ook deze laatste brief&#13;
bevindt zich bij de stukken ... Niet juist is dat&#13;
ik zonder meer zou hebben voorgesteld dat&#13;
bij beëindiging van de pachtovereenkomst het&#13;
melkquotum bij de pachters zou kunnen blijven.&#13;
Evenmin is juist dat de afspraak is&#13;
gemaakt om eerst te wachten of één of beide&#13;
dochters van Mevissen hem zouden opvolgen&#13;
in het bedrijf en dat voor dat geval de pacht&#13;
zou worden gecontinueerd en het melkquotum&#13;
met Hettema zou worden afgerekend en&#13;
dat in het andere geval Mevissen de grond zou&#13;
laten liggen tegen behoud van het gehele&#13;
melkquotum. Ook is onjuist dat Mevissen het&#13;
litigieuze melkquotum mocht vervreemden&#13;
aan één of meer derden. Het lijkt mij, gelet op&#13;
de grootte van de belangen ..., bepaald niet&#13;
waarschijnlijk dat Op Heij en ik elkaar verkeerd&#13;
hebben begrepen ...”.&#13;
Van Thiel: “... Ik heb ... aan de heer Op Heij&#13;
gevraagd hoe het zat met het melkquotum en&#13;
of er toestemming was van de verpachter voor&#13;
de inmiddels plaats gehad hebbende verkoop&#13;
van dat melkquotum aan een derde. Op Heij&#13;
antwoordde dat bedoelde toestemming impliciet&#13;
gegeven was. Ik vroeg of die toestemming&#13;
schriftelijk was verleend. Het antwoord daarop&#13;
was dat zulks niet het geval was maar dat&#13;
uit de gesprekken die Op Heij met Staatsen&#13;
had gevoerd, afgeleid mocht worden dat meerbedoelde&#13;
toestemming was gegeven ...”.&#13;
2.6 De vorenaangehaalde verklaringen tezamen&#13;
en in onderling verband beziend, komt&#13;
het hof tot de conclusie dat H.G. Mevissen&#13;
het hem opgedragen bewijs niet heeft geleverd.&#13;
Het hof neemt daarbij mede in aanmerking&#13;
dat de verklaring van H.G. Mevissen zelf&#13;
als partij-getuige geen bewijs te zijnen voordele&#13;
kan opleveren tenzij deze strekt ter aanvulling&#13;
van onvolledig bewijs; van dit laatste&#13;
is, de verklaringen van de overige getuigen&#13;
tezamen genomen, geen sprake.&#13;
2.7 Van verklaringen en/of gedragingen van&#13;
Hettema als in het probandum bedoeld is in&#13;
het geheel niet gebleken. Van toestemming&#13;
van betrokkene tot verkoop van het litigieuze&#13;
melkquotum geldt in feite hetzelfde. Ook als&#13;
Staatsen al zou hebben gezegd of laten doorschemeren&#13;
dat hij ter zake positief aan Hettema&#13;
zou adviseren – hetgeen hij als getuige&#13;
overigens met zoveel woorden ontkent – dan&#13;
laat dat onverlet dat er in ieder geval nog een&#13;
beslissing van de zijde van Hettema moest&#13;
worden afgewacht. Uit niets volgt dat laatstgenoemde&#13;
op enig moment ermee heeft ingestemd&#13;
dat H.G. Mevissen het melkquotum&#13;
zou verkopen. Van enige verklaring of gedraging&#13;
van Hettema zelf, op grond waarvan het&#13;
gerechtvaardigd vertrouwen van diens toestemming&#13;
bij H.G. Mevissen kan zijn gewekt,&#13;
is evenmin gebleken.&#13;
2.8 Ten processe moet het er mitsdien voor&#13;
worden gehouden dat H.G. Mevissen het&#13;
onderhavige melkquotum heeft verkocht zonder&#13;
de daartoe vereiste toestemming van Hettema.&#13;
De in het incidenteel hoger beroep&#13;
opgeworpen grief van eerstgenoemde kan&#13;
derhalve geen doel treffen.&#13;
2.9 Grief VI van het principaal hoger beroep&#13;
is gegrond. Zoals in ’s hofs tussenarrest reeds&#13;
overwogen, staat ten processe niet vast wat ter&#13;
gelegenheid van de in eerste aanleg gehouden&#13;
comparitie van partijen door of namens hen is&#13;
verklaard. Dit brengt mee dat er dus ook niet&#13;
van uitgegaan kan worden dat van de zijde&#13;
van Hettema is verklaard dat hij door de verkoop&#13;
van het melkquotum geen schade heeft&#13;
geleden en op afrekening van dat quotum&#13;
geen prijs stelt. De kennelijke strekking van&#13;
hetgeen Hettema ter zake in hoger beroep&#13;
heeft aangevoerd is voorts dat wel degelijk&#13;
sprake is van schade als gevolg van de verkoop&#13;
van het melkquotum; zulks komt het&#13;
hof, gelet op de aanspraken die een verpachter&#13;
heeft met betrekking tot met het verpachte&#13;
samenhangend melkquotum, ook zonder meer&#13;
aannemelijk voor. Noch van afstand van die&#13;
aanspraken, noch van vergoeding van bedoelde&#13;
schade is ten processe gebleken.&#13;
2.10 Uit hetgeen ten aanzien van grief II in&#13;
’s hofs tussenarrest is overwogen en het hierboven&#13;
overwogene volgt dat H.G. Mevissen&#13;
zich schuldig heeft gemaakt aan ernstige en&#13;
hem toerekenbare tekortkomingen in de nakoming&#13;
van zijn uit de onderhavige pachtovereenkomst&#13;
ten opzichte van Hettema&#13;
voortvloeiende verplichtingen. Deze tekortkomingen&#13;
tezamen zijn, mede gelet op de&#13;
overige feiten en omstandigheden zoals daarvan&#13;
ten processe is gebleken, naar het oordeel&#13;
van het hof zo zwaarwegend dat zij een ontbinding&#13;
van de pachtovereenkomst als door&#13;
Hettema gevorderd rechtvaardigen. Grief V is&#13;
dan ook gegrond. De vordering van Hettema&#13;
moet derhalve alsnog worden toegewezen,&#13;
met veroordeling van H.G. Mevissen in de&#13;
proceskosten; ook grief VII treft doel.&#13;
2.11 Grief IV behoeft, voor zover nog niet&#13;
besproken, geen verdere behandeling.&#13;
3 Slotsom&#13;
3.1 Het vonnis, waarvan beroep, moet voor&#13;
zover dit aan het oordeel van het hof is onderworpen&#13;
worden vernietigd, met het alsnog&#13;
toewijzen van de vordering tot pachtontbinding&#13;
ook ten aanzien van H.G. Mevissen; als&#13;
datum van die ontbinding zal het hof, gelet op&#13;
het bepaalde in artikel 6 : 269 Burgerlijk Wetboek,&#13;
aanhouden: de datum van dit arrest.&#13;
3.2 H.G. Mevissen moet als de in het ongelijk&#13;
gestelde partij worden veroordeeld in de in&#13;
beide instanties tussen partijen gevallen proceskosten.&#13;
Beslissing&#13;
Het hof, rechtdoende in hoger beroep:&#13;
in het principaal hoger beroep:&#13;
vernietigt het door de pachtkamer van het&#13;
kantongerecht te Roermond tussen partijen&#13;
gewezen vonnis van 14 december 1995 voor&#13;
zover dat vonnis aan het oordeel van het hof&#13;
is onderworpen;&#13;
en in zoverre opnieuw rechtdoende:&#13;
ontbindt de tussen partijen bestaande pachtovereenkomst&#13;
met betrekking tot het perceel,&#13;
kadastraal bekend gemeente Heythuysen, sectie&#13;
K, nrs. 34 ged. en 35 ged., totaal groot&#13;
3.98.20 ha, ook ten aanzien van H.G. Mevissen,&#13;
zulks met ingang van heden;&#13;
veroordeelt H.G. Mevissen in de in beide&#13;
instanties tussen partijen gevallen proceskosten,&#13;
aan de zijde van Hettema tot heden&#13;
begroot voor de eerste aanleg op ƒ 500,– en&#13;
voor het hoger beroep op ƒ 2.867,65 voor verschotten&#13;
en ƒ 5.100,– voor salaris van de procureur;&#13;
in het incidenteel hoger beroep:&#13;
verklaart het beroep ongegrond;&#13;
veroordeelt H.G. Mevissen in de kosten van&#13;
het hoger beroep, aan de zijde van Hettema,&#13;
tot heden begroot op nihil voor verschotten&#13;
en ƒ 2.550,– voor salaris van de procureur.</content><legacyfootnotes/><footnotes><footnote/></footnotes><auteurs/><published>2001-06-01 00:00:00</published><modified>1999-07-06 00:00:00</modified><editiondate>2001-06-01</editiondate><htmlpath>https://denhollander.info/artikel/4710</htmlpath></article>
</articles></edition>