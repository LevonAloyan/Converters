<edition><articles><article><jaar>2009</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2009</searchword><id>7725</id><udhid>UDH:TvAR/7725</udhid><titel>Scholten/Doeschot</titel><searchwords><searchword>TvAR 1/2009</searchword><searchword>UDH:TvAR/7725</searchword></searchwords><attachments><attachment><name>TvAR-1_JP_1.pdf</name><extention>pdf</extention><url>https://denhollander.info/download/5220/ci</url></attachment></attachments><inleiding>Einde pachtovereenkomst. Vergoeding varkensrechten en&#13;
pachtersinvesteringen. Uitleg overeenkomst.&#13;
Deskundigenonderzoek.&#13;
[Pachtwet, art. 25, 31]&#13;
Geschil over de omvang van de vergoeding die verpachter&#13;
uit hoofde van de pachtwijzigingsovereenkomst bij het&#13;
einde van de pachtovereenkomst aan de pachter dient te&#13;
voldoen voor het door de pachter aan verpachter over te&#13;
dragen varkensrecht (dat in de plaats is gekomen van de&#13;
met het gepachte samenhangende mestproductierechten) en&#13;
voor de door pachter verrichte pachtersinvesteringen. Met&#13;
betrekking tot de mestproductierechten is in de pachtwijzigingsovereenkomst&#13;
bepaald dat deze worden vergoed ‘op&#13;
basis van de per 7 maart 2001 geldende marktwaarde conform&#13;
hetgeen alsdan binnen de agrarische sector gebruikelijk&#13;
is’. Uitleg overeenkomst.</inleiding><content>Eerste tussenarrest&#13;
Pachtkamer Hof Arnhem, 19 september 2006 (tussenarrest)&#13;
rolnummer (oud) 2005/676 P&#13;
(Scholten/Doeschot)&#13;
(mrs. Valk, Olthof en Kok en de raden mr. ing. Jansens van&#13;
Gellicum en ir. Duenk)&#13;
Arrest in de zaak van:&#13;
Henricus Wilhelmus Scholten,&#13;
wonende te Wiene, gemeente Hof van Twente,&#13;
appellant in het principaal beroep,&#13;
geïntimeerde in het incidenteel beroep,&#13;
procureur: mr. F.J. Boom,&#13;
tegen:&#13;
1. Johanna Wilhelmina te Koppele-Doeschot,&#13;
wonende te Ambt Delden, gemeente Hof van Twente,&#13;
2. Johannes Wilhelmus Doeschot,&#13;
wonende te Hengevelde, gemeente Hof van Twente, 3. Gerardus Marinus Doeschot,&#13;
wonende te Ambt Delden, gemeente Hof van Twente,&#13;
geïntimeerden in het principaal beroep,&#13;
appellanten in het incidenteel beroep,&#13;
procureur: mr. J.M. Bosnak.&#13;
1. Het geding in eerste aanleg&#13;
Voor de procedure in eerste aanleg wordt verwezen naar de&#13;
inhoud van de vonnissen van 3 april 2002, 19 februari&#13;
2003, 1 september 2004 en 20 april 2005, alsmede het herstelvonnis&#13;
van 19 juli 2005, die de pachtkamer van de&#13;
rechtbank te Almelo, sector kanton, locatie Almelo, tussen&#13;
appellant in het principaal beroep (hierna te noemen:&#13;
Scholten) als gedaagde in conventie en eiser in reconventie&#13;
en geïntimeerden in dat beroep (hierna te noemen: Doeschot&#13;
c.s.) als eisers in conventie en verweerders in reconventie&#13;
heeft gewezen. Van de genoemde vonnissen is een fotokopie&#13;
aan dit arrest gehecht.&#13;
2. Het geding in hoger beroep&#13;
2.1. Scholten heeft bij exploot van 13 mei 2005 aangezegd&#13;
van genoemde vonnissen van 3 april 2002, 19 februari&#13;
2003, 1 september 2004 en 20 april 2005 in&#13;
hoger beroep te komen, met dagvaarding van Doeschot&#13;
c.s. voor dit hof.&#13;
2.2. Bij memorie van grieven heeft Scholten twaalf grieven&#13;
tegen de vonnissen van 19 februari 2003 en 20 april&#13;
2005 aangevoerd en toegelicht, heeft hij zijn in eerste&#13;
aanleg gedane bewijsaanbiedingen herhaald, een aantal&#13;
nieuwe producties in het geding gebracht, en heeft&#13;
hij geconcludeerd dat het hof de vonnissen van 19 februari&#13;
2003 en 20 april 2005 zal vernietigen, en opnieuw&#13;
recht doende de vorderingen van Doeschot c.s.&#13;
alsnog geheel, althans gedeeltelijk af zal wijzen, de&#13;
vorderingen van Scholten alsnog geheel althans gedeeltelijk&#13;
toe zal wijzen en Doeschot c.s. in de proceskosten&#13;
in eerste aanleg en in hoger beroep – waaronder&#13;
de kosten van de door de pachtkamer in eerste&#13;
aanleg benoemde deskundigen – zal veroordelen althans&#13;
die kosten zal compenseren.&#13;
2.3. Bij memorie van antwoord hebben Doeschot c.s. de&#13;
grieven bestreden en verweer gevoerd, hebben zij bewijs&#13;
aangeboden, hebben zij hun eis vermeerderd,&#13;
hebben zij hunnerzijds incidenteel beroep tegen het&#13;
vonnis van 20 april 2005 ingesteld en in dat beroep&#13;
één grief tegen genoemd vonnis aangevoerd en toegelicht,&#13;
en hebben zij geconcludeerd dat het hof:&#13;
in het principaal beroep:&#13;
de bestreden vonnissen, zo nodig met verbetering van gronden, zal bekrachtigen, en rekening houdend met&#13;
de door Doeschot c.s. ingediende wijziging van eis,&#13;
Scholten zal veroordelen om tegen behoorlijk bewijs&#13;
van kwijting aan Doeschot c.s. te voldoen: primair&#13;
een bedrag ad € 226.029,31, althans € 218.529,23;&#13;
subsidiair een bedrag ad € 206.029,23, althans&#13;
€ 198.529,23, zowel primair als subsidiair te vermeerderen&#13;
met de buitengerechtelijke incassokosten&#13;
conform het incidenteel beroep en de wettelijke rente&#13;
over hetgeen boven de veroordeling van de pachtkamer&#13;
in eerste aanleg zal worden toegewezen vanaf 7&#13;
maart 2001 tot aan de dag der uiteindelijke voldoening;&#13;
in het incidenteel beroep:&#13;
het vonnis van 20 april 2005, voor zover door de grief&#13;
in het incidenteel beroep aangevallen, zal vernietigen&#13;
en Scholten zal veroordelen om tegen behoorlijk bewijs&#13;
van kwijting aan Doeschot c.s. te voldoen de buitengerechtelijke&#13;
incassokosten, in eerste aanleg begroot&#13;
op primair € 6.161,43, subsidiair € 1.812,85.&#13;
2.4. Bij memorie van antwoord in incidenteel appel tevens&#13;
uitlating wijziging van eis alsmede overlegging productie&#13;
heeft Scholten de grief in het incidenteel beroep&#13;
bestreden, zich tegen de gewijzigde eis verweerd,&#13;
zijn bewijsaanbiedingen herhaald, een nieuwe productie&#13;
overgelegd, en geconcludeerd dat het hof Doeschot&#13;
c.s. in hun incidenteel beroep en in hun gewijzigde&#13;
eis niet-ontvankelijk zal verklaren, althans dat&#13;
beroep en die gewijzigde eis af zal wijzen, met veroordeling&#13;
van Doeschot c.s. in de kosten van de procedure,&#13;
zowel in eerste aanleg als in hoger beroep.&#13;
2.5. Vervolgens hebben partijen de stukken voor het wijzen&#13;
van arrest aan het hof overgelegd.&#13;
De vaststaande feiten&#13;
3.1. Op grond van de in zoverre niet bestreden vaststelling&#13;
van de pachtkamer van de rechtbank en op grond van&#13;
hetgeen verder is gesteld en niet of onvoldoende is&#13;
weersproken dan wel blijkt uit de onbetwiste inhoud&#13;
van de overgelegde bescheiden, staat in hoger beroep&#13;
het navolgende vast.&#13;
3.2. Tussen de vader van wijlen B.J. Doeschot als pachter&#13;
enerzijds en Scholten als verpachter anderzijds is een&#13;
door de Grondkamer voor Overijssel op 27 september&#13;
1951 goedgekeurde pachtovereenkomst tot stand gekomen&#13;
met betrekking tot de hoeve genaamd ‘Zuidhof&#13;
’ te Ambt-Delden, kadastraal bekend gemeente&#13;
Ambt-Delden, sectie E, nrs. 4699, 575, 4444, 4328,&#13;
306, 307, 308, 309, 310, 311 (ged.), 312, 314, 588,&#13;
589, 4043, 4044, 4816, 4810, 4806, 4809, 4811&#13;
(ged.) en 4309, tezamen groot 15.09.95 ha. B.J. Doeschot&#13;
is bij door de Grondkamer voor Overijssel op&#13;
10 december 1970 goedgekeurde pachtwijzigingsovereenkomst&#13;
in de plaats gesteld van zijn vader.&#13;
3.3. Bij door de grondkamer op 1 augustus 1996 goedgekeurde&#13;
pachtwijzigingsovereenkomst van 31 januari&#13;
1996 (hierna: de pachtwijzigingsovereenkomst) zijn&#13;
wijlen B.J. Doeschot en Scholten onder meer overeengekomen: 1. dat de pachtovereenkomst per 1 april 1996 zou&#13;
worden beëindigd wat betreft de percelen met de&#13;
nummers 4699, 575, 4328 (ged.), 306, 307 (ged.),&#13;
311 (ged.), 312 (ged.), 314, 588 (ged.), 589, 4043,&#13;
4044, 4816, 4810 (ged.), 4806, 4809, en 4811&#13;
(ged.), tezamen ter grootte van ongeveer 10.67.95 ha;&#13;
2. dat eveneens per 1 april 1996 het met het gepachte&#13;
samenhangende melkquotum door B.J. Doeschot aan&#13;
Scholten zou worden overgedragen, ‘onder de gehoudenheid&#13;
van verpachter om aan pachter te vergoeden&#13;
een bedrag gelijk aan 50% van de per 1 april 1996&#13;
geldende marktwaarde van de betreffende referentiehoeveelheid&#13;
melk’;&#13;
3. dat de pachtovereenkomst wat betreft de percelen&#13;
met de nummers 4444, 588 (ged.), 307 (ged.) 309,&#13;
308, 310, 312 (ged.), 4328 (ged.), 4811 (ged.), 4810&#13;
(ged.), 4309, ter grootte van ongeveer 5.23.00 ha zou&#13;
worden voortgezet en vervolgens zou eindigen op 7&#13;
maart 2001;&#13;
4. dat bij het einde van de pachtovereenkomst op 7&#13;
maart 2001 de met het gepachte samenhangende&#13;
mestproductierechten door B.J. Doeschot aan Scholten&#13;
zouden worden overgedragen, ‘onder gehoudenheid&#13;
van verpachter om aan pachter terzake een vergoeding&#13;
te betalen op basis van de per 7 maart 2001&#13;
geldende marktwaarde conform hetgeen alsdan binnen&#13;
de agrarische sector gebruikelijk is’;&#13;
5. dat Scholten bij het einde van de pachtovereenkomst&#13;
op 7 maart 2001 aan B.J. Doeschot een vergoeding&#13;
zou voldoen op basis van het bepaalde in art.&#13;
31 Pachtwet ‘ten aanzien van de door pachter gedurende&#13;
de looptijd van de pachtovereenkomst verrichte&#13;
pachtersinvesteringen, die zich als volgt laten omschrijven:&#13;
a. de bouw van een fokvarkensschuur;&#13;
b. de bouw van een loods;&#13;
c. het aanbrengen van een erfverharding en een uitwegverharding;&#13;
d. verbouwingswerkzaamheden aan ‘Het Spieker’.’&#13;
Ter zake van de pachtersinvesteringen houdt de&#13;
pachtwijzigingsovereenkomst voorts nog in:&#13;
‘Al deze pachtersinvesteringen zijn geschied met instemming&#13;
van de verpachter. De pachtersinvesteringen&#13;
betreffende de verbouwingswerkzaamheden aan&#13;
‘Het Spieker’ zijn verricht in het pachtjaar 1995/1996&#13;
en belopen ƒ 38.500,00.’&#13;
3.4. B.J. Doeschot is op 21 januari 1997 overleden. Doeschot&#13;
c.s. zijn zijn erfgenamen.&#13;
3.5. Vervolgens hebben tussen partijen onderhandelingen&#13;
plaatsgevonden omtrent beëindiging van de pacht en&#13;
de in dat verband aan Doeschot c.s. toekomende vergoeding.&#13;
In dat kader is een taxatie verricht door G.A.&#13;
Pigge en ing. J. Walgemoed. Volgens het taxatierapport&#13;
hebben partijen ter gelegenheid van de opname&#13;
uitdrukkelijk verklaard dat ook als pachtersinvestering&#13;
moet worden aangemerkt de uitbreiding en verbetering&#13;
van de jongveestal met melkstal. Partijen hebben&#13;
geen overeenstemming bereikt. Scholten heeft geen&#13;
medewerking willen verlenen aan de toepassing van&#13;
de Regeling beëindiging veehouderijtakken. 3.6. Op 7 maart 2001 hebben Doeschot c.s. het gepachte&#13;
opgeleverd aan Scholten.&#13;
4. Beoordeling van het geschil in hoger beroep&#13;
4.1. Het gaat in deze zaak om het volgende. Partijen hebben&#13;
een geschil met betrekking tot de uitvoering van&#13;
de pachtwijzigingsovereenkomst. De vorderingen in&#13;
conventie van Doeschot c.s. strekken tot betaling van&#13;
vergoedingen door Scholten voor (1) het aan Scholten&#13;
over te dragen varkensrecht, dat in de plaats is gekomen&#13;
van de met het gepachte samenhangende mestproductierechten,&#13;
(2) de pachtersinvesteringen en (3)&#13;
buitengerechtelijke incassokosten. In reconventie&#13;
heeft Scholten gevorderd (a) een verklaring voor recht&#13;
dat Doeschot c.s. aansprakelijk zijn voor bij de oplevering&#13;
gebleken gebreken, (b) veroordeling van Doeschot&#13;
c.s. tot schadevergoeding nader op te maken bij&#13;
staat ter zake van de in verband met die gebreken&#13;
door Scholten geleden schade en (c) veroordeling van&#13;
Doeschot c.s. tot overdracht van het met het gepachte&#13;
samenhangende varkensrecht, op straffe van een&#13;
dwangsom, en na eisvermeerdering bovendien (d) een&#13;
verklaring voor recht dat Doeschot c.s. aansprakelijk&#13;
zijn ter zake van het verlies van 98 onnodig verloren&#13;
gegane eenheden varkensrecht en (e) veroordeling van&#13;
Doeschot c.s. tot schadevergoeding nader op te&#13;
maken bij staat ter zake van de in verband met dat&#13;
verlies door Scholten geleden schade. De pachtkamer&#13;
in eerste aanleg heeft, na onder meer een deskundigenbericht,&#13;
bij vonnis van 20 april 2005 de vordering&#13;
in conventie toegewezen wat betreft de vergoedingen&#13;
voor het over te dragen varkensrecht en pachtersinvesteringen.&#13;
Wat betreft de buitengerechtelijke incassokosten&#13;
heeft de pachtkamer in eerste aanleg de vordering&#13;
van Doeschot c.s. afgewezen. Bij hetzelfde vonnis&#13;
heeft de pachtkamer in eerste aanleg de vordering in&#13;
reconventie afgewezen. Bij herstelvonnis van 19 juli&#13;
2005 heeft de pachtkamer in eerste aanleg vervolgens,&#13;
uitvoerbaar bij voorraad, Doeschot c.s. alsnog veroordeeld&#13;
om aan Scholten, binnen zeven dagen na betekening&#13;
van het herstelvonnis, het met het gepachte samenhangende&#13;
varkensrecht over te dragen, zulks op&#13;
straffe van een dwangsom.&#13;
4.2. Tegen genoemd herstelvonnis hebben Doeschot c.s.&#13;
afzonderlijk hoger beroep ingesteld, welke zaak is geregistreerd&#13;
onder rolnummer 2005/952 P. Heden is in&#13;
deze zaak uitspraak gedaan. Daarbij is het dictum van&#13;
het herstelvonnis aangepast, in die zin dat het hof&#13;
Doeschot c.s. heeft veroordeeld tot de noodzakelijke&#13;
medewerking aan de overdracht van het met het gepachte&#13;
samenhangende varkensrecht binnen zeven&#13;
dagen na de dag waarop Scholten schriftelijk aan&#13;
Doeschot c.s. kenbaar heeft gemaakt of overdracht&#13;
aan hem dan wel aan een of meer voldoende omschreven&#13;
derde(n) moet geschieden, met vernietiging&#13;
van bedoeld vonnis in zoverre en onder bekrachtiging&#13;
van dat vonnis voor het overige. Daaruit volgt dat,&#13;
voor zover Scholten zich bij memorie van grieven beklaagt&#13;
over de afwijzing in het vonnis van 20 april&#13;
2005 van de vordering tot medewerking aan de overdracht&#13;
van het varkensrecht, hij bij zijn grieven geen&#13;
belang meer heeft.&#13;
4.3. Het hof heeft in de memorie van grieven van Scholten&#13;
geen gemotiveerde bezwaren tegen de vonnissen&#13;
van 3 april 2002 en 1 september 2004 kunnen ontwaren,&#13;
zodat Scholten in zoverre in zijn hoger beroep&#13;
niet-ontvankelijk moet worden verklaard. 4.4 Het hof&#13;
zal de grieven in het principaal beroep, de grief in het&#13;
incidenteel beroep en de vermeerderde eis van Doeschot&#13;
c.s. zoveel mogelijk gezamenlijk bespreken.&#13;
Het met het gepachte samenhangende varkensrecht&#13;
4.5. Partijen verschillen van opvatting over de uitleg van&#13;
de bepaling in de pachtwijzigingsovereenkomst met&#13;
betrekking tot de mestproductierechten. Doeschot&#13;
c.s. stellen zich op het standpunt dat overeengekomen&#13;
is dat 100% van de over te dragen rechten door&#13;
Scholten zullen worden vergoed. Zij beroepen zich in&#13;
dat verband op het verschil in formulering met de bepaling&#13;
met betrekking tot het met het gepachte samenhangende&#13;
melkquotum. De verwijzing in de&#13;
overeenkomst naar het gebruik binnen de agrarische&#13;
sector betrekken Doeschot c.s. uitsluitend op de bepaling&#13;
van de marktwaarde. Scholten legt de pachtwijzigingsovereenkomst&#13;
anders uit. Volgens hem hebben&#13;
partijen geen regeling getroffen met betrekking&#13;
tot de vraag voor welk gedeelte van de marktwaarde&#13;
van de mestproductierechten Scholten een vergoeding&#13;
verschuldigd is, maar hebben zij ook voor die vraag&#13;
verwezen naar het gebruik binnen de agrarische sector.&#13;
Hij beroept zich er in dat verband op dat begin&#13;
1996 (en ook nog geruime tijd daarna) onduidelijkheid&#13;
bestond over het bestaan en de omvang van een&#13;
vergoedingsplicht voor de verpachter ter zake van&#13;
mestproductierechten, een onduidelijkheid die niet&#13;
bestond wat betreft melkquotum.&#13;
4.6. Het hof stelt voorop dat het bij de uitleg van de&#13;
pachtwijzigingsovereenkomst aankomt op hetgeen&#13;
partijen over en weer redelijkerwijs uit elkaars verklaringen&#13;
en gedragingen hebben mogen afleiden. Beide&#13;
partijen beroepen zich op de tekst van de overeenkomst;&#13;
zij beroepen zich niet op hetgeen destijds tussen&#13;
partijen is besproken. Het komt er derhalve op&#13;
aan wat uit bedoelde tekst – in verband met de overige&#13;
omstandigheden van het geval – kan worden afgeleid.&#13;
4.7. Wat betreft die overige omstandigheden acht het hof&#13;
– met Scholten – het van wezenlijke betekenis dat ten&#13;
tijde van het aangaan van de pachtwijzigingsovereenkomst&#13;
geen duidelijkheid bestond over het bestaan en&#13;
de omvang van een vergoedingsplicht voor de verpachter&#13;
ter zake van mestproductierechten. Tegen die&#13;
achtergrond – mede in verband met de omstandigheid&#13;
dat partijen destijds beiden van deskundige bijstand&#13;
waren voorzien – ligt het voor de hand de&#13;
woorden ‘conform hetgeen alsdan binnen de agrarische&#13;
sector gebruikelijk is’ mede te betrekken op de&#13;
omvang van de door Scholten als verpachter te betalen&#13;
vergoeding en niet slechts op het vaststellen van&#13;
de marktwaarde van de rechten. 4.8. Voor die uitleg is – anders dan waarvan Doeschot c.s.&#13;
en de pachtkamer in eerste aanleg zijn uitgegaan –&#13;
ook steun te vinden in een vergelijking van de onderhavige&#13;
tekst met de tekst van de bepaling met betrekking&#13;
tot het melkquotum. In de eerste plaats hebben&#13;
partijen het wat betreft het melkquotum kennelijk&#13;
niet nodig gevonden om nader te bepalen hoe die&#13;
marktwaarde zou worden vastgesteld, wat afbreuk&#13;
doet aan de geloofwaardigheid van een uitleg die wat&#13;
betreft de mestproductierechten de verwijzing naar&#13;
het gebruik binnen de sector (uitsluitend) op wijze&#13;
van bepalen van de marktwaarde betrekt. In de&#13;
tweede plaats wordt wat betreft het melkquotum gesproken&#13;
van ‘een bedrag gelijk aan 50% van de per 1&#13;
april 1995 geldende marktwaarde van de betreffende&#13;
referentiehoeveelheid melk’, waarmee de omvang van&#13;
de vergoedingsplicht nauwkeurig wordt omlijnd, terwijl&#13;
wat betreft de mestproductierechten onbepaald&#13;
wordt gesproken van ‘een vergoeding…op basis van&#13;
de per 7 maart 2001 geldende marktwaarde’.&#13;
4.9. De beslissing van de pachtkamer in eerste aanleg volgens&#13;
welke partijen in de pachtwijzigingsovereenkomst&#13;
zijn overeengekomen dat Scholten – los van&#13;
een eventueel gebruik in de sector in die zin – 100%&#13;
van de marktwaarde van de mestproductie rechten zal&#13;
vergoeden, acht het hof dan ook onjuist. In zoverre&#13;
slaagt grief 1 in het principaal beroep.&#13;
4.10. Dat op 7 maart 2001 binnen de agrarische sector een&#13;
bepaald min of meer eenduidig gebruik bestond wat&#13;
betreft de omvang van de door de verpachter aan de&#13;
pachter ter zake van het varkensrecht te betalen vergoeding,&#13;
is door Doeschot c.s. niet aangevoerd. Daaruit&#13;
volgt dat het ervoor moet worden gehouden dat&#13;
partijen met betrekking tot de omvang van de vergoedingsplicht&#13;
ter zake van de mestproductierechten&#13;
geen afwijkende regeling zijn overeengekomen. Naar&#13;
het hof heeft beslist in zijn arrest van 4 november&#13;
2003, rolnummer 2002/886 P, inzake&#13;
Wolbert/Kamphuis ( Agr.r. 2006/5315) kan een pachter,&#13;
tegenover de overdracht van het met het gepachte&#13;
samenhangende varkensrecht, aanspraak maken op&#13;
een gedeelte van de waarde van dat recht, welk gedeelte&#13;
in het algemeen dient te worden gesteld op&#13;
50% van de waarde van dat recht ten tijde van de&#13;
overdracht.&#13;
4.11. In hun memorie van antwoord in het principaal beroep&#13;
onder 4.4 hebben Doeschot c.s. betoogd dat de&#13;
50-50 verdeling bij het melkquotum samenhangt met&#13;
de omstandigheid dat voor het verkrijgen van enig&#13;
melkquotum een hoeveelheid grond beschikbaar&#13;
moet zijn. In dit verband wijzen zij erop dat het met&#13;
het gepachte samenhangende varkensrecht grotendeels&#13;
niet grondgebonden is en dat voor het houden&#13;
van varkens slechts gebouwen nodig zijn.&#13;
4.12. Het hof verwerpt dit betoog. Het melkquotum is toegekend&#13;
naar aanleiding van de in het referentiejaar gerealiseerde&#13;
melkproductie, ongeacht de hoeveelheid&#13;
tot het bedrijf behorende grond. Van een sterker verband&#13;
met grond dan in het geval van mestproductierechten&#13;
respectievelijk (eenheden) varkensrecht is derhalve&#13;
geen sprake. Dat voor het houden van varkens&#13;
slechts gebouwen nodig zijn, is op zichzelf juist, maar&#13;
dat is in dit verband niet van belang. Waar het om&#13;
gaat is dat zowel pachter als verpachter tot het ontstaan&#13;
van (uiteindelijk) het varkensrecht hebben bijgedragen,&#13;
de pachter door varkens te houden die hij&#13;
voor de meitellinggevens van 1984 heeft opgegeven&#13;
en de verpachter door het gepachte aan de pachter ter&#13;
beschikking te stellen. De omstandigheid dat wijlen&#13;
B.J. Doeschot zelf aanzienlijk in onder meer gebouwen&#13;
heeft geïnvesteerd, levert geen bijzondere omstandigheid&#13;
op die meebrengt dat het hiervoor bedoelde&#13;
gedeelte van de waarde van het varkensrecht&#13;
op een ander percentage van de waarde van het varkensrecht&#13;
dient te worden gesteld, omdat zulks mede&#13;
dienstbaar is geweest aan de eigen bedrijfsvoering van&#13;
B.J. Doeschot, terwijl bedoelde omstandigheid ook&#13;
niet tot een verhoging van de pachtprijs heeft geleid.&#13;
Het hof verwijst ook in dit verband naar zijn arrest&#13;
van 4 november 2003 inzake Wolbert/ Kamphuis.&#13;
4.13. In hun memorie van antwoord in het principaal beroep&#13;
onder 4.6 hebben Doeschot c.s. zich beroepen&#13;
op de omstandigheid dat bij overdracht van het met&#13;
het gepachte samenhangende varkensrecht thans, anders&#13;
dan in 2001 het geval zou zijn geweest, geen korting&#13;
van 60% meer wordt toegepast en met verwijzing&#13;
naar art. 6:104 Burgerlijk Wetboek betogen zij&#13;
dat het onredelijk is dat Scholten ervan profiteert dat&#13;
hij in 2001 heeft geweigerd om op behoorlijke wijze&#13;
met Doeschot c.s. af te rekenen. Tot op heden hebben&#13;
Doeschot c.s. hun vordering in conventie evenwel&#13;
niet vermeerderd ter zake van de vergoeding die hen&#13;
toekomt voor het aan Scholten over te dragen varkensrecht,&#13;
zodat deze kwestie vooralsnog niet van belang&#13;
is.&#13;
4.14. Met grief 3 in het principaal beroep stelt Scholten de&#13;
kwestie van het beweerdelijke verlies van 98 varkensrechten&#13;
in hoger beroep opnieuw aan de orde. Bij&#13;
conclusie van repliek in reconventie heeft Scholten&#13;
berekend dat bij een bezetting van de stallen van 90%&#13;
585 eenheden varkensrecht zouden zijn toegekend,&#13;
terwijl feitelijk slechts 487 eenheden zijn geregistreerd.&#13;
Scholten leidt daaruit af dat in 1995 en/of&#13;
1996 sprake is geweest van onderbezetting van de&#13;
stallen en betoogt dat daaruit volgt dat wijlen B.J.&#13;
Doeschot zich niet als een goed pachter in de zin van&#13;
art. 25 Pachtwet heeft gedragen.&#13;
4.15. Scholten heeft geen feiten of omstandigheden gesteld&#13;
waaruit zich laat afleiden dat het berekende ‘verlies’&#13;
van 98 eenheden varkensrecht berust op een gebrek&#13;
aan zorg door wijlen B.J. Doeschot voor de belangen&#13;
van Scholten als verpachter. Voor zover Scholten uitgaat&#13;
van de opvatting dat een pachter tegenover de&#13;
verpachter stééds gehouden is om voor een stalbezetting&#13;
van tenminste 90% zorg te dragen, geldt dat het&#13;
hof die opvatting niet deelt. Grief 3 in het principaal&#13;
beroep faalt derhalve. Gebreken bij de oplevering van&#13;
het gepachte&#13;
4.16. Grief 2 in het principaal beroep heeft betrekking op&#13;
de afwijzing van de vorderingen in reconventie met betrekking tot gebreken bij de oplevering van het gepachte.&#13;
De pachtkamer in eerste aanleg heeft die vorderingen&#13;
afgewezen op de grond dat Scholten lange&#13;
tijd en zelfs nog tot na 7 maart 2001 tegenover de&#13;
pachter en derden de indruk heeft gewekt voornemens&#13;
te zijn over te gaan tot sloop van het verpachte&#13;
en het te doen vervangen door een woonhuis in landgoedstijl.&#13;
Tegen die motivering formuleert Scholten&#13;
op zichzelf geen gemotiveerde bezwaren; hij volstaat&#13;
met te verwijzen naar de desbetreffende bepaling in&#13;
de pachtovereenkomst met betrekking tot het onderhoud&#13;
en naar art. 25 lid 2 Pachtwet.&#13;
4.17. De grief faalt. Klaarblijkelijk heeft de pachtkamer in&#13;
eerste aanleg het naar maatstaven van redelijkheid en&#13;
billijkheid onaanvaardbaar geoordeeld dat Scholten&#13;
zich thans beklaagt over gebreken bij de oplevering,&#13;
hoewel hij eerder zelf bij Doeschot c.s. de veronderstelling&#13;
heeft doen postvatten dat hij tot sloop van de&#13;
gebouwen zou overgaan en dat hij dus bij een vlekkeloze&#13;
oplevering geen belang had. Daarmee heeft de&#13;
pachtkamer in eerste aanleg de in de pachtovereenkomst&#13;
en art. 25 lid 2 Pachtwet neergelegde regels terzijde&#13;
gesteld, zodat in de verwijzing naar die bepalingen&#13;
geen behoorlijk gemotiveerd bezwaar tegen het&#13;
bestreden vonnis is gelegen. Ten overvloede verenigt&#13;
het hof zich met het hiervoor weergegeven oordeel&#13;
van de pachtkamer in eerste aanleg.&#13;
4.18. De toelichting op de grief houdt nog in dat met de&#13;
gebreken bij de oplevering van het gepachte ‘op zijn&#13;
minst’ rekening moet worden gehouden in het kader&#13;
van de waardering van de pachtersinvesteringen, maar&#13;
op grond waarvan dit – niettegenstaande de hiervoor&#13;
bedoelde veronderstelling die Scholten zelf bij Doeschot&#13;
c.s. heeft doen postvatten – het geval is, is door&#13;
Scholten niet toegelicht. Ook in zoverre faalt derhalve&#13;
grief 2 in het principaal beroep.&#13;
De pachtersinvesteringen&#13;
4.19. Scholten beroept zich erop dat niet is voldaan aan de&#13;
formele vereisten van het derde lid van art. 31 Pachtwet.&#13;
De pachtkamer in eerste aanleg heeft dat verweer&#13;
verworpen met een beroep op de in de pachtwijzigingsovereenkomst&#13;
met betrekking tot de pachtersinvesteringen&#13;
opgenomen bepaling. Bij memorie van&#13;
grieven onder 18 en 38-39 (toelichting op grief 5)&#13;
stelt Scholten deze kwestie opnieuw aan de orde.&#13;
4.20. In de pachtwijzigingsovereenkomst is ten aanzien van&#13;
de aldaar onder 4 sub a tot en met d opgesomde investeringen&#13;
opgenomen dat deze zijn geschied met instemming&#13;
van de verpachter. Met bedoelde bepaling&#13;
heeft Scholten bij wijlen B.J. Doeschot het vertrouwen&#13;
gewekt dat hij zich ten aanzien van de bedoelde&#13;
investeringen niet erop zou beroepen dat niet is voldaan&#13;
aan enig formeel vereiste voor de uitoefening&#13;
van het zogenaamde melioratierecht. In zoverre komt&#13;
het hof derhalve tot een zelfde oordeel als de pachtkamer&#13;
in eerste aanleg.&#13;
4.21. Met de in de pachtwijzigingsovereenkomst ten aanzien&#13;
van pachtersinvesteringen opgenomen bepaling&#13;
heeft Scholten bij wijlen B.J. Doeschot echter geen vertrouwen gewekt ten aanzien van aldaar niet genoemde&#13;
investeringen, onverschillig of de opsomming&#13;
sub a tot en met sub d al dan niet als limitatief wordt&#13;
opgevat. In zoverre komt Scholten terecht tegen de&#13;
bestreden vonnissen op.&#13;
4.22. Doeschot c.s. hebben zich bij conclusie van dupliek&#13;
in reconventie onder 3.4 beroepen op hetgeen ter gelegenheid&#13;
van de opname door Pigge en Walgemoed&#13;
uitdrukkelijk door partijen is verklaard met betrekking&#13;
tot de uitbreiding en verbetering van de jongveestal&#13;
met melkstal. Naar het hof begrijpt doen zij ook&#13;
wat betreft deze verklaring een beroep op het door&#13;
Scholten daarmee bij hen gewekte vertrouwen. In de&#13;
notities van de gemachtigde van Scholten ter gelegenheid&#13;
van de comparitie van partijen van 15 mei 2002&#13;
heeft Scholten aangevoerd dat bedoelde verklaring&#13;
omtrent de jongveestal met melkstal moet worden gezien&#13;
in verband met een poging om het eens te worden&#13;
over eerdere pachtbeëindiging dan per maart&#13;
2001.&#13;
4.23. Het hof oordeelt als volgt. Volgens de tekst van het&#13;
taxatierapport is door partijen uitdrukkelijk verklaard&#13;
dat de uitbreiding en verbetering van de jongveestal&#13;
met melkstal als pachtersinvestering in aanmerking&#13;
behoorde te worden genomen. Enig voorbehoud voor&#13;
het geval dat tussen partijen geen overeenstemming&#13;
zou worden bereikt, valt daarin niet te lezen. Dat het&#13;
taxatierapport het besprokene niet juist weergeeft,&#13;
heeft Scholten niet aangevoerd. Voor zover bij Scholten&#13;
de bedoeling heeft voorgezeten om die stal slechts&#13;
dan als pachtersinvestering aan te merken indien partijen&#13;
het eens werden, hebben Doeschot c.s. dat niet&#13;
behoeven te begrijpen. Het beroep van Doeschot c.s.&#13;
op door Scholten gewekt vertrouwen slaagt.&#13;
4.24. Uit het voorgaande volgt dat wat betreft de pachtersinvesteringen,&#13;
behalve de in de pachtwijzigingsovereenkomst&#13;
genoemde investeringen, ook de uitbreiding&#13;
en verbetering van de jongveestal met melkstal&#13;
in aanmerking behoren te worden genomen, en dat&#13;
Scholten zich ten aanzien van deze investeringen niet&#13;
kan beroepen op enig formeel vereiste voor de uitoefening&#13;
van het melioratierecht. Wat betreft de overige&#13;
investeringen geldt dat Doeschot c.s. niet hebben gesteld&#13;
dat aan de vereisten van het derde lid van art. 31&#13;
Pachtwet is voldaan en dat zulks ook niet uit de stukken&#13;
blijkt. Ten aanzien van die overige investeringen&#13;
bestaat derhalve voor Scholten geen vergoedingsplicht.&#13;
4.25. Wat betreft de omvang van het melioratierecht van de&#13;
pachter stelt het hof het navolgende voorop. Volgens&#13;
het eerste lid van art. 31 Pachtwet wordt de vergoeding&#13;
naar billijkheid bepaald. Zoals het tweede lid&#13;
van die bepaling met zoveel woorden zegt, kan deze&#13;
vergoeding niet overtreffen het bedrag waarmee de&#13;
waarde van het verpachte bij het einde van de pacht&#13;
ten gevolge van de aangebrachte verbeteringen is verhoogd.&#13;
Dat daarnaast ook het bedrag dat voor de&#13;
pachter met de gedane investeringen was gemoeid&#13;
voor de hoogte van de vergoeding een bovengrens&#13;
vormt, volgt uit de ratio en de systematiek van art. 31. De tweede volzin van het tweede lid bepaalt dat&#13;
vergoeding lager wordt gesteld naarmate de pachter&#13;
vruchten van de aangebrachte verbeteringen reeds&#13;
heeft kunnen genieten. Die bepaling veronderstelt dat&#13;
ook het bedrag van de door de pachter gemaakte kosten&#13;
voor de hoogte van de vergoeding een bovengrens&#13;
vormt. Ook de eerste volzin van het derde lid wijst&#13;
erop dat het bedrag dat voor de pachter met de gedane&#13;
investeringen was gemoeid voor de hoogte van de vergoeding&#13;
een bovengrens vormt. De strekking van het&#13;
voorschrift dat de pachter vooraf opgave moet doen&#13;
van de geschatte kosten van de voorgenomen investering,&#13;
is immers klaarblijkelijk dat de verpachter een indicatie&#13;
heeft voor welk bedrag hij maximaal een vergoeding&#13;
aan de pachter verschuldigd zal zijn.&#13;
4.26. Wat betreft het bedrag van de door de pachter gemaakte&#13;
kosten overweegt het hof nog dat dit bedrag&#13;
zo nodig door schatting kan worden bepaald. Eventueel&#13;
door de pachter genoten subsidies behoren in beginsel&#13;
niet op het bedrag van de investeringen in mindering&#13;
te worden gebracht, omdat de omstandigheid&#13;
dat de pachter een subsidie geniet de verpachter in&#13;
het algemeen niet aangaat. Een andere opvatting zou&#13;
bovendien ertoe leiden dat onderzoek nodig is naar&#13;
fiscale afwikkeling van de subsidie, om het netto door&#13;
de pachter ontvangen bedrag te kunnen vaststellen,&#13;
hetgeen afbreuk zou doen aan de hanteerbaarheid&#13;
voor de praktijk.&#13;
4.27. Uit het op bevel van de pachtkamer in eerste aanleg&#13;
uitgebrachte deskundigenbericht blijkt niet, in ieder&#13;
geval niet ten aanzien van alle te onderscheiden investeringen,&#13;
dat de deskundigen het bedrag van de door&#13;
de pachter gemaakte kosten (te verminderen naar&#13;
mate de pachter de vruchten daarvan reeds heeft kunnen&#13;
genieten), mede als bovengrens voor hun taxatie&#13;
hebben gehanteerd. Het hof is onder meer in verband&#13;
daarmee voornemens om de deskundigen nadere vragen&#13;
voor te leggen.&#13;
4.28. Het hof formuleert de nader aan de deskundige voor&#13;
te leggen vraagstelling voorlopig als volgt:&#13;
1. Op welk bedrag stelt u de door Scholten aan Doeschot&#13;
c.s. te betalen vergoeding voor de pachtersinvesteringen,&#13;
rekening houdend met hetgeen hiervoor is&#13;
overwogen en beslist?&#13;
2. Wilt u per te onderscheiden pachtersinvestering&#13;
specificeren, en zoveel mogelijk motiveren:&#13;
a. het bedrag waarvoor de waarde van het verpachte&#13;
bij het einde van de pacht ten gevolge van de aangebrachte&#13;
verbeteringen is verhoogd;&#13;
b. het bedrag van de ter zake van de verbeteringen ten&#13;
laste van de pachter gekomen kosten;&#13;
c. het op die kosten in mindering te brengen bedrag&#13;
in verband met de mate waarin de pachter de vruchten&#13;
van de verbeteringen reeds heeft kunnen genieten;&#13;
d. de invloed die naar uw opvatting overwegingen van&#13;
billijkheid dienen te hebben op de hoogte van de&#13;
door verpachter aan pachter te betalen vergoeding?&#13;
4.29. In verband met hetgeen Scholten bij memorie van&#13;
grieven onder 19 sub f aanvoert, voegt het hof daar&#13;
nog de volgende vraag aan toe: 3. Wilt u gemotiveerd aangeven in welke mate de&#13;
thans aan een varkenshouderij op grond van bijvoorbeeld&#13;
het Varkensbesluit of op grond van overwegingen&#13;
van doelmatigheid te stellen eisen invloed hebben&#13;
op het bedrag als onder 2 sub a bedoeld, voor zover&#13;
die eisen op het moment van het einde van de pacht&#13;
reeds golden dan wel waren te voorzien?&#13;
4.30. Het hof is voornemens ieder van partijen met de helft&#13;
van het voorschot te belasten.&#13;
4.31. Het hof zal partijen in de gelegenheid stellen om zich&#13;
uit te laten over de voorgenomen benoeming van de&#13;
deskundigen, de voorgestelde vraagstelling en het&#13;
voorschot en zal daartoe de zaak naar de rol verwijzen&#13;
voor akte aan de zijde van Doeschot c.s. Scholten&#13;
dient bij antwoordakte te reageren.&#13;
Slotsom&#13;
4.32. De slotsom is dat Scholten niet-ontvankelijk zal worden&#13;
verklaard in zijn hoger beroep tegen de vonnissen&#13;
van 3 april 2002 en 1 september 2004, en dat de zaak&#13;
naar de rol zal worden verwezen voor akte aan de&#13;
zijde van Doeschot c.s. voor het onder 4.31 vermelde&#13;
doel. Iedere verdere beslissing zal worden aangehouden,&#13;
waaronder ook die op de door het incidenteel&#13;
beroep aan de orde gestelde kwestie van de buitengerechtelijke&#13;
incassokosten.&#13;
4.33. Het hof geeft partijen in overweging om te bezien of&#13;
zij naar aanleiding van dit arrest (alsnog) tot een minnelijke&#13;
regeling van hun geschil kunnen komen.&#13;
5. Beslissing&#13;
Het hof, recht doende in het principaal en het incidenteel&#13;
beroep:&#13;
verklaart Scholten niet-ontvankelijk in zijn hoger beroep&#13;
tegen de vonnissen van de pachtkamer van de rechtbank te&#13;
Almelo, sector kanton, locatie Almelo, van 3 april 2002 en&#13;
1 september 2004;&#13;
verwijst de zaak naar de rol van 17 oktober 2006 voor akte&#13;
aan de zijde van Doeschot c.s. voor het onder 4.31 vermelde&#13;
doel;&#13;
houdt iedere verdere beslissing aan.</content><legacyfootnotes/><footnotes><footnote/></footnotes><auteurs/><published>2009-01-01 00:00:00</published><modified>2009-01-01 00:00:00</modified><editiondate>2009-01-01</editiondate><htmlpath>https://denhollander.info/artikel/7725</htmlpath></article>
</articles></edition>