<edition><articles><article><jaar>2022</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2022</searchword><id>17342</id><udhid>UDH:TvAR/17342</udhid><titel>Wilt u nog meer overdrachtsbelasting?</titel><searchwords><searchword>TvAR 7/8/2022</searchword><searchword>UDH:TvAR/17342</searchword></searchwords><attachments><attachment><name>22359.pdf</name><extention>pdf</extention><url>https://denhollander.info/download/22359/ci</url></attachment></attachments><inleiding/><content>&lt;p&gt;In mijn kort &amp;amp; bondig in het laatste nummer van 2020 (getiteld: 'Wilt u meer of minder overdrachtsbelasting?') wees ik de agrarisch (fiscaal) adviseur, naar aanleiding van Prinsjesdag 2020, al op de per 1 januari 2021 doorgevoerde algehele verhoging van het algemene overdrachtsbelastingtarief van 6% naar 8% (art. 14 lid 1 WBR) voor alle verkrijgingen van onroerende zaken, met uitzondering van door de verkrijger(s) als hoofdverblijf bewoonde woningen. Die laatste categorie onroerende zaken blijft per die datum onder het sinds 15 juni 2011 geldende verlaagde tarief van 2% vallen. In de op 25 mei jl. gepubliceerde Voorjaarsnota (&lt;em&gt;Kamerstukken II&lt;/em&gt;, 2021-2022 36120, nr 1) gaat het huidige kabinet nog een stapje verder, met het voornemen om het algemene tarief nog verder te verhogen van 8% (via de al in het Belastingplan 2021 opgenomen 9%) naar dubbele cijfers: 10,1% (!). Een verhoging van de al eerder bekendgemaakte verhoging dus. Beoogd is deze extra verhoging door te voeren per 1 januari 2023. Los van het feit dat ik benieuwd ben welke motivering er is voor de ',1' achter de 10, is de reden voor de tariefsverhoging zelf een eenvoudige: het dekken van de kosten van herstel op grond van het 'box 3 arrest' (ECLI:NL:HR:2021:1963), een kwestie waarover mederedactielid André Verduijn al schreef in editie 2022/3 van dit tijdschrift. Het is overigens nog maar zeer de vraag of de categorie verkrijgers van onroerende zaken die niet onder het verlaagde tarief kunnen vallen op deze wijze moeten boeten voor het benodigde rechtsherstel in box 3. Dit nog los van de kwestie dat het rechtsherstel op deze wijze een hoog 'sigaar uit eigen doos (of beter: box)'-gehalte zal hebben.&lt;/p&gt;
&lt;p&gt; &lt;/p&gt;
&lt;p&gt;Net als de verhoging per 1 januari 2021 zal de in de Voorjaarsnota opgenomen tariefwijziging, mits deze voornemens op Prinsjesdag ook werkelijkheid blijken te worden, ook de nodige effecten in de agrarische (vastgoed)praktijk hebben. De groep 'overige verkrijgers', waartoe onder meer behoren de beleggers in agrarisch vastgoed en de rechtspersonen die onroerende zaken verkrijgen, zullen reeds geplande en nog te plannen overdrachten uiterlijk op 31 december 2022 willen afwikkelen, om op deze wijze het draconische 10,1 %-tarief te kunnen ontlopen. De druk op de notariële eindejaarsagenda's, die traditioneel overvol zitten, zal hierdoor waarschijnlijk alleen maar verder toenemen.&lt;/p&gt;
&lt;p&gt; &lt;/p&gt;
&lt;p&gt;De agro-fiscalist die zijn of haar cliënt niet tijdig naar de (agri-)notaris heeft gestuurd kan waarschijnlijk, bij het verschijnen van de notariële nota van afrekening waarop het (wederom) verhoogde algemene tarief voor de overdrachtsbelasting prominent vermeld staat, op zijn minst op diens ontstemde reactie (en mogelijk zelfs een tuchtklacht) rekenen, zo voorspelde ik 1,5 jaar geleden. Een tijd waarin een algemeen tarief van 8% nog hoog leek. Nu, ruim 1,5 jaar na de introductie van de verhoging, voorspel ik een fiscale 'eindejaarssprint', bedoeld om het &lt;em&gt;gunstige&lt;/em&gt; 8% tarief nog te kunnen benutten. Het kan verkeren….&lt;/p&gt;
&lt;p&gt; &lt;/p&gt;
&lt;p&gt;Daarnaast zal de zogeheten 'aanhorighedendiscussie' per 1 januari 2023 een nog groter fiscaal belang krijgen dan thans al het geval is. Voor aanhorigheden bij de woning, dus ook voor agrarische aanhorigheden, geldt het verlaagde 2%-tarief, mits deze aanhorigheden tegelijk met de woning worden verkregen. Later verkregen aanhorigheden vallen onder het algemene tarief, zo blijkt ook uit de tekst van art. 14 lid 5 Wbr. Een goede notariële regie en 'timing' van de verschillende aktes is in dit verband dus cruciaal. Per 1 januari 2023 levert de aanhorigheidsstatus die aan de 'gelijktijdige verkrijgingsvoorwaarde' voldoet dus een 'voordeel' van 8,1% op.&lt;/p&gt;
&lt;p&gt;                                                                   &lt;/p&gt;
&lt;p&gt;De vraag 'Wilt u nog meer overdrachtsbelasting?' speelt zich vanaf 1 januari 2023 naar alle waarschijnlijkheid dus af in het spectrum van 0 (bij een geslaagd beroep op een vrijstelling van overdrachtsbelasting), 2 (voor verkrijgers van een woning die anders dan tijdelijk, als hoofdverblijf wordt gebruikt) en – uiteindelijk - 10,1%. Zoals ik eind 2020 al aangaf is ook nu een zorgvuldige agro-fiscale planning in de aanloop naar 2023 en een even zorgvuldige agro-fiscale begeleiding vanaf de komende jaarwisseling, onmisbaar.&lt;/p&gt;
&lt;p&gt; &lt;/p&gt;
&lt;p&gt;Tot slot spreek ik de wens uit dat ik de komende jaren niet nog een vervolg op dit kort &amp;amp; bondig hoef te schrijven: een nog verdere verhoging van het algemene tarief in de overdrachtsbelasting zou mijns inziens een ongewenste hindernis opwerpen voor onder meer de grondmobiliteit in de agrarische sector. Ook in internationale zin zitten we met een tarief van (naar alle waarschijnlijkheid) 10,1% aan de bovenkant (zie voor een overzicht van tarieven in diverse landen &lt;a title="https://taxsummaries.pwc.com/%20" href="https://taxsummaries.pwc.com/%20" target="_blank" rel="noopener"&gt;https://taxsummaries.pwc.com/&lt;/a&gt;). Het is dus wel voldoende zo.&lt;/p&gt;</content><legacyfootnotes/><footnotes><footnote/></footnotes><auteurs>prof. mr. J.W.A. Rheinfeld</auteurs><published>2022-09-13 15:44:53</published><modified>2022-09-16 08:54:08</modified><editiondate>2022-09-13</editiondate><htmlpath>https://denhollander.info/artikel/17342</htmlpath></article>
</articles></edition>