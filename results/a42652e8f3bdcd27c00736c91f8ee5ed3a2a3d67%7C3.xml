<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2012</searchword><id>9982</id><udhid>UDH:TvAR/9982</udhid><titel>Rechtspraak 5693. Rechteren / Borghuis (TvAR 2012/5693)</titel><searchwords><searchword>TvAR 6/2012</searchword><searchword>TvAR 2012/5693</searchword><searchword>UDH:TvAR/9982</searchword></searchwords><attachments><attachment><name>TvAR2012_06_09_5693.pdf</name><extention>pdf</extention><url>https://denhollander.info/download/8624/ci</url></attachment></attachments><inleiding>Een overeenkomst, aangegaan voor 1 september 2007, die niet gericht was op bedrijfsmatige landbouw, is geen pacht­overeenkomst. Pachtkamer onbevoegd.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 23 november 2010 en 5 april 2011, die de pachtkamer van de rechtbank Zwolle-Lely­stad, sector kanton, locatie Zwolle, tussen appellante (hier­na: Landgoed Rechteren) als eiseres en geïntimeerde (hier­na: Borghuis) als gedaagde heeft gewezen. Van genoemde vonnissen is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
––de dagvaarding in hoger beroep van 27 april 2011;&#13;
––de memorie van grieven;&#13;
––de memorie van antwoord, tevens incidentele conclu­sie van eis;&#13;
––de akte van Landgoed Rechteren, tevens antwoord in het incident.&#13;
2.2 Vervolgens hebben partijen aan het hof de stukken voor het wijzen van arrest in het incident overgelegd en heeft het hof arrest in het incident bepaald.&#13;
3 De motivering van de beslissing in het incident&#13;
3.1 Bij het vonnis van 5 april 2011 zijn de vorderingen van Landgoed Rechteren afgewezen en heeft de pachtkamer in eerste aanleg Landgoed Rechteren veroordeeld in de pro­ceskosten aan de zijde van Borghuis gevallen, begroot op € 1.200,-. Bedoeld vonnis is niet uitvoerbaar bij voorraad ver­klaard en een zodanige verklaring was in eerste aanleg ook niet verzocht. In dit incident vordert Borghuis op de voet van art. 234 Wetboek van Burgerlijke Rechtsvordering dat het vonnis met betrekking tot de kostenveroordeling alsnog uitvoerbaar bij voorraad wordt verklaard.&#13;
3.2 Landgoed Rechteren heeft tegen de incidentele vorde­ring verweer gevoerd. Zij beroept zich in de eerste plaats op het bestaan van een “zeer groot restitutierisico”. In de tweede plaats voert zij aan dat de hoofdzaak is afgeconclu­deerd zodat eindarrest kan worden gewezen. Subsidiair heeft Landgoed Rechteren het hof verzocht om Borghuis te ver­oordelen om zekerheid te stellen.&#13;
3.3 Het hof dient de belangen af te wegen in het licht van de omstandigheden van het geval. Geen gewicht in de schaal legt dat het schriftelijke debat in de hoofdzaak inmiddels is afgerond. Niet uit te sluiten valt dat nadere instructie van de zaak noodzakelijk is voordat eindarrest kan worden ge­wezen. Haar stelling dat een restitutierisico bestaat, is door Landgoed Rechteren slechts beperkt toegelicht. Zij heeft en­kel verwezen naar de grote achterstanden in de pachtbeta­lingen die volgens haar bestaan. Uit de gedingstukken volgt echter dat Borghuis inhoudelijke gronden meent te hebben om de bedoelde pachtprijs slechts gedeeltelijk te betalen en dat hij daarin de pachtkamer in eerste aanleg aan zijn zijde heeft gevonden. Onbetwist is gebleven dat Borghuis wel het gedeelte van de pachtprijs betaalt dat hij volgens hemzelf en volgens de pachtkamer in eerste aanleg verschuldigd is. Uit de brief van 4 december 2009 van de advocaat van Borg­huis (de tweede productie bij de conclusie van repliek), lijkt wel te volgen dat Borghuis niet in staat is tot betaling van de volledige pachtprijs van ruim twaalfduizend euro per jaar, maar dat wil nog niet zeggen dat ook een restitutierisico be­staat ter zake van het beperkte bedrag van de proceskosten­veroordeling in eerste aanleg ad € 1.200,-.&#13;
3.4 Nu de veroordeling waarvan Borghuis de uitvoerbaarbij­voorraadverklaring vordert strekt tot betaling van een geld­som, dient ervan uit te worden gegaan dat Borghuis het ver­eiste belang bij een zodanige verklaring heeft. Hetgeen Landgoed Rechteren daartegenover heeft aangevoerd, is – gelet op hetgeen onder 3.3 is overwogen – onvoldoende om aan de toewijsbaarheid van de vordering in het incident af te kunnen doen. Landgoed Rechteren heeft evenmin voldoen­de gesteld om te komen tot een voorwaarde tot zekerheids­stelling.&#13;
3.5 De slotsom is dat de vordering in het incident toewijs­baar is. Het hof zal de proceskosten in het incident begroten maar voor het overige de beslissing omtrent die kosten aan­houden.&#13;
4 De beslissing&#13;
Het hof, recht doende in het incident:&#13;
verklaart het vonnis van de pachtkamer van de rechtbank Zwolle-Lelystad, sector kanton, locatie Zwolle, van 5 april 2011 met betrekking tot de kostenveroordeling uitvoerbaar bij voorraad; &#13;
begroot de kosten van het incident aan de zijde van ieder van partijen op € 447,- voor salaris &#13;
overeenkomstig het liquidatietarief; &#13;
houdt de beslissing omtrent de proceskosten voor het overi­ge aan tot op de beslissing in de hoofdzaak; &#13;
bepaalt dat de zaak weer op de rol van 18 oktober 2011 zal komen voor beraad partijen in de hoofdzaak. &#13;
Arrest van 14 februari 2012 &#13;
1 Het verloop van het geding &#13;
1.1 Voor het verloop van geding tot aan het arrest van 4 ok­tober 2011 (hierna: het tussenarrest), &#13;
verwijst het hof naar dat arrest. &#13;
1.2 Ingevolge het tussenarrest heeft het hof op 30 januari 2012 in de hoofdzaak met partijen gecompareerd. Bij die ge­legenheid hebben partijen afgezien van nader schriftelijk de­bat en andermaal arrest gevraagd. &#13;
2 De motivering van de beslissing in de hoofd­zaak &#13;
2.1 Het gaat in deze zaak om het volgende. Bij arrest van deze kamer van 26 juni 2001 is tussen partijen een pacht­overeenkomst vastgelegd met betrekking tot een hoeve te Dalfsen aan de Venneweg, kadastraal bekend gemeente Dalfsen, sectie E, nummer 443, groot 0.05.90 ha (erf, woon­huis, paardenstallen en gebouwen) en sectie E, nummer 3559, groot 3.18.50 ha (weiland), ingaande 1 oktober 1989 wat betreft het huisperceel en een toegangsweg en ingaan­de 1 oktober 1990 wat betreft het weiland. Bij beschikking van de grondkamer Oost van 26 februari 2009 is op ver­zoek van Landgoed Rechteren de pachtprijs herzien en be­paald op € 12.133,- per jaar, ingaande 1 oktober 2007. Borg­huis heeft tegen deze beschikking beroep ingesteld bij de Centrale Grondkamer, maar bij beschikking van 9 juli 2009 heeft de Centrale Grondkamer de beschikking van de grond­kamer bevestigd. In dit geding vordert Landgoed Rechteren betaling van achterstallige pachtpenningen en ontbinding en ontruiming. Bij het bestreden vonnis heeft de pachtkamer in eerste aanleg die vorderingen afgewezen op grond van de beperkende werking van redelijkheid en billijkheid in ver­band met, kort gezegd, de intentie van partijen ten tijde van het aangaan van de overeenkomst. Tegen deze afwijzing richt zich het hoger beroep van Landgoed Rechteren. Borg­huis heeft zich er onder meer op beroepen dat “van meet af aan in de relatie tussen partijen geen sprake is van bedrijfs­matig uitgeoefende landbouw” (conclusie van dupliek onder 9), welke stelling door hem in hoger beroep (memorie van antwoord onder 9) in iets andere bewoordingen is herhaald. &#13;
2.2 Bij het tussenarrest heeft het hof een comparitie van par­tijen gelast voor het verkrijgen van inlichtingen en het be­proeven van een minnelijke schikking, met de aankondiging dat aan de orde zou komen de vraag of de onderhavige over­eenkomst ook volgens het sinds 1 september 2007 geldende pachtrecht als een pachtovereenkomst kan worden gekwali­ficeerd. Daarbij heeft het hof partijen verwezen naar zijn ar­rest van 15 februari 2011, LJN BP6580. &#13;
2.3 Borghuis heeft bij gelegenheid van de comparitie van partijen verklaard, kort samengevat, &#13;
dat hij weliswaar eerder (tot 1981) een paardenfokkerij heeft gehad, maar dat daarvan in Dalfsen nimmer sprake is ge­weest. Vanaf 1984 was hij werkzaam bij een pijpleidingbe­drijf. Na een treinongeluk is hij in 1991 afgekeurd en genoot hij een WAO-uitkering. Hij heeft in Dalfsen slechts enkele paarden gehouden. Ook in fiscale zin had hij geen onderne­ming, aldus Borghuis. &#13;
2.4 Deze stellingen zijn door Landgoed Rechteren slechts beperkt weersproken. Landgoed Rechteren heeft erop gewe­zen dat de planologische bestemming van het perceel agra­risch is en heeft verder aangevoerd dat Borghuis op een ge­geven moment 40 paarden heeft gehad. Borghuis heeft daarop toegelicht dat hij als uitkomst van een civiele proce­dure over de afwikkeling van de tot 1981 door hem gedre­ven paardenfokkerij, inderdaad korte tijd een groot aantal paarden heeft gehad, maar dat hij die paarden onmogelijk in Dalfsen kon houden. Landgoed Rechteren heeft dat vervol­gens niet bestreden. De rentmeester van Landgoed Rechte­ren heeft nog aangevoerd dat het de intentie van de overeen­komst was dat Borghuis in Dalfsen een paardenfokkerij zou voeren, maar de stelling van Borghuis dat de overeenkomst in contacten met de eigenares van de grond tot stand is ge­komen en dat die contacten vooral gingen over de herbouw van de hoeve met eigen arbeid, heeft hij niet gemotiveerd betwist. Hij heeft integendeel erkend dat een en ander gro­tendeels langs hem heen is gegaan. &#13;
2.5 Gelet op het voorgaande moet het hof het ervoor houden dat partijen met hun overeenkomst niet hebben beoogd dat Borghuis de in gebruik gegeven percelen voor bedrijfsmati­ge landbouw zou benutten. &#13;
2.6 Op 1 september 2007 is met de artikelen 7:311 e.v. Bur­gerlijk Wetboek een nieuwe wettelijke regeling van de pacht in werking getreden en is de Pachtwet vervallen. Naar oud recht was volgens de vaste rechtspraak van deze kamer on­der pacht te verstaan vruchttrekking met een economisch oogmerk van meer dan ondergeschikte betekenis. Het nieu­we recht neemt van die ruime opvatting van de pacht afstand door in art. 7:312 Burgerlijk Wetboek de eis te stellen dat de landbouw bedrijfsmatig wordt uitgeoefend. Deze wijziging heeft tot gevolg dat na de inwerkingtreding van het nieuwe recht gesloten overeenkomsten die strekken tot (agrarisch) gebruik anders dan voor bedrijfsmatige landbouw, niet als pachtovereenkomsten maar als huurovereenkomsten die­nen te worden gekwalificeerd (uiteraard onverminderd het vereiste dat partijen een tegenprestatie voor het gebruik zijn overeengekomen). &#13;
2.7 Met bedoelde wijziging is een bijzondere vraag van overgangsrecht aan de orde, namelijk de vraag of voor de kwalificatie van de onder 2.1 bedoelde overeenkomst thans het oude dan wel het nieuwe recht beslissend is. Het hof be­antwoordt die vraag overeenkomstig zijn eerdere arrest van 15 februari 2011, LJN BP6580, aldus dat een overeenkomst als de onderhavige, die niet strekte tot het gebruik voor be­drijfsmatige landbouw, naar nieuw recht als een huurover­eenkomst dient te worden gekwalificeerd. Het hof verwijst naar genoemd arrest voor zijn overwegingen. &#13;
2.8 Voor de bevoegdheid van (mede) deze kamer is niet de grondslag van de vordering beslissend, maar ’s hofs voor­lopig oordeel over het onderwerp van het geschil. Uit het voorgaande volgt dat het onderwerp van geschil volgens dat oordeel de nakoming van een huurovereenkomst is, zodat het hof zich onbevoegd dient te verklaren. &#13;
2.9 De slotsom is dat het bestreden vonnis niet in stand kan blijven en dat het hof zich vervolgens onbevoegd dient te verklaren om van de zaak kennis te nemen. Het hof zal de zaak verwijzen naar de kantonrechter van de rechtbank Zwolle-Lelystad. In hetgeen het hof bij dit arrest heeft over­wogen en beslist, zullen partijen aanleiding kunnen zien om hun stellingen aan te passen en Landgoed Rechteren om haar eis te wijzigen. &#13;
2.10 In verband met de omstandigheid dat in dit hoger be­roep geen van partijen in het ongelijk is gesteld, zal het hof de kosten van het hoger beroep compenseren. De eerste aan­leg zal thans worden voortgezet ten overstaan van de kan­tonrechter, in verband waarmee het hof de beslissing om­trent de kosten van de eerste aanleg zal reserveren tot op de einduitspraak. &#13;
3 De motivering van de beslissing omtrent de kosten van het incident &#13;
Bij het tussenarrest heeft het hof de kosten van het incident begroot op € 447,-, maar de beslissing op die kosten voor het overige aangehouden. In het incident is Landgoed Rech­teren in het ongelijk gesteld, in verband waarmee zij de kos­ten van dat incident dient te dragen. &#13;
4 De beslissing &#13;
Het hof, recht doende in hoger beroep: &#13;
in de hoofdzaak: &#13;
vernietigt de vonnissen van de pachtkamer van de rechtbank Zwolle-Lelystad, sector kanton, locatie Zwolle, van 23 no­vember 2010 en 5 april 2011 en doet opnieuw recht; &#13;
verklaart zich onbevoegd om van de zaak kennis te nemen; &#13;
verwijst de zaak naar de kantonrechter van de rechtbank Zwolle-Lelystad; &#13;
compenseert de kosten van het hoger beroep aldus dat ieder van partijen de eigen kosten draagt; &#13;
reserveert de beslissing omtrent de kosten van de eerste aan­leg tot op de einduitspraak. &#13;
in het incident: &#13;
veroordeelt Landgoed Rechteren in de kosten van het inci­dent aan de zijde van Borghuis ad € 447,-. &#13;
(mrs. W.L. Valk, M.G.W.M. Stienissen en D. van Emden en de deskundige leden mr. ing. J.A. Jansens van Gellicum en ir. H.K.C. Roelofsen) &#13;
Noot &#13;
In deze zaak gaat het (opnieuw) om de vraag hoe een pacht­overeenkomst moet worden gekwalificeerd die vòòr 1 sep­tember 2007 is aangegaan en die – met de maatstaf van na 1 september 2007 - niet strekte tot het gebruik voor be­drijfsmatige landbouw. In het arrest Van de Camp-Hof­mans (Pachtkamer Hof Arnhem d.d. 15 februari 2011, Agr.r. 2011, 5629 met noot EH) oordeelde het Hof dat een derge­lijke overeenkomst, die onder het oude recht wel als pacht­overeenkomst kwalificeerde, onder het nieuwe recht als een huurovereenkomst moet worden beschouwd. In dat geval ging het om losse grond, in het hierboven gepubliceerde ar­rest gaat het om de verpachting van een hoeve. &#13;
Het betreft een pachtovereenkomst met betrekking tot een hoeve (woonhuis, paardenstallen en gebouwen) ter grootte van circa 3.23.00 ha welke bij arrest van de pachtkamer van het Hof in 2001 schriftelijk is vastgelegd (Pachtkamer Hof Arnhem 16 januari 2001 en 26 juni 2001, Agr.r. 2003, nr. 5167). Landgoed Rechteren vordert in deze procedure ont­binding van de pachtovereenkomst, omdat pachter Borghuis zijn verplichtingen niet zou zijn nagekomen. In de procedu­re komt vast te staan dat pachter in feite nimmer een land­bouwbedrijf heeft gehad. De verpachter stelt dat de inten­tie van de pachter was dat hij een paardenfokkerij zou gaan voeren , maar dat komt niet vast te staan. Gelet hierop is het hof van oordeel dat partijen met hun overeenkomst niet heb­ben beoogd het object voor bedrijfsmatige landbouw te be­nutten. &#13;
Dat roept de vraag op of onder het oude recht de overeen­komst wel als een pachtovereenkomst had kunnen worden aangemerkt. Er gold weliswaar niet de eis van bedrijfsma­tige landbouw, maar het moest wel gaan om landbouwkun­dig gebruik met een economisch oogmerk van meer dan on­dergeschikte betekenis. In de arresten van 16 januari 2001 en 26 juni 2001 komt de vraag naar het landbouwkundig ge­bruik niet aan de orde. Kennelijk was dat niet in geschil, dat het destijds bij aanvang van de mondelinge overeenkomst in 1989 ging om een landbouwkundig gebruik met een econo­misch oogmerk van meer dan ondergeschikte betekenis, de norm voor schriftelijke vastlegging. In die procedure is de vraag of het object wel voor landbouwkundige doeleinden in gebruik is gegeven, nauwelijks aan de orde geweest, in ieder geval niet in hoger beroep. Destijds heeft alleen de pachter hoger beroep ingesteld tegen het vonnis van de pachtkamer in eerste aanleg tot schriftelijke vastlegging van de monde­linge pachtovereenkomst, vanwege de vastlegging van de bijzondere afspraken. Het zou gaan om vervallen opstal­len die door pachter mochten worden gesloopt en herbouwd, waaraan de verpachter zou bijdragen. (De naam van het hoofdgebouw “Villa Caduca” was ontleend aan de staat van dit gebouw, zo blijkt uit het arrest van 16 januari 2001!) &#13;
Sedert 1 september 2007 is in art. 7:312 BW de eis opgeno­men dat de landbouw bedrijfsmatig moet worden uitgeoe­fend. Het Hof oordeelt, onder verwijzing naar het hiervoor genoemde arrest van 15 februari 2011 dat een dergelij­ke overeenkomst, die onder het oude recht wel als pacht­overeenkomst kwalificeerde, onder het nieuwe recht als een huurovereenkomst moet worden beschouwd. De zaak wordt daarmee verwezen naar de kantonrechter. In dit geval gaat het om een hoeve, waarvan de bewoning wel eens als be­langrijkste onderdeel zou kunnen worden beschouwd, zodat deze overeenkomst binnen het bereik van de huurbescher­ming voor woonruimte zou komen te vallen. Ontbinding van de overeenkomst zal dan niet meer gebaseerd kunnen wor­den op het feit dat de pachter het gepachte niet voor bedrijfs­matige landbouw in gebruik heeft. Opzegging op grond van een belangenafweging als bedoeld in art. 7:370 lid 1 onder c BW behoort evenmin tot de mogelijkheden. Daarmee krijgt de pachter meer rechtsbescherming dan partijen bij aan­vang van de pachtovereenkomst hebben beoogd. De vraag zal zijn of de verpachter zich kan beroepen op onvoorzie­ne omstandigheden als bedoeld in art. 6:258 BW op grond waarvan de rechter de gevolgen van een overeenkomst kan wijzigen of deze geheel of gedeeltelijk kan ontbinden op grond van onvoorziene omstandigheden. Dat lijkt me nog niet zo eenvoudig. Onder onvoorziene omstandigheden wor­den verstaan omstandigheden die zich na het sluiten van de overeenkomst hebben voorgedaan en die partijen niet (uit­drukkelijk of stilzwijgend) in hun overeenkomst hebben ver­disconteerd. In dit geval is het niet zo zeer een omstandig­heid die partijen niet in hun overeenkomst hebben kunnen opnemen, het gaat om een wijziging van de wet waardoor een tussen partijen gemaakte afspraak een andere kwalificatie krijgt. Een andere mogelijkheid is dat de verpachter zich beroept op de bepalingen van art. 6:2 lid 2 en art. 6:248 lid 2 BW inzake de derogerende werking van de redelijkheid en billijkheid. Dat zal echter mede afhangen van de omstandig­heden of en op welke wijze de pachtovereenkomst onder het oude recht tot een einde had kunnen komen. &#13;
De zaak is verwezen naar de kantonrechter in Zwolle. Als het tot een hoger beroep komt, dan mag het Hof Arnhem (nevenzittingsplaats Leeuwarden) er zich nogmaals over buigen, niet de pachtkamer, maar de civiele kamer van het Hof. &#13;
E.H.M. Harbers &#13;
­&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, G.P.M. van den Dungen en M.G.W.M. Stienissen en de deskundige leden ing. L.L.M. de Lorijn en ir. H.B.M. Duenk</auteurs><published>2012-06-01 00:00:00</published><modified>2012-06-01 00:00:00</modified><editiondate>2012-06-01</editiondate><htmlpath>https://denhollander.info/artikel/9982</htmlpath></article>
</articles></edition>