<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2001</searchword><id>5627</id><udhid>UDH:TvAR/5627</udhid><titel>Ontwikkelingen rondom het voorkeursrecht gemeenten</titel><searchwords><searchword>TvAR 6/2001</searchword><searchword>UDH:TvAR/5627</searchword></searchwords><attachments><attachment><name>2001_nr 6_Artikel_Sluysmans.pdf</name><extention>pdf</extention><url>https://denhollander.info/download/5559/ci</url></attachment></attachments><inleiding>1. Inleiding&#13;
De afgelopen maanden is er veel gebeurd op het gebied van het grondbeleid. Dat&#13;
komt niet alleen door het verschijnen van een aantal belangrijke ambtelijke stukken,&#13;
zoals de Vijfde Nota Ruimtelijke Ordening, de Nota Grondbeleid en het MDWrapport&#13;
inzake onteigening, maar tevens door de zogenaamde ‘novemberbeschikkingen’,&#13;
waarin de Hoge Raad zich heeft uitgelaten over de reikwijdte van artikel 26 Wet&#13;
voorkeursrecht gemeenten. Aangezien de voornoemde ambtelijke stukken in grote&#13;
lijnen reeds worden besproken door Overwater in zijn bijdrage aan dit nummer, zal&#13;
ik mijn aandacht vooral richten op de recente ontwikkelingen rondom het gemeentelijk&#13;
voorkeursrecht. Ik zal daartoe eerst kort aard en achtergronden schetsen van de&#13;
Wet voorkeursrecht gemeenten (hierna: Wvg). Vervolgens besteed ik uitgebreid aandacht&#13;
aan de problemen rondom de toepassing van artikel 26 Wvg, om tenslotte te&#13;
komen tot een analyse van de novemberbeschikkingen van de Hoge Raad en de&#13;
nieuwe vragen waartoe deze beschikkingen aanleiding geven.</inleiding><content>2. Aard en achtergrond van de Wvg&#13;
De Wet voorkeursrecht gemeenten is reeds op 1 januari 1985 in werking getreden,&#13;
maar werd in de praktijk weinig gebruikt, omdat het toepassingsgebied van de wet&#13;
was beperkt tot gronden die waren aangewezen voor stads- en dorpsvernieuwing. Op&#13;
31 maart 1994 zond de regering echter de Nota Grondbeleidsinstrumentarium en de&#13;
uitvoering van de Vinex aan de Tweede Kamer, met als bijlage een voorontwerp tot&#13;
wijziging van de Wvg. Voorgesteld werd de Wvg ook van toepassing te verklaren in&#13;
de buitengebieden. Dit voorontwerp werd uiteindelijk wet, waarna deze wetswijziging&#13;
van 4 juli 1996 op 17 juli 1996 in werking trad.&#13;
De herziene Wvg maakt het in beginsel mogelijk om het voorkeursrecht ook op&#13;
gronden buiten de bebouwde kom van toepassing te verklaren. Het vestigingscriterium&#13;
onder de nieuwe Wvg is blijkens artikel 2a gelegen in de uitbreidingscapaciteit&#13;
van een gemeente. Dit ruimere criterium heeft geleid tot een aanzienlijke toename in&#13;
het gebruik van het voorkeursrecht dat vooral bekendheid heeft verworven door de&#13;
inzet op de Vinex-locaties.&#13;
Het voorkeursrecht heeft zich zo in de voorbije jaren ontwikkeld tot een van de&#13;
belangrijkste instrumenten van gemeentelijk grondbeleid. Kort gezegd beoogt de&#13;
(herziene) wet aan de overheid ten opzichte van andere marktpartijen een voorkeurspositie&#13;
toe te kennen in het geval de eigenaar besluit zijn perceel te verkopen. Die&#13;
eigenaar wordt door het voorkeursrecht verplicht de grond eerst aan de gemeente te koop aan te bieden. Het wettelijk voorkeursrecht is aldus een passief verwervingsinstrument.&#13;
De gemeente kan namelijk alleen een perceel kopen als de eigenaar het&#13;
initiatief tot verkoop neemt. Wanneer de eigenaar daartoe geen aanstalten maakt, zal&#13;
de gemeente gebruik moeten maken van het onteigeningsinstrument om de beoogde&#13;
bestemming (tijdig) te realiseren.&#13;
3. Vestigingsvereisten&#13;
De wettelijke vereisten voor de vestiging van het voorkeursrecht zijn neergelegd in de&#13;
artikelen 2 lid 2 Wvg en 2a leden 1 en 3 Wvg.&#13;
Ten eerste moet het gaan om gronden, waaraan bij structuurplan of bestemmingsplan&#13;
een niet-agrarische bestemming is toegedacht (art. 2 lid 2, art. 8 lid 2 Wvg). De&#13;
president van de rechtbank te Rotterdam besliste in dit verband dat de bestemming&#13;
agro-business voor vestiging van kwekerijen, transportbedrijven ten behoeve van het&#13;
vervoer van agrarische producten, zaadveredelingsbedrijven en laboratoria niet kan&#13;
worden gerekend tot een agrarische bestemming als door de Wvg bedoeld.1&#13;
De tweede wettelijke eis is dat het huidige gebruik afwijkt van de toegedachte&#13;
bestemming (art. 2 lid 2 en art. 8 lid 2 Wvg). Overigens is niet vereist dat die bestemming&#13;
voorziet in wezenlijk afwijkende gebruiksvormen. Ook een vergelijkbaar, maar&#13;
intensiever gebruik dan het bestaande kan voldoende zijn om aan het vereiste van&#13;
afwijkend gebruik te voldoen.2&#13;
Ten derde moeten de gronden liggen in een gemeente waaraan volgens nationaal of&#13;
provinciaal beleid ‘uitbreidingscapaciteit’ is toegedacht of gegeven (art. 2a lid 1 Wvg).&#13;
Dit derde wettelijke vereiste is door de Tweede Kamer bij amendement aan de wet&#13;
toegevoegd. Naar de indiener wordt deze toevoeging ‘amendement Esselink’&#13;
genoemd. De term uitbreidingscapaciteit wordt in de Wvg niet gedefinieerd. Ten tijde&#13;
van de parlementaire behandeling is vooral gedacht aan de volkshuisvestingstaak van&#13;
de overheid. In de oorspronkelijke tekst van het amendement Esselink staat ‘bouwtaakstelling’.&#13;
Hierdoor gaan de gedachten eerst uit naar woningbouw. Voorts blijkt&#13;
uit de parlementaire geschiedenis dat uitbreidingscapaciteit niet automatisch voortvloeit&#13;
uit wat een gemeentebestuur of een private initiatiefnemer wil bouwen. Evenmin&#13;
gaat het om de ruimte die de gemeente door Rijk of provincie in passieve of&#13;
negatieve zin gelaten wordt. Bij de in artikel 2a bedoelde uitbreidingscapaciteit wordt&#13;
expliciet gedoeld op een taak in actieve of positieve zin voor de gemeente, die voortvloeit&#13;
uit het beleid van Rijk of provincie.&#13;
Dit kan ook worden afgeleid uit de wettelijke termen ‘toegedacht’ of ‘gegeven’.3&#13;
De minister van VROM heeft in de circulaire van 19 september 1996, Staatscourant&#13;
25 september 1996, nr. 185, haar zienswijze op de toepassing van de Wvg gegeven. De&#13;
minister oordeelt dat de term uitbreidingscapaciteit ruim moet worden uitgelegd. Zo&#13;
valt daaronder ook industrie- of bedrijvenvestiging of aanleg van een groenvoorziening.&#13;
Een andere mogelijkheid is wellicht uitbreiding van de infrastructuur. Ook in een aantal gerechtelijke uitspraken is aan het begrip uitbreidingscapaciteit&#13;
een nadere uitleg gegeven. Zowel de rechtbank Roermond4 als de rechtbank Zutphen5&#13;
komen tot een beperkte uitleg en geven geen algemene betekenis aan het begrip uitbreidingscapaciteit.&#13;
Afhankelijk van hetgeen in het streekplan is opgenomen, wordt&#13;
beoordeeld of een gemeente over uitbreidingscapaciteit beschikt en of daarmee rechtmatig&#13;
een voorkeursrecht op gronden kan worden gevestigd.&#13;
De Afdeling Bestuursrechtspraak van de Raad van State heeft in het beroep tegen&#13;
de uitspraak van de rechtbank Zutphen geoordeeld, dat als een gemeente blijkens het&#13;
streekplan de beschikking heeft over een bovengemeentelijke taakstelling zij voldoet&#13;
aan het wettelijk criterium uitbreidingscapaciteit ex artikel 2a Wvg en derhalve bevoegd&#13;
is tot vestiging van een voorkeursrecht op haar gehele grondgebied.6&#13;
4. Aanbiedingsplicht&#13;
Als het voorkeursrecht eenmaal is gevestigd, heeft de eigenaar jegens de gemeente een&#13;
aanbiedingsplicht. De eigenaar die zijn perceel wil verkopen en de eigendom daarvan&#13;
wil overdragen, heeft het perceel eerst aan de gemeente (College van B&amp;W) te koop&#13;
aan te bieden (art. 10 lid 1 Wvg).7&#13;
Op deze aanbiedingsplicht bestaan acht wettelijke uitzonderingen (art. 10 lid 2&#13;
Wvg), terwijl in één geval ontheffing van die aanbiedingsplicht kan worden gevraagd&#13;
(art. 14 Wvg).&#13;
Twee uitzonderingen betreffen overeenkomsten die vóór de vestiging van het voorkeursrecht&#13;
zijn ontstaan. In de eerste plaats is uitgezonderd een overeenkomst ter uitvoering&#13;
van de verplichting van de verkoper voorzover deze verplichting blijkens het&#13;
tijdstip van inschrijving in de openbare registers is ontstaan vóór de vestiging (tijdelijk&#13;
of definitief) van het voorkeursrecht. Hierbij kan bijvoorbeeld gedacht worden&#13;
aan optieovereenkomsten of een recht van wederinkoop. In de tweede plaats blijft&#13;
ook een overeenkomst die blijkens een notariële akte of een geregistreerde onderhandse&#13;
akte is gesloten vóór de inwerkingtreding van het raadsbesluit (hiermee worden&#13;
de koopovereenkomsten bedoeld) buiten de werking van het voorkeursrecht.&#13;
Wanneer eenmaal – met voorbijgaan aan het voorkeursrecht – gevolg is gegeven&#13;
aan de hierboven genoemde overeenkomsten betekent dat niet dat het voorkeursrecht&#13;
niet zijn werking behoudt. De nieuwe eigenaar zal dan ook, wanneer ook hij tot&#13;
vervreemding wenst over te gaan, de gronden eerst aan de gemeente hebben aan te&#13;
bieden, behoudens het betrekkelijk hypothetische geval dat ook hij een beroep zou&#13;
kunnen doen op één van de uitzonderingen. zijn vele pogingen gedaan om onder de werking van de Wvg uit te komen. Eén&#13;
daarvan is het aangaan van een (geregistreerde of notariële) koopovereenkomst, waarbij&#13;
geleverd zal worden aan een nader door koper te noemen meester. In dit geval&#13;
wordt een (geregistreerde of notariële) koopovereenkomst voor de vestiging van het&#13;
voorkeursrecht gesloten, maar staat nog niet vast of de koper of een derde de uiteindelijke&#13;
eigenaar van het perceel zal zijn. Het is zeer twijfelachtig of deze constructie&#13;
rechtens is toegestaan. De constructie vond in elk geval geen genade in de ogen van de&#13;
rechtbank Breda.8 Het ‘nader te noemen meester’-onderdeel moet volgens die rechtbank&#13;
worden aangemerkt als een rechtshandeling met de kennelijke strekking afbreuk&#13;
te doen aan het belang van de gemeente bij haar in de Wvg geregelde voorkeurspositie.&#13;
Als die nader te noemen meester na de vestiging van het Wvg-recht wordt ingevuld,&#13;
kan dat onderdeel van de overeenkomst op de voet van artikel 26 Wvg nietig&#13;
worden verklaard.&#13;
De andere zes uitzonderingen hebben betrekking op overeenkomsten en andere&#13;
rechtshandelingen die ook ná de vestiging van het voorkeursrecht kunnen zijn ontstaan.&#13;
Zij worden opgesomd in artikel 10 lid 2 Wvg. Deze uitzonderingen laat ik hier&#13;
verder onbesproken.&#13;
5. Artikel 26 Wvg&#13;
Op grond van artikel 26 Wvg kan de gemeente de nietigheid inroepen van rechtshandelingen&#13;
die zijn aangegaan met de kennelijke strekking het gemeentelijk belang bij&#13;
het wettelijk voorkeursrecht te frustreren. Die nietigheidsactie moet bij de rechtbank&#13;
worden ingediend binnen acht weken nadat de inhoud van de desbetreffende&#13;
rechtshandeling ter kennis van de gemeente is gekomen.&#13;
De vraag doet zich vervolgens voor wanneer die termijn van acht weken een aanvang&#13;
neemt. Is dat als de gemeente verneemt dat er een rechtshandeling is verricht,&#13;
maar nog niet de inhoud daarvan kent of begint de termijn pas als de gemeente aan de&#13;
hand van de inhoud van de rechtshandeling kan beoordelen of het gemeentelijk&#13;
belang bij het wettelijk voorkeursrecht wordt gefrustreerd? Voor beide opvattingen is&#13;
in de lagere jurisprudentie steun te vinden. Het Hof Amsterdam9 oordeelde dat de&#13;
termijn aanvangt op het moment dat de gemeente kennis krijgt van de rechtshandeling.&#13;
Het Hof Arnhem10 was daarentegen van mening dat die termijn eerst aanvangt&#13;
als de gemeente de inhoud van de rechtshandeling kent. In laatstgenoemde zaak is&#13;
inmiddels cassatie ingesteld. De Advocaat-Generaal Ilsink sluit zich aan bij de opvatting&#13;
van het Hof Arnhem en meent dat de gemeente kennis dient te hebben genomen&#13;
van de essentialia van de overeenkomst alvorens de termijn van acht weken gaat&#13;
lopen.11 Overigens behoeft voor de aanvang van deze termijn de gemeente niet schriftelijk&#13;
van die rechtshandeling op de hoogte te worden gebracht. Een mondelinge mededeling&#13;
kan voldoende zijn.12&#13;
De vraag naar de reikwijdte van artikel 26 Wvg heeft inmiddels geleid tot een ware&#13;
stroom aan lagere rechtspraak. De rechtshandelingen waarvan diverse gemeenten tot&#13;
op heden met succes de nietigheid hebben ingeroepen, vertonen vrijwel alle een gelijksoortige&#13;
vorm: de grondeigenaar (meestal een agrariër) sluit met een ontwikkelaar een&#13;
overeenkomst (meestal aangeduid als samenwerkingsovereenkomst of ontwikkelingsovereenkomst).&#13;
De eigenaar draagt daarbij de feitelijke macht en het economisch&#13;
belang bij de gronden aan de ontwikkelaar over, die op zijn beurt de al dan niet voorwaardelijke&#13;
verplichting op zich neemt om de op de grond te vestigen bestemming te&#13;
realiseren. De grondeigenaar ontvangt doorgaans als tegenprestatie voor het afstaan&#13;
van de feitelijke macht en het economisch belang bij de gronden een min of meer&#13;
vaste vergoeding.&#13;
Aanvankelijk hebben enkele rechtbanken zulke overeenkomsten rechtsgeldig&#13;
geacht voor zover door die overeenkomsten gegarandeerd was dat de bestemming op&#13;
de grond tijdig zou worden gerealiseerd. De jurisprudentie van de rechtbanken bleef&#13;
echter bij de hoven niet in stand.13&#13;
De gerechtshoven te Den Haag, Amsterdam, Arnhem en Den Bosch kozen alle de&#13;
zijde van de gemeente. De tendens van de hofjurisprudentie wordt het beste verwoord&#13;
in de uitspraken van het Hof Den Bosch en van het Hof Den Haag. Het Hof&#13;
Den Bosch overwoog onder meer:&#13;
“De hiervoor beschreven gang van zaken voorafgaande aan het sluiten van de samenwerkingsovereenkomsten&#13;
alsmede de inhoud van die overeenkomsten zelf, laten naar het&#13;
oordeel van het hof geen andere conclusie toe dan dat de overeenkomsten zijn aangegaan&#13;
met de kennelijke bedoeling afbreuk te doen aan de voorkeurspositie van de gemeente.&#13;
Immers: nadat de gemeente Maastricht met de grondeigenaren in onderhandeling was getreden&#13;
over aankoop van de betreffende gronden, zulks met het oog op de bestemmingswijziging&#13;
van de grond, hebben de grondeigenaren overeenkomsten gesloten met Stienstra, welke&#13;
overeenkomsten in essentie neerkomen op een feitelijke overdracht van de beschikkingsmacht&#13;
van de grond tegen een vaste prijs voor de eigenaren. Het is Stienstra die de bestemming&#13;
voor eigen rekening en risico realiseert en het gaat niet om grondeigenaren die met een&#13;
derde overeenkomsten aangaan om voor hun eigen rekening en risico de bestemming van de&#13;
grond te realiseren. De overeenkomsten zijn derhalve naar hun effect gelijk te stellen met&#13;
overeenkomsten van koop en verkoop en leiden ertoe dat de gemeenten geen gebruik kunnen&#13;
maken van hun voorkeursrecht”. In de uitspraak van 27 januari 2000 betreffende de gemeente Nootdorp stelt het Hof&#13;
Den Haag:&#13;
“Het is juist dat de wetgever realisering van de nieuwe bestemming door de eigenaar van&#13;
grond waarop een gemeentelijk voorkeursrecht rust in samenwerking met een derde mogelijk&#13;
heeft geacht en niet in strijd met dat recht. Duidelijk wel in strijd met dat recht is verkoop&#13;
van de grond aan een derde opdat die derde de nieuwe bestemming gaat realiseren.&#13;
Tussen deze twee uitersten zijn vele variaties denkbaar”.&#13;
Het Hof overweegt vervolgens dat de in het geding zijnde samenwerkingsovereenkomst&#13;
in zijn effect gelijk is te stellen met een overeenkomst van koop en verkoop en&#13;
tot gevolg heeft dat de gemeente haar voorkeursrecht ten aanzien van de grond niet&#13;
kan uitoefenen (rov. 4.3). Het hof overweegt uitdrukkelijk dat de eis dat de grondeigenaar&#13;
bij het zelf realiseren van de nieuwe bestemming risico moet lopen “een&#13;
geschikt criterium [is] om te bepalen of sprake is van zelfrealisatie dan wel verkapte&#13;
verkoop van grond”. (rov. 4.4)&#13;
Ook de Advocaat-Generaal Ilsink sloot zich aan bij deze jurisprudentie van de diverse&#13;
hoven. In zijn conclusie voor de zaak tussen de gemeenten Zoetermeer en Bleiswijk&#13;
merkt Ilsink het navolgende op met betrekking tot het risicovereiste:&#13;
“Van geval tot geval zal beoordeeld moeten worden of een grondeigenaar voldoende risico&#13;
loopt om nog van zelfrealisatie te kunnen spreken. Van Rijckevorsel betoogt dat een echte&#13;
gezamenlijke onderneming wordt gekenmerkt door deling van winstkansen en verliesrisico’s&#13;
naar rato van de waarde van de inbreng van partijen in hun onderneming: eigenaar brengt&#13;
grond in, ontwikkelaar knowhow etc. Hij trekt een vergelijking met de verhoudingen in een&#13;
grondexploitatieopzet. Aan de andere kant van het spectrum staat dan in feite een koopcontract&#13;
met als belangrijkste elementen: vaste gegarandeerde prijs voor eigenaar, al dan niet&#13;
in meer gedeelten of termijnen, ingebruikgeving van de grond, uitgestelde juridische levering&#13;
en volmacht tot levering aan ontwikkelaar”.&#13;
6. De ‘novemberbeschikkingen’&#13;
De beschikkingen van de Hoge Raad van 10 november14 en 17 november 200015 kwamen&#13;
voor velen als een verrassing, want weken in belangrijke mate af van de eerdere&#13;
uitspraken van de gerechtshoven te Den Haag, Amsterdam, Arnhem en Den Bosch&#13;
en van de conclusies van Ilsink.&#13;
De Hoge Raad formuleert in alle drie de beschikkingen in vrijwel identieke&#13;
bewoordingen onder welke omstandigheden een gemeente een succesvol beroep op&#13;
nietigheid ex artikel 26 Wvg kan doen. Die formulering luidt als volgt (citaat uit de&#13;
beschikking inzake Eijsden en Maastricht/Stienstra): “Uit de bewoordingen van art. 26 lid 1, het stelsel van de Wet voorkeursrecht gemeenten en&#13;
de wetsgeschiedenis volgt dat in de eerste plaats zal moeten komen vast te staan, dat de overeenkomst&#13;
de kennelijke strekking heeft om het voorkeursrecht van de gemeente te ontgaan&#13;
en daartoe aldus is opgezet dat geen vervreemding (in de zin van art. 1 Wvg) zal plaatsvinden&#13;
gedurende het bestaan van het voorkeursrecht, of althans gedurende een in het licht van de&#13;
strekking van art. 26 relevant deel van die periode, doch de beschikkingsmacht over en het&#13;
economisch belang bij de grond door de eigenaar in een zodanige mate worden overgedragen&#13;
aan een of meer andere (rechts)personen, dat een resultaat wordt bereikt dat materieel&#13;
op hetzelfde neerkomt als vervreemding. In de parlementaire geschiedenis van de Wet van&#13;
4 juli 1996 wordt in dit verband gesproken over ‘feitelijke levering’ of ‘economische eigendomsoverdracht’.&#13;
In de tweede plaats kan van een afbreuk doen aan het belang van de gemeente bij haar voorkeurspositie&#13;
slechts sprake zijn, indien voldoende aannemelijk is dat, als de partijen bij de&#13;
overeenkomst niet deze overeenkomst hadden gesloten maar een overeenkomst die tot vervreemding&#13;
van de gronden zou hebben gestrekt, de gemeente van het voorkeursrecht&#13;
gebruik zou hebben gemaakt en zo mogelijk tot aankoop van de gronden zou zijn overgegaan”.&#13;
De Hoge Raad begint dus met het stellen van een tweetal vereisten om tot een succesvol&#13;
beroep op nietigheid ex artikel 26 Wvg te komen. Er moet – kort gezegd – sprake&#13;
zijn van een verplaatsing van het economisch belang bij de gronden, waardoor gedurende&#13;
de loop van het voorkeursrecht vervreemding in de zin van de Wvg is uitgesloten.&#13;
Daarnaast moet vast staan dat in geval de eigenaar zou zijn overgegaan tot een ‘gewone’&#13;
vervreemding de gemeente gebruik zou hebben gemaakt van haar voorkeursrecht.&#13;
De Hoge Raad gaat voorts over tot een toelichting op dat tweede vereiste:&#13;
“Het tweede in 3.3.4 genoemde vereiste houdt verband met het volgende:&#13;
Art. 26 lid 1 vereist niet slechts dat door de rechtshandeling afbreuk wordt gedaan aan de&#13;
voorkeurspositie van de gemeente, maar tevens dat afbreuk wordt gedaan aan het belang dat&#13;
de gemeente bij die voorkeurspositie heeft. Voor de beantwoording van de vraag om welke&#13;
belangen het hierbij kan gaan, is het hiervoor in 3.3.2 overwogene van belang. Het hangt van&#13;
het door de gemeente gevoerde, c.q. voorgenomen beleid af, welke belangen in het concrete&#13;
geval in aanmerking moeten worden genomen. Wanneer voldaan is aan het tweede vereiste,&#13;
zal echter in beginsel kunnen worden aangenomen dat de overeenkomst afbreuk doet aan&#13;
het concrete belang van de gemeente bij haar voorkeurspositie”.&#13;
De Hoge Raad overweegt dat aan het vereiste van artikel 26 lid 1 Wvg – inhoudende&#13;
dat door de rechtshandeling afbreuk wordt gedaan aan het belang van de gemeente bij&#13;
haar voorkeurspositie – in beginsel zal zijn voldaan in het geval duidelijk is dat de&#13;
gemeente bij een daadwerkelijke vervreemding van gronden door de eigenaar gebruik&#13;
zou hebben gemaakt van haar voorkeursrecht.&#13;
Onder bijzondere omstandigheden kan zulks echter anders zijn, en kan een beroep&#13;
op artikel 26 Wvg toch niet slagen:&#13;
“Dit kan evenwel anders zijn, indien de partijen bij de overeenkomst de bedoeling hebben&#13;
om de nieuwe bestemming te verwezenlijken. De minister heeft hierover in de Tweede&#13;
Kamer opgemerkt “dat, ook al is het voorkeursrecht gevestigd, de gemeente niets zal kunnen&#13;
ondernemen tegen economische eigendomsoverdrachten die tot doel hebben de toegedachte&#13;
bestemming uit te voeren” (Hand. II, 7 februari 1996, TK 52-3857). Deze opmerking bouwt kennelijk voort op de in de conclusie van de Advocaat-Generaal Ilsink onder 2.11 weergegeven&#13;
passage uit de nota naar aanleiding van het verslag en sluit ook aan bij de laatste volzin&#13;
van het hiervoor in 3.3.2 weergegeven citaat uit de memorie van toelichting. Deze passages&#13;
weerspiegelen de aan de Wvg, zoals in 1996 gewijzigd, ten grondslag liggende opvatting dat&#13;
het gemeentelijk voorkeursrecht een instrument is dat ten dienste staat aan de tijdige realisering&#13;
van de nieuwe bestemming en dat als die bestemming verwezenlijkt wordt door anderen&#13;
dan de gemeente, de gemeente niet zonder meer nog belang heeft bij het hanteren van&#13;
dat instrument. Dit wordt niet anders, wanneer de verwezenlijking van de bestemming&#13;
geschiedt door en voor rekening en risico van een ander dan de eigenaar.&#13;
In beide passages wordt evenwel eraan voorbijgezien dat blijkens het hiervoor in 3.3.2 overwogene&#13;
het belang van de gemeente bij haar voorkeurspositie mede gelegen kan zijn in de&#13;
betekenis ervan voor de uitoefening van een regiefunctie bij de verwezenlijking van de&#13;
bestemming. Indien de gemeente deze regiefunctie inderdaad wil uitoefenen, zal niet op de&#13;
enkele grond dat de overeenkomst tot doel heeft de toegedachte bestemming uit te voeren,&#13;
geoordeeld kunnen worden dat de overeenkomst geen afbreuk doet aan het belang van de&#13;
gemeente bij haar voorkeurspositie. Daartoe zal dan tevens moeten komen vast te staan dat&#13;
de partijen bij de overeenkomst – of althans één van hen – niet slechts bereid zijn om de&#13;
nieuwe bestemming te verwezenlijken, maar tevens dat&#13;
a. zij daartoe financieel en anderszins – al dan niet met de hulp van derden – inderdaad in&#13;
staat zijn en zij voorts zich bereid hebben verklaard om zich op een zodanige wijze&#13;
jegens de gemeente te verbinden, dat de gerechtvaardigde belangen van de gemeente bij&#13;
verwezenlijking van de nieuwe bestemming in overeenstemming met het door de&#13;
gemeente gevoerde beleid afdoende zijn gewaarborgd, doch&#13;
b. de gemeente dit aanbod zonder goede grond van de hand heeft gewezen, dan wel tussen&#13;
de gemeente en de bedoelde partijen geen overeenstemming is bereikt omdat de gemeente&#13;
harerzijds eisen stelt die zij met inachtneming van de wet en de algemene beginselen van&#13;
behoorlijk bestuur niet mocht stellen”.&#13;
De Hoge Raad schetst in het bovenstaande citaat de voorwaarden binnen welk kader&#13;
eigenaar en ontwikkelaar kunnen voorkomen dat de gemeente met een beroep op&#13;
artikel 26 Wvg de nietigheid van hun samenwerkingsovereenkomst kan inroepen. De&#13;
samenwerkingscombinatie moet daartoe aantonen dat zij financieel en anderszins in&#13;
staat is om de beoogde bestemming tijdig te realiseren. Daarnaast moet zij zich uitdrukkelijk&#13;
bereid verklaren om die zelfrealisatie ter hand te nemen met inachtneming&#13;
van de gemeentelijke regiefunctie. De wensen die de gemeente in dat kader stelt, moeten&#13;
volgens de Hoge Raad wel redelijk zijn.&#13;
7. Gevolgen van de ‘novemberbeschikkingen’&#13;
Naar aanleiding van de novemberbeschikkingen ontstond enige onrust onder de&#13;
gemeenten. De beschikkingen werden vanuit dat kamp ernstig bekritiseerd.16 Het&#13;
leek er immers op alsof de werkingssfeer van de Wvg door de Hoge Raad ernstig was&#13;
beperkt. Op vragen vanuit de Kamer antwoordde minister Pronk echter dat de regering&#13;
geen aanleiding ziet voor reparatiewetgeving. Gezien de centrale rol die de Hoge&#13;
Raad toedeelt aan de gemeentelijke regiefunctie meent de minister dat de novemberbeschikkingen voor de gemeenten geen beperking hoeven te betekenen bij de realisatie&#13;
van bestemmingsplannen in uitbreidingslocaties.17 Aanvullende wetgeving is voorlopig&#13;
dus niet te verwachten.&#13;
Toch heeft de Hoge Raad in de novemberbeschikkingen met betrekking tot artikel 26&#13;
Wvg belangrijke nieuwe vragen in het leven geroepen. Die vragen zien dan vooral op&#13;
de aard en omvang van de gemeentelijke regiefunctie. Wat mag de gemeente van de&#13;
combinatie eigenaar/ontwikkelaar in redelijkheid verlangen en hoe ver moet de&#13;
bereidverklaring van die combinatie gaan?&#13;
Kort na de novemberbeschikkingen kreeg het Hof Den Haag als eerste de gelegenheid&#13;
zich over deze kwestie uit te laten.18 De gebroeders Blok hadden met Roosdom&#13;
een overeenkomst gesloten die ertoe strekte hun met een voorkeursrecht belaste&#13;
percelen te vervreemden. De gemeente Ridderkerk riep de nietigheid van die overeenkomst&#13;
in ex artikel 26 Wvg. Roosdom verklaarde met inachtneming van de gemeentelijke&#13;
regiewensen zelf de beoogde bestemming te zullen realiseren. Het Hof overwoog:&#13;
“Dat Roosdom in de overeenkomst heeft verklaard daartoe bereid en in staat te zijn is (…)&#13;
naar het oordeel van het hof onvoldoende om aan te nemen dat zulks inderdaad het geval is.&#13;
Voor het gebied geldt nog slechts een globaal bestemmingsplan. (…) Of en zo ja wat voor&#13;
gebouwen op het perceel zullen komen is nog niet bekend, zodat de bereidverklaring van&#13;
Roosdom niet getoetst kan worden en niet gezegd kan worden dat gebleken is dat Roosdom&#13;
de bestemming conform de wens van de Gemeente wil verwezenlijken”.&#13;
Dit oordeel van het Hof Den Haag lijkt mij juist. Iemand zal pas een bereidverklaring&#13;
kunnen afgeven wanneer hij ook weet waartoe hij zich daarbij bereid verklaart. Het&#13;
ligt immers niet voor de hand dat een ontwikkelingscombinatie zal overgaan tot de&#13;
– vanuit financieel oogpunt weinig aantrekkelijke – zelfrealisatie van groenpartijen of&#13;
infrastructuur.&#13;
Het Hof Den Haag kwam niet toe aan beantwoording van de vraag op welk gebied&#13;
de gemeente in het kader van haar regiefunctie aan de marktpartijen eisen mag stellen.&#13;
De gemeente zal die voorwaarden mogen stellen die zij in het belang van een evenwichtige&#13;
ruimtelijke ontwikkeling dienstig acht. Ik zou menen dat eisen ten aanzien&#13;
van fasering en tempo van werkzaamheden, kwaliteit van de bouw en de aard van de&#13;
sector (vrij of sociaal) waarvoor gebouwd wordt in elk geval geoorloofd zijn.&#13;
Eisen betreffende een kostenbijdrage van de samenwerkingscombinatie zijn mijns&#13;
inziens niet toegestaan. Voor een dergelijk kostenverhaal staan de gemeente immers&#13;
andere instrumenten ter beschikking, zoals de baatbelasting en de exploitatiebijdrage&#13;
krachtens de gemeentelijke exploitatieverordening. Nu de Hoge Raad streng de grenzen&#13;
van deze instrumenten bewaakt19, ligt het niet voor de hand dat met een beroep&#13;
op de gemeentelijke regiefunctie buitenwettelijk kostenverhaal mogelijk wordt gemaakt. Ook ten aanzien van de identiteit van de ontwikkelaars zal de gemeente naar verwachting&#13;
geen nadere eisen mogen stellen naast die van kwaliteit en financiële draagkracht.&#13;
Zo oordeelde het Hof Den Haag20 immers in een onteigeningsprocedure dat&#13;
de selectie van bepaalde marktpartijen door een gemeente niet meebrengt dat de door&#13;
die gemeente gewenste wijze van planuitvoering niet meer door anderen kan geschieden.&#13;
Mits aan de gerechtvaardigde technische en financiële eisen voor uitvoering is&#13;
voldaan, is er volgens het Hof geen publiek belang betrokken bij de keuze voor de&#13;
persoon van de zelfrealisator en/of ontwikkelaar. Deze jurisprudentie zal ook van&#13;
toepassing zijn bij zelfrealisatie in geval van een voorkeursrecht.&#13;
Verhaal van kosten zal in de toekomst vergemakkelijkt worden door de introductie&#13;
van een nieuw vergunningstelsel in de Wet op de Ruimtelijke Ordening, de zogenaamde&#13;
exploitatievergunning. Via deze verplichte exploitatievergunning kan van&#13;
elke exploitant in een bepaald plangebied een evenredige bijdrage worden verkregen.&#13;
De gemeentelijke exploitatieverordeningen kunnen dan verdwijnen.21&#13;
8. Slotsom&#13;
Het (gemeentelijk) grondbeleid is in beweging. Vanuit de politiek komen belangrijke&#13;
initiatieven tot vernieuwing, terwijl ook de jurisprudentie voor (soms verrassende)&#13;
impulsen zorgt. Sluitstuk van alle discussies over grondbeleid is steeds de vraag wie er&#13;
blijft zitten met de zwartepiet van de kosten: de gemeente of de ontwikkelingscombinatie?&#13;
Het voorkeursrecht zou de gemeenten moeten helpen om hun onderhandelingspositie&#13;
ten opzichte van de ontwikkelaars te verstevigen. De novemberbeschikkingen&#13;
van de Hoge Raad lijken daartoe voor de gemeenten een goed houvast&#13;
te bieden, maar veel ruimte voor het cruciale kostenverhaal geven zij niet. Op dat&#13;
punt zal het nieuwe instrument van de exploitatievergunning te zijner tijd uitkomst&#13;
moeten brengen.&#13;
In deze bijdrage heb ik slechts enige springende vraagstukken in verband met het&#13;
gemeentelijk voorkeursrecht kunnen behandelen. De Wvg is echter een zeer complexe&#13;
wet en de vragen waarop zij geen eenduidig antwoord geeft, zijn legio. Gezien het&#13;
toenemende gebruik van het gemeentelijk voorkeursrecht zal de Wvg naar verwachting&#13;
dan ook nog geruime tijd de gemoederen bezig houden.</content><legacyfootnotes>1. Pres. Rb. Rotterdam 3 december 1996, BR 1997/144 (Bleiswijk).&#13;
2. ABRvS 8 maart 1999, BR 1999/424 (Harderwijk), herhaald in ABRvS 26 oktober 2000, BR 2001/127&#13;
(Harderwijk II), MvA TK 1976-1977, 13 713, nr. 9, p. 6.&#13;
3. EK 1995-1996, NMvA, 24 235, nr. 202d, p. 3-4.&#13;
4. Rb. Roermond 22 juni 1998, BR 1998/1032 (Weert).&#13;
5. Rb. Zutphen 24 juni 1998, kenbaar via BR 1999/424 (Harderwijk).&#13;
6. ABRvS 8 maart 1999, BR 1999/424 (Harderwijk).&#13;
7. In de wetstekst wordt niet over ‘verkoop’, maar over ‘vervreemden’ gesproken. De juridische term&#13;
‘vervreemding’ is in artikel 1 sub a Wvg gedefinieerd als: “de overdracht in eigendom of de toedeling&#13;
van een onroerende zaak alsmede de overdracht of toedeling dan wel vestiging van een recht van opstal,&#13;
erfpacht, beklemming of vruchtgebruik, waaraan een onroerende zaak is onderworpen”.&#13;
8. Rb. Breda 24 maart 2000, BR 2001/56 (Waalwijk), geen hoger beroep ingesteld.&#13;
9. Hof Amsterdam 28 januari 1998, ongepubliceerd (Heemskerk), zie ook Rb. Den Bosch 28 januari 1998,&#13;
BR 1998/415 (Den Bosch).&#13;
10. Hof Arnhem 20 juni 2000, BR 2000/860 (Duiven) en 15 augustus 2000, ongepubliceerd (Wijchen). In&#13;
gelijke zin: Hof Den Haag 27 januari 2000, BR 2000/427 (Nootdorp).&#13;
11. Conclusie OM 9 maart 2001, ongepubliceerd (Duiven).&#13;
12. Hof Den Bosch 28 januari 1998, BR 1998/415 (Den Bosch).&#13;
13. Hof Den Haag 21 oktober 1999, BR 2000/66 (Bleiswijk), Hof Amsterdam 4 november 1999, BR&#13;
2000/68 (Alkmaar), Hof Den Bosch 1 december 1999, BR 2000/240 (Eijsden en Maastricht), Hof&#13;
Den Haag 27 januari 2000, BR 2000/427 (Nootdorp), Hof Amsterdam 30 maart 2000, BR 2000/520&#13;
(Utrecht), Hof Arnhem 16 mei 2000, BR 2000/595 (Doetinchem), Hof Arnhem 20 juni 2000, BR&#13;
2000/860 (Duiven).&#13;
14. HR 10 november 2000, RvdW 2000/221, BR 2001/131 m.nt. J.J.M.M. van Rijckevorsel (Alkmaar) en&#13;
HR 10 november 2000, BR 2001/128 m.nt. J.J.M.M. van Rijckevorsel (Bleiswijk).&#13;
15. HR 17 november 2000, RvdW 2000/229, BR 2001/135 m.nt. J.J.M.M. van Rijckevorsel (Eijsden en&#13;
Maastricht).&#13;
16. Zie met name: P. de Haan, ‘De Hoge Raad en de grondpolitiek: het voorkeursrecht onderuit gehaald’,&#13;
NJB 2000, p. 2127-2128 en de noot van J.J.M.M. van Rijckevorsel, BR 2001/138.&#13;
17. TK 2000/01, aanhangsel, p. 843-844.&#13;
18. Hof Den Haag 18 januari 2001, ongepubliceerd (Ridderkerk).&#13;
19. HR 16 februari 1996, NJ 1996, 608 (Uden/Van Lieshout) en HR 17 november 2000, RvdW 2000,&#13;
231(Breezand/Veere).&#13;
20. Hof Den Haag 21 januari 1999, BR 1999, p. 605 (Dordrecht/Overkerk), HR 27 oktober 1999, BR 2000,&#13;
p. 424, NJ 1999, 819 (Overkerk/Dordrecht).&#13;
21. Zie hierover onder meer: A.G. Bregman en D.A. Lubach, Modernisering gemeentelijk grondbeleidsinstrumentarium&#13;
(Bouwrechtmonografiën), Deventer 2000; VROM-raad, Het instrument geslepen&#13;
(advies 020) 2000.&#13;
</legacyfootnotes><footnotes><footnote/></footnotes><auteurs>Mr. J.A.M.A. Sluysmans</auteurs><published>2001-06-01 00:00:00</published><modified>1999-07-06 00:00:00</modified><editiondate>2001-06-01</editiondate><htmlpath>https://denhollander.info/artikel/5627</htmlpath></article>
</articles></edition>