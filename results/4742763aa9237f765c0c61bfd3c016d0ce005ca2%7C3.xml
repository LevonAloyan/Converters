<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2013</searchword><id>10895</id><udhid>UDH:TvAR/10895</udhid><titel>Rechtspraak 5748.  (TvAR 2013/5748)</titel><searchwords><searchword>TvAR 12/2013</searchword><searchword>TvAR 2013/5748</searchword><searchword>UDH:TvAR/10895</searchword></searchwords><attachments><attachment><name>TvAR2013_12_12_5748.pdf</name><extention>pdf</extention><url>https://denhollander.info/download/9321/ci</url></attachment></attachments><inleiding>Arbitrage. Overeenkomst van vennootschap&#13;
onder firma. Geruisloze doorschuiving.&#13;
Uitleg van de overeenkomst van vennootschap onder firma&#13;
en de overeenkomst waarin overname door middel van geruisloze&#13;
doorschuiving is vastgelegd brengt met zich me dat&#13;
deze overeenkomst niet gezien kan worden als slechts een&#13;
intentieverklaring en moet worden nagekomen.</inleiding><content>De procedure&#13;
Het verloop van de procedure blijkt uit:&#13;
het verzoek tot arbitrage / memorie van eis van 26 april&#13;
2013&#13;
het verweerschrift inzake verzoek tot arbitrage / memorie&#13;
van eis van 19 juni 2013.&#13;
Daarna heeft op 10 juli 2013 te Uden een mondelinge behandeling&#13;
plaatsgevonden. Verschenen zijn A, bijgestaan&#13;
door mr. Sars voornoemd, en vergezeld van zijn schoonzoon&#13;
en accountant, en B, bijgestaan door mr. Kik voornoemd.&#13;
A hebben op de mondelinge behandeling een conclusie van&#13;
antwoord in reconventie genomen. De partijen hebben inlichtingen&#13;
verstrekt en hun standpunten toegelicht, A mede&#13;
aan de hand van een pleitnota. Van de mondelinge behandeling&#13;
is aantekening gehouden. De pleitnota, tevens antwoord&#13;
in reconventie en de aantekeningen van de mondelinge behandeling&#13;
bevinden zich bij de stukken. Tenslotte is vonnis&#13;
bepaald.&#13;
De feiten&#13;
2.1. A exploiteerden in een samenwerkingsverband een varkenshouderij&#13;
aan de [adres 1]. B exploiteren in maatschapsverband&#13;
een varkenshouderij aan de [adres 2].&#13;
2.2. Eind 2008 zijn de partijen in gesprek geraakt betreffende&#13;
de overname door B van het agrarisch bedrijf van A.&#13;
A hanteerden een vraagprijs van € 1.500.000,00 aan de hand&#13;
van de in opdracht van A door makelaar Jeroen Adams als&#13;
volgt getaxeerde waarde:&#13;
woning met ondergrond € 450.000,00&#13;
cultuurgrond 2.83.80 ha € 190.000,00&#13;
ondergrond gebouwen en toekomstig bouwblok € 265.000,00&#13;
gebouwen € 285.000,00&#13;
varkensrechten € 290.000,00&#13;
erfverharding € 20.000,00&#13;
totaal € 1.500.000,00&#13;
2.3. De partijen zijn in de verdere onderhandelingen geadviseerd&#13;
en bijgestaan door hun adviseurs. Zij zijn overeengekomen&#13;
dat B de woning van A zal kopen voor € 450.000,00&#13;
en dat de maatschap van B de cultuurgronden voor €&#13;
190.000,00 en de ondergrond gebouwen inclusief toekomstig&#13;
bouwblok voor € 265.000,00 van A zal kopen, alles te&#13;
leveren en te betalen omstreeks 1 november 2009. Verder&#13;
kwamen de partijen overeen dat zij een vennootschap onder&#13;
firma zouden oprichten om daarin het agrarisch bedrijf van&#13;
A gezamenlijk te exploiteren.&#13;
2.4. Levering en betaling van de woning, de cultuurgronden&#13;
en de ondergrond gebouwen, inclusief bouwblok, heeft op&#13;
12 januari 2010 plaatsgevonden. Ten aanzien van de gebouwen&#13;
en de erfverharding is ten laste van B en ten behoeve&#13;
van A een opstalrecht gevestigd.&#13;
2.5. Een op 27 maart 2009 door de partijen ondertekende&#13;
onderhandse akte met opschrift: ‘OVEREENKOMST’ (verder:&#13;
de overeenkomst) vermeldt onder meer:&#13;
“(..) In aanmerking nemende:&#13;
Dat partijen sub 1 (A) en partijen sub 2 (B) per 1 april 2009&#13;
een overeenkomst van vennootschap onder firma hebben gesloten;&#13;
Dat partijen sub 1 en partijen sub 2 per 31 maart 2012 de&#13;
vennootschap onder firma wensen te beëindigen waarbij&#13;
partij 2 de onderneming kan overnemen;&#13;
Dat partijen sub 1 en partijen sub 2 nu concrete afspraken&#13;
willen maken met betrekking tot de overnamesom en de verdere&#13;
afwikkeling van de overname;&#13;
Dat partijen sub 1 en partijen sub 2 gebruik willen maken&#13;
van de regeling als bedoeld in artikel 3.63 Wet Inkomstenbelasting&#13;
2001 ook wel bekend onder de naam “geruisloze&#13;
doorschuiving” of het vervangende artikel waarin bedoelde&#13;
faciliteit wordt geregeld;&#13;
Komen het volgende overeen:&#13;
Artikel 1:&#13;
Partijen sub 2 nemen per 1 april 2012 het aandeel in de&#13;
vennootschap onder firma “A-B” van de partijen sub 1 over.&#13;
De partijen sub 1 zullen medewerking verlenen aan de overdracht&#13;
van het aandeel in vennootschap onder firma “A-B”&#13;
Partijen sub 2 nemen per 1 april 2012 de bedrijfsmiddelen&#13;
over welke in gebruik en genot zijn ingebracht door de partijen&#13;
sub 1 volgens de overeenkomst van vennootschap onder&#13;
firma. De Partijen sub 1 zullen medewerking verlenen&#13;
tot de overdracht van de bedrijfsmiddelen welke door hen in&#13;
gebruik en genot zijn ingebracht in vennootschap onder firma&#13;
“A-B”.&#13;
Artikel 2:&#13;
De overdracht van het aandeel in vennootschap onder firma&#13;
“A-B” door de partijen sub 1 aan de partijen sub 2 zal&#13;
plaatsvinden door gebruik te maken van de regeling als bedoeld&#13;
in artikel 3.63 Wet Inkomstenbelasting 2001 of het&#13;
vervangende artikel waarin bedoelde faciliteit wettelijk&#13;
wordt geregeld.&#13;
Beide partijen zullen alle medewerking verlenen bij de toepassing&#13;
van artikel 3.63 Wet Inkomstenbelasting 2001 of&#13;
het vervangende artikel waarin bedoelde faciliteit wettelijk&#13;
wordt geregeld.&#13;
Artikel 3:&#13;
1.De overnamesom van de door de partijen sub 1 in gebruik&#13;
en genot ingebrachte bedrijfsmiddelen overeenkomstig artikel&#13;
3 onder A nummer 2 en nummer 3 van de overeenkomst&#13;
van vennootschap onder firma wordt vastgesteld op&#13;
€ 445.000,00 exclusief eventueel verschuldigde omzetbelasting&#13;
en/of overdrachtsbelasting.&#13;
2.Het aandeel in het kapitaal van de partijen sub 1 in vennootschap&#13;
“A-B” zal door partijen sub 2 aan de partijen&#13;
sub 1 worden uitbetaald.&#13;
Artikel 4:&#13;
De partijen sub 2 dienen het verschuldigde bedrag wegens&#13;
overname van het aandeel en de genoemde bedrijfsmiddelen&#13;
te betalen aan de partijen sub 1 binnen twee maanden na&#13;
beëindiging van de vennootschap onder firma.”&#13;
(..).&#13;
2.6.&#13;
De op 27 maart 2009 door de partijen ondertekende ‘OVEREENKOMST&#13;
VAN VENNOOTSCHAP ONDER FIRMA’&#13;
(verder: de akte) vermeldt onder meer:&#13;
“(..)&#13;
DOEL, TIJDSDUUR EN VESTIGING&#13;
Artikel 1:&#13;
1.Het doel van de vennootschap onder firma is het uitoefenen&#13;
van een varkensbedrijf in de ruimste zin van het woord.&#13;
De vennoten zetten gezamenlijk voort de exploitatie van het&#13;
bedrijf dat tot 31 maart 2009 de vennoten sub 1 (A.) voor&#13;
gezamenlijke rekening en risico, in de vorm van een maatschap,&#13;
werd geëxploiteerd. Het bedrijf van de vennootschap&#13;
onder firma is gevestigd [adres 1] en wordt uitgeoefend onder&#13;
de naam “Vennootschap onder firma A-B”. (..)&#13;
Artikel 2:&#13;
De vennootschap onder firma is aangegaan voor onbepaalde&#13;
tijd, ingaande op 1 april 2009. Het bedrijf wordt met ingang&#13;
van 1 april 2009 voor gezamenlijke rekening en risico&#13;
uitgeoefend.&#13;
INBRENG&#13;
Artikel 3:&#13;
In de vennootschap onder firma is op 1 april 2009 ingebracht:&#13;
A. Door de vennoten sub 1:&#13;
1.de eigendom van de roerende zaken en de voorraden, zoals&#13;
opgenomen op en tegen de waarde vermeld in de inventaris-&#13;
en voorraadlijst per 1 april 2009, waarvan een ondertekend&#13;
exemplaar aan deze overeenkomst is gehecht.&#13;
2.het gebruik en genot van de onroerende bedrijfsmiddelen,&#13;
voor zover het de bouwkundige voorzieningen betreft, bestaande&#13;
uit bedrijfsgebouwen, erfvoorzieningen, en wegen&#13;
gesticht op de cultuurgronden en bedrijfserfgrond gelegen&#13;
aan de [adres 1] welke via een te vestigen opstalrecht aan&#13;
hen toekomen.&#13;
3.Het gebruik en genot van de aan het bedrijf behorende&#13;
varkensrechten uitgedrukt in 1.606,6 varkenseenheden.&#13;
(..)&#13;
ONTBINDING VAN DE VENNOOTSCHAP ONDER FIRMA&#13;
Artikel 13:&#13;
1.De vennootschap onder firma wordt ontbonden:&#13;
a.door opzegging door een der vennoten na het verstrijken&#13;
van een periode van 36 maanden na 1 april 2009;&#13;
(..)&#13;
VOORTZETTINGSRECHT&#13;
Artikel 14:&#13;
1.Indien de vennootschap onder firma wordt ontbonden&#13;
door de opzegging overeenkomstig het in artikel 13 lid 1 sub&#13;
a vermelde hebben de vennoten sub 2, het recht de door de&#13;
vennoten sub 1 in gebruik en genot ter beschikking gestelde&#13;
bedrijfsmiddelen over te nemen tegen een nader te bepalen&#13;
waarde.&#13;
Artikel 15:&#13;
1.De vennoten sub 2 zullen in het geval door de opzegging&#13;
plaatsvindt overeenkomstig het in artikel 13 lid 1 sub a vermelde,&#13;
hetgeen is ingebracht door de vennoten sub 1 en&#13;
is opgenomen in artikel 3 van deze overeenkomst, kunnen&#13;
overnemen van de vennoten sub 1 na ommekomst van een&#13;
periode van drie jaar vanaf aanvangsdatum tegen een nader&#13;
te bepalen waarde.&#13;
GESCHILLEN&#13;
Artikel 16:&#13;
1.Alle geschillen die terzake van deze vennootschap onder&#13;
firma tussen partijen rijzen, worden beslist door drie arbiters,&#13;
die als goede mannen of vrouwen naar billijkheid&#13;
rechtspreken in hoogste ressort.&#13;
(..)”.&#13;
2.7. A zijn tot omstreeks augustus 2012 in de aan B geleverde&#13;
woning blijven wonen en hebben tot omstreeks die datum&#13;
werkzaamheden verricht in het bedrijf van de door de partijen&#13;
opgerichte vennootschap onder firma.&#13;
2.8. Met brief van 15 november 2012 heeft mr. Kik voornoemd&#13;
onder meer het volgende aan A medegedeeld:&#13;
“(..) Van primair belang is dat partijen overeenstemming&#13;
dienen te bereiken over de afwerking van de overige afspraken&#13;
welke zijn gemaakt ten tijde van de oprichting van de&#13;
v.o.f. in 2009. In verband daarmee hebben cliënten afgelopen&#13;
week de zaken en rechten getaxeerd welke bij oprichting&#13;
van de v.o.f. door u zijn ingebracht in de samenwerking conform&#13;
art. 3 A sub 2 en 3 van de akte.&#13;
De taxatie is gedaan, rekening houdend met de sterk gewijzigde&#13;
omstandigheden in de varkenssector in het algemeen&#13;
en specifiek die in Noord-Brabant.&#13;
Op grond van die waardevaststelling dient de tenuitvoerlegging&#13;
van de eertijds gemaakte, voorlopige afspraken nader&#13;
te worden overeengekomen en definitief te worden vastgelegd&#13;
in een vaststellingsovereenkomst. (..)”.&#13;
2.9. Met aangetekende brief van 15 februari 2013 heeft mr.&#13;
Sars voornoemd&#13;
B onder meer het volgende laten weten;&#13;
“(..) Daarbij is tussen u en cliënten overeengekomen dat de&#13;
op te richten vennootschap onder firma zou worden beëindigd&#13;
per 31 maart 2012, met (zgn. “geruisloze”) overname&#13;
door u beiden tegen de overnamesom van € 445.000,- (excl.&#13;
omzet- en overdrachtsbelasting voor zover van toepassing).&#13;
(..)”.&#13;
Ter zake van de voortgezette bedrijfsvoering is ingevolge&#13;
voornoemde vennootschapsakte aanvullend verschuldigd&#13;
vanaf 1 mei 2012 tot aan het moment van overdracht:&#13;
Vergoeding gebruik en genot dierrechten € 800,= excl. Btw&#13;
(19% tot en met september 2012, vanaf oktober 2012 21%&#13;
BTW) per maand;&#13;
Vergoeding gebruik en genot gebouwen € 868,75 (geen btw)&#13;
per maand;&#13;
(..).&#13;
Verder heeft mr. Sars B in die brief in gebreke gesteld en&#13;
hen een termijn van acht dagen voor nakoming (en betaling)&#13;
gegeven, alsmede hen medegedeeld dat A na afloop van de&#13;
termijn aanspraak maken op, onder meer, vertragingsrente.&#13;
De conclusies van de partijen&#13;
in conventie&#13;
3.1. A verzoeken dat het scheidsgerecht bij vonnis, uitvoerbaar&#13;
bij voorraad:&#13;
1.zal verklaren voor recht dat B zijn tekortgeschoten&#13;
in de nakoming van de op 27 maart 2009 gesloten&#13;
overeenkomst(en) en zij dientengevolge jegens A schadeplichtig&#13;
zijn als na te melden;&#13;
2.ontbonden zal verklaren, althans zal ontbinden de vennootschap&#13;
onder firma A-B met ingang van 1 mei 2012 of&#13;
latere datum, althans per spoedigst mogelijke datum na het&#13;
ten deze te wijzen vonnis;&#13;
3.B zal veroordelen tot nakoming van voornoemde met hen&#13;
op 27 maart 2009 gesloten overeenkomst op de wijze zoals&#13;
beschreven in de als productie 4 bij het verzoek tot arbitrage/&#13;
memorie van eis overgelegde vaststellingsovereenkomst,&#13;
te weten met geruisloze overname als vooromschreven (alinea&#13;
10 en productie 3) en aldus tot betaling aan A van het&#13;
bedrag ad (lees:) € 445.000,-, te vermeerderen met € 198,-&#13;
en € 1.668,75 per maand, exclusief omzetbelasting voor&#13;
vergoeding voortgezette bedrijfsvoering cq. rente na 1 mei&#13;
2012 of aan kapitaal VOF danwel anderszins, een en ander&#13;
ter zake van nakoming van voornoemde overeenkomst(en),&#13;
en/of cq. althans (subsidiair) ter zake van verdeling van de&#13;
tussen de partijen bestaande cq. bestaand hebbende vennootschappelijke&#13;
gemeenschap, zulks onder toedeling van bovengenoemde&#13;
activa aan B en met bevel aan hen om aan&#13;
die toedeling medewerking te verlenen op vooromschreven&#13;
of nader te bepalen wijze binnen 2 weken na betekening&#13;
van het vonnis, zulks op straffe van een aan A te verbeuren&#13;
dwangsom ad. € 5.000,- voor iedere dag dat B in gebreke&#13;
blijven om aan voornoemde veroordelingen medewerking&#13;
te verlenen, en aanvullend, in het geval B in gebreke zouden&#13;
blijven om hun medewerking te verlenen aan geruisloze&#13;
overname als vooromschreven, zal verklaren voor recht dat&#13;
B vooralsnog gehouden zullen zijn tot vergoeding van alle&#13;
schade die hieruit voor verzoekers voortvloeit en zal voortvloeien,&#13;
en derhalve tot betaling aan&#13;
A van het bedrag ad. € 304.474,00;&#13;
4. althans (meer subsidiair) tot al het voorgaande ten titel&#13;
van (vervangende) schadevergoeding wegens niet-nakoming&#13;
danwel vertraagde nakoming als bedoeld onder 1.;&#13;
5.een en ander te vermeerderen met een bedrag aan buitengerechtelijke&#13;
kosten ad € 18.806,00, exclusief omzetbelasting;&#13;
6.alles te vermeerderen met de wettelijke rente als bedoeld&#13;
in artikel 6:119a BW, vanaf 1 mei 2012 respectievelijk 15&#13;
februari 2013 althans vanaf heden tot aan de dag der algehele&#13;
voldoening;&#13;
7.alsmede B zal veroordelen in de kosten van onderhavig arbitraal&#13;
geding, waaronder de kosten van rechtskundige bijstand&#13;
aan de zijde van verzoekers.&#13;
A leggen aan hun vorderingen ten grondslag dat B tekortgeschoten&#13;
zijn in de nakoming van hun uit de tussen de partijen&#13;
gesloten overeenkomst en de akte voortvloeiende verplichtingen.&#13;
3.2. B voeren gemotiveerd verweer. Hetgeen de partijen&#13;
over en weer hebben aangevoerd komt, voor zover dat nog&#13;
is, hierna aan de orde.&#13;
in reconventie&#13;
3.3. B vorderen dat de arbitragecommissie bij vonnis, uitvoerbaar&#13;
bij voorraad:&#13;
1.de vennootschap zal ontbinden per datum vonnis;&#13;
2.de overeenkomst zal kwalificeren als intentie-overeenkomst&#13;
3.zal verklaren dat de overeenkomst niet kan worden uitgevoerd&#13;
zonder een nadrukkelijk beroep van degene die de&#13;
vennootschap na beëindiging daarvan voortzet, op het voortzettingsrecht&#13;
als genoemd in de artikelen 14 en 15 van de&#13;
overeenkomst van vennootschap onder firma;&#13;
4.zal verklaren dat niet is voldaan aan de bestaansvereisten&#13;
van de overeenkomst nu uitvoering daarvan strafrechtelijk&#13;
relevante handelingen oplevert;&#13;
5.Af zal wijzen al het overige dat A hebben geëist inclusief&#13;
de eis tot schadevergoeding, met hun veroordeling in de&#13;
kosten van dit geding en in de kosten, inclusief rente en op&#13;
te maken bij staat, welke in de aanloopperiode naar het verzoek&#13;
tot arbitrage tot dusver zijn gemaakt en de kosten die&#13;
ten behoeve van het arbitraal geding aan de zijde van B nog&#13;
worden gemaakt.&#13;
B leggen aan hun vorderingen ten grondslag dat de overeenkomst&#13;
een intentieovereenkomst is, waaruit geen verplichtingen&#13;
voor hen voortvloeien, dat artikel 15 van de akte hen&#13;
niet verplicht tot overname van de in artikel 3 van die akte opgesomde bedrijfsmiddelen en subsidiair dat nakoming van&#13;
de overeenkomst strafrechtelijk relevante handelingen zou&#13;
opleveren.&#13;
3.4. A voeren gemotiveerd verweer. Hetgeen de partijen&#13;
over en weer aanvoeren komt, voor zover vereist, hierna aan&#13;
de orde.&#13;
De beoordeling van het geschil&#13;
in conventie en in reconventie&#13;
4.1. Vanwege de samenhang van de vorderingen in conventie&#13;
en in reconventie zullen deze gezamenlijk worden behandeld.&#13;
4.2. B wensen dat het scheidsgerecht de vennootschap onder&#13;
firma per datum vonnis zal ontbinden. A hebben daar op&#13;
de mondelinge behandeling mee ingestemd. Om praktische&#13;
redenen zal de vennootschap echter per 1 september 2013&#13;
worden ontbonden.&#13;
4.3. Voor wat betreft de wijze van afwikkeling van de vennootschap&#13;
onder firma moet de vraag worden beantwoord&#13;
of het standpunt van B gevolgd kan worden dat de overeenkomst&#13;
als een intentieovereenkomst moet worden aangemerkt&#13;
en in het verlengde daarvan dat artikel 15 van de akte&#13;
aan B de keuze laat om de door A ingebrachte bedrijfsmiddelen&#13;
in geval van beëindiging van de vennootschap over te&#13;
nemen.&#13;
4.4. Vast staat dat de partijen in hun onderhandelingen gericht&#13;
op de overname door B. van de varkenshouderij van&#13;
A aanvankelijk hebben gesproken over een overnameprijs&#13;
van € 1.500.000,-, alsmede dat zij er vervolgens, op voorstel&#13;
van de adviseur van B, voor de constructie hebben gekozen&#13;
waarin B de woning, de cultuurgronden en de ondergrond&#13;
van de gebouwen inclusief het toekomstig bouwblok kopen&#13;
voor € 905.000,- en dat zij met A een vennootschap onder&#13;
firma aangaan, waarin A de gebouwen, de varkensrechten en&#13;
de erfverharding zal inbrengen, welke inbreng later, nadat&#13;
de partijen minstens drie jaren in vennootschappelijk verband&#13;
zullen hebben samengewerkt door B voor € 445.000,-&#13;
zal worden overgenomen. Deze constructie zou voor A het&#13;
voordeel opleveren dat zij geen inkomstenbelasting over de&#13;
stille reserves in hun maatschap verschuldigd zouden zijn&#13;
en voor B, onder meer, dat hun totale investering dan lager&#13;
zou zijn en gespreid zou plaatsvinden aangezien zij dan niet&#13;
meteen € 595.000,- voor de gebouwen, de varkensrechten en&#13;
de erfverharding zouden behoeven betalen maar € 445.000,-&#13;
voor de overname daarvan na het einde van de op te richten&#13;
vennootschap onder firma. Dat een en ander heeft geresulteerd&#13;
in de overeenkomst en de akte van 27 maart 2009.&#13;
4.5. Gesteld noch gebleken is dat de partijen nadien meer of&#13;
anders zijn overeengekomen dan in de overeenkomst en de&#13;
akte is vastgelegd. Zij verschillen thans van mening over de&#13;
uitleg van de overeenkomst en de akte. De vraag hoe in een&#13;
schriftelijk contract de verhouding van de partijen is geregeld&#13;
en of dit contract een leemte laat die moet worden aangevuld,&#13;
kan niet worden beantwoord op grond van alleen&#13;
maar een zuiver taalkundige uitleg van de bepalingen van&#13;
dat contract. Voor de beantwoording van die vraag komt het&#13;
immers aan op de zin die de partijen in de gegeven omstandigheden&#13;
over en weer redelijkerwijs aan deze bepalingen&#13;
mochten toekennen en op hetgeen zij te dien aanzien redelijkerwijs&#13;
van elkaar mochten verwachten. Daarbij kan mede&#13;
van belang zijn tot welke maatschappelijke kringen de partijen&#13;
behoren en welke rechtskennis van zodanige partijen&#13;
kan worden verwacht (HR 13 maart 1981, NJ, 1981/635).&#13;
4.6. Taalkundig is de overeenkomst duidelijk. Uit de bewoordingen&#13;
kan niet anders worden afgeleid dan dat de bedoeling&#13;
van de partijen was om de vennootschap onder firma per 31&#13;
maart 2012 te beëindigen, de verplichting van B om na beëindiging&#13;
van de vennootschap de inbreng van A over nemen&#13;
voor € 445,000,-, exclusief omzet- en/of overdrachtsbelasting,&#13;
en de afspraak dat de partijen hun medewerking zullen&#13;
verlenen aan de toepassing van de in artikel 3.63 Wet Inkomstenbelasting&#13;
2001 geregelde ‘geruisloze doorschuiving’. De&#13;
overeenkomst bevat geen voorbehouden.&#13;
4.7. Naast die taalkundige uitleg van de overeenkomst is van&#13;
belang dat de partijen ervaren varkenshouders zijn die ermee&#13;
bekend zijn dat de varkenshouderij zich kenmerkt door ‘ups&#13;
en downs’, zoals mr. Kik dat op de mondelinge behandeling&#13;
verwoordde, dat de gekozen constructie niet ongebruikelijk&#13;
is en dat zij zich voor en bij het sluiten van de overeenkomst&#13;
en de akte door deskundigen hebben laten adviseren en bijstaan.&#13;
Er zal er daarom van worden uitgegaan dat de partijen&#13;
mogelijke veranderingen in de markt tijdens het bestaan&#13;
van de vennootschap onder firma, zoals fluctuaties in de&#13;
prijs van varkensrechten, onder ogen hebben gezien, althans&#13;
dat zij de gevolgen daarvan voor hun rekening en risico hebben&#13;
genomen. Verder is van belang dat het B bekend was&#13;
dat A voornemens waren na het einde van de vennootschap&#13;
onder firma met hun werkzame leven in de varkenshouderij&#13;
te stoppen en dat hen voor ogen stond dat B het hele bedrijf&#13;
gefaseerd zouden overnemen. Tegen die achtergrond&#13;
valt niet goed in te zien dat de partijen beoogd zouden hebben&#13;
om een intentieovereenkomst te sluiten, op grond waarvan&#13;
het B vrij zou staan om de inbreng van A al of niet geheel&#13;
of gedeeltelijk over te nemen tegen een nader overeen&#13;
te komen prijs en in het geval daaromtrent geen overeenstemming&#13;
zou ontstaan het A vrij zou staan de opstallen en&#13;
de varkensrechten aan derden te verkopen. Gelet op dat alles&#13;
moet er van worden uitgegaan dat de partijen aan de bepalingen&#13;
van de overeenkomst de zin hebben toegekend die&#13;
uit de bewoordingen volgt en dat die bewoordingen weergeven&#13;
hetgeen zij redelijkerwijs van elkaar mochten verwachten.&#13;
Het standpunt van B dat het een intentieovereenkomst&#13;
betreft wordt daarom verworpen.&#13;
4.8. In de akte is de overeengekomen samenwerking vorm&#13;
gegeven. Voor wat betreft de duur waarvoor de samenwerking&#13;
is aangegaan en de verplichting tot overname van de&#13;
inbreng van A door B na beëindiging daarvan, wordt de akte&#13;
geregeerd door de overeenkomst. B hebben niet weersproken&#13;
dat voor de akte het model van een standaardovereenkomst&#13;
is gebruikt en evenmin, althans onvoldoende, dat de&#13;
akte in samenhang met de overeenkomst moet worden gelezen.&#13;
Vanwege dit een en ander brengt de omstandigheid dat&#13;
in artikel 15 van de akte sprake is van “kunnen overnemen”,&#13;
niet mee dat de akte B daaromtrent een keuze laat. Zij hebben&#13;
zich in de overeenkomst verplicht om bij het einde van&#13;
de vennootschap onder firma de inbreng van A over te nemen&#13;
tegen de in de overeenkomst vastgelegde prijs.&#13;
4.9. B voeren subsidiair aan dat nakoming van de overeenkomst&#13;
strafrechtelijke relevante handelingen oplevert doordat&#13;
zij door nakoming van de overeenkomst zouden meewerken&#13;
aan het ontgaan van belastingen door A en, zoals het&#13;
scheidsgerecht aanneemt dat B aanvoeren, dat dergelijke&#13;
medewerking niet van hen verlangd kan worden. B hebben&#13;
dat verweer echter niet gespecificeerd, in het bijzonder hebben&#13;
zij niet aangegeven welke strafrechtelijk relevante bepalingen&#13;
zij daarbij op het oog hebben. Verder hebben zij hun stelling dat zij door nakoming van de overeenkomst in dat&#13;
verband risico zouden lopen, niet van een toelichting voorzien.&#13;
Het subsidiaire verweer zal daarom als onvoldoende&#13;
onderbouwd worden gepasseerd.&#13;
4.10. De vordering sub 2. van A zal worden toegewezen.&#13;
Dat geldt in zoverre als hierna zal worden besproken en als&#13;
in het dictum zal worden vermeld ook voor de vordering sub&#13;
3. Bij toewijzing van de vordering sub 1. hebben A daarom&#13;
geen belang. De vorderingen van B&#13;
– zij hebben gelet op toewijzing van de vordering sub 2. van&#13;
A geen belang meer bij toewijzing van de vordering in reconventie&#13;
sub 1. – zullen worden afgewezen.&#13;
4.11. B hebben geen verweer gevoerd tegen de gevorderde&#13;
betaling van het aandeel van A in het zichtbare vermogen&#13;
van de vennootschap onder firma volgens de balans van de&#13;
onderneming per 1 mei 2012 ad € 198,-, noch tegen de gevorderde&#13;
betaling van € 800,- per maand, exclusief omzetbelasting&#13;
(hoog), voor het gebruik varkensrechten vanaf 1 mei&#13;
2012 en € 868,75 per maand voor vergoeding gebruik gebouwen&#13;
vanaf 1 mei 2012.&#13;
B zullen ook deze bedragen daarom moeten betalen.&#13;
4.12. De gevorderde dwangsom zal worden gematigd en gemaximeerd&#13;
als na te melden.&#13;
4.13. Omdat in het onderhavige geval geen sprake is van&#13;
een handelsovereenkomst zal de wettelijke rente ex artikel&#13;
6:119 BW worden toegewezen. A vorderen de rente vanaf&#13;
1 mei 2012, danwel vanaf 15 februari 2013, danwel vanaf&#13;
26 april 2013, de datum van het verzoek tot arbitrage. Gelet&#13;
op de brief van mr. Sars van 15 februari 2013 treedt het verzuim&#13;
niet eerder in dan acht dagen na 15 februari 2013. De&#13;
rente zal worden toegewezen vanaf 24 februari 2013, over&#13;
€ 445.198,-, vermeerderd met de som van de na 1 mei 2012&#13;
tot en met 23 februari 2013 vervallen termijnen voor dierrechten&#13;
en opstal, inclusief omzetbelasting, tot de dag van&#13;
betaling, alsmede over de na 23 februari 2013 tot 1 september&#13;
2013 vervallen termijnen voor dierrechten en opstal, inclusief&#13;
omzetbelasting, vanaf de respectieve data van verzuim&#13;
tot de dag van betaling.&#13;
4.14. De gevorderde buitengerechtelijke incassokosten,&#13;
waartegen evenmin verweer is gevoerd zullen worden gemaximeerd&#13;
overeenkomstig het Besluit vergoeding voor&#13;
buitengerechtelijke incassokosten. De buitengerechtelijke&#13;
incassokosten zullen worden berekend over de hoofdsom&#13;
van (€ 445.000,- + € 198,- = € 445.198,-, vermeerderd met €&#13;
800,- + € 868,75 over de maanden mei 2012 tot en met augustus&#13;
2013) € 471.898,-, exclusief omzetbelasting en/of&#13;
overdrachtsbelasting. Aan buitengerechtelijke incassokosten&#13;
zal worden toegewezen (15% over € € 2.500,-&#13;
+ 10% over € 2.500,- + 5% over € 5.000,- + 1% over&#13;
€ 190.000,- + 0,5% over € 271.898,- =) € 4.134,50, vermeerderd&#13;
met 0,5% over de omzetbelasting voor zover over&#13;
de hoofdsom verschuldigd, en vermeerderd met de over de&#13;
incassokosten verschuldigde omzetbelasting.&#13;
4.15. B zullen als de zowel in conventie als in reconventie in&#13;
het ongelijk te stellen partij in de proceskosten worden veroordeeld.&#13;
De proceskosten bestaan uit kosten gemachtigde&#13;
en uit arbitragekosten. Voor bepaling van de kosten gemachtigde&#13;
wordt aangesloten bij het liquidatietarief rechtbanken&#13;
en gerechtshoven. Aldus worden de kosten gemachtigde in&#13;
conventie aan de zijde van A begroot op (2 punten x tarief&#13;
VII € 2.580,-) € 5.160,- en in reconventie op nihil.&#13;
4.16. Voor een uitvoerbaar bij voorraadverklaring is geen&#13;
plaats omdat artikel 41 van het arbitragereglement bepaald&#13;
dat een arbitraal vonnis met ingang van de dag waarop het is&#13;
gewezen bindend is voor de partijen.&#13;
De beslissing&#13;
Het scheidsgerecht, beslissende als goede mannen naar billijkheid:&#13;
in conventie&#13;
5.1. ontbindt de vennootschap onder firma A-B met ingang&#13;
van 1 september 2013;&#13;
5.2. veroordeelt B tot nakoming van de overeenkomst op de&#13;
wijze zoals beschreven in de als productie 4 bij het verzoek&#13;
tot arbitrage / memorie van eis overgelegde (concept)vaststellingsovereenkomst&#13;
welke in kopie aan dit vonnis is gehecht,&#13;
met dien verstande dat waar in die productie 1 mei&#13;
2012 is vermeld daarvoor 1 september 2013 moet worden&#13;
gelezen, dat in sub 9. voor: “aangifte inkomstenbelasting&#13;
2012”, moet worden gelezen: ‘aangifte inkomstenbelasting&#13;
2013’ en dat de vermelding in sub 10. van: “vennoten sub 1&#13;
aan de vennoten sub2”, moet worden gelezen als: ‘vennoten&#13;
sub 2 aan vennoten sub 1’;&#13;
5.3. veroordeelt B tot betaling van de wettelijke rente over €&#13;
445.198,-, vermeerderd met de tussen 1 mei 2012 tot 23 februari&#13;
2013 vervallen termijnen voor dierrechten en opstal,&#13;
inclusief omzetbelasting vanaf 26 april 2013 tot de dag van&#13;
betaling, alsmede over de tussen 23 februari 2013 en 1 september&#13;
2013 vervallen termijnen voor dierrechten en opstal,&#13;
inclusief omzetbelasting, vanaf de respectieve data van verzuim&#13;
tot de dag van betaling;&#13;
5.4. veroordeelt B tot betaling wegens buitengerechtelijke incassokosten&#13;
van € 4.134,50, vermeerderd met 0,5% over de&#13;
omzetbelasting voor zover over de hoofdsom verschuldigd,&#13;
en vermeerderd met de over de buitengerechtelijke incassokosten&#13;
verschuldigde omzetbelasting;&#13;
5.5. veroordeelt B tot betaling van een dwangsom van&#13;
€ 1.000,- per dag voor elke dag dat zij na twee weken na betekening&#13;
van dit vonnis niet aan de veroordeling zullen hebben&#13;
voldaan, met een maximum van € 50.000,-;&#13;
5.6. veroordeelt B in de proceskosten, onderdeel salaris gemachtigde,&#13;
aan de zijde van A tot heden begroot op € 5.160,-;&#13;
5.7. wijst het meer of anders gevorderde af;&#13;
in reconventie&#13;
5.8. wijst de vorderingen af;&#13;
5.9. veroordeelt B in de proceskosten, onderdeel salaris gemachtigde,&#13;
aan de zijde van A tot heden begroot op nihil;&#13;
in conventie en in reconventie&#13;
5.10. veroordeelt B in de kosten van de arbitragecommissie&#13;
van € 10.972,50 te betalen aan A in verband met het door&#13;
haar gestorte depot.&#13;
Noot&#13;
Voor een zgn. geruisloze doorschuiving, waarbij de stakingswinst&#13;
niet behoeft te worden afgerekend, is het noodzakelijk&#13;
dat tenminste drie jaar wordt samengewerkt tussen koper en&#13;
verkoper van een bedrijf. Dat was ook in casu het geval. De&#13;
koper had kennelijk spijt van die beslissing – de prijs van de&#13;
varkensrechten is intussen gedaald - en wilde de vrijheid om&#13;
alsnog te beslissen tot overname. Zowel de bewoordingen&#13;
van de overeenkomst als het feit dat de constructie niet ongebruikelijk&#13;
is en partijen zich bovendien hebben laten bijstaan&#13;
door deskundigen leidt de arbitragecommissie tot het oordeel&#13;
dat de overeenkomst gewoon moet worden nagekomen.&#13;
D.W. Bruil</content><legacyfootnotes/><footnotes><footnote/></footnotes><auteurs>mr. H.C.A. Walda, mr. E. Marcus, J.M.M. Geurts AA.)</auteurs><published>2013-12-01 00:00:00</published><modified>2013-12-01 00:00:00</modified><editiondate>2013-12-01</editiondate><htmlpath>https://denhollander.info/artikel/10895</htmlpath></article>
</articles></edition>