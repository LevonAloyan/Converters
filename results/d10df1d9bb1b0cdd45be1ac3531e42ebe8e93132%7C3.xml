<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2006</searchword><id>4052</id><udhid>UDH:TvAR/4052</udhid><titel>Zelfrealisatie onder vuur</titel><searchwords><searchword>TvAR 6/2006</searchword><searchword>UDH:TvAR/4052</searchword></searchwords><attachments><attachment><name>2006_nr 6_Artikel_Sluysmans.pdf</name><extention>pdf</extention><url>https://denhollander.info/download/4011/ci</url></attachment></attachments><inleiding>1 Inleiding&#13;
Eén van de grootste struikelblokken voor een gemeente die een nieuwe (woning)bouwlocatie&#13;
tot ontwikkeling wil brengen, is het zogenaamde recht op zelfrealisatie. Grondeigendom&#13;
gekoppeld aan zelfrealisatiemogelijkheden betekent doorgaans namelijk&#13;
niet alleen dat de gemeente als het ware ontwikkelingspartners krijgt opgedrongen,&#13;
maar ook dikwijls dat die partners gaan strijken met de winst en de gemeente achterblijft&#13;
met een financieel minder rooskleurige exploitatie dan zij vooraf wellicht had&#13;
gehoopt. Hoewel de regering in het recente verleden heeft aangegeven niet veel te&#13;
voelen voor een afschaffing van het recht op zelfrealisatie, met name omdat zulks zich&#13;
slecht zou verdragen met de (onder meer in het Europees Verdrag van de Rechten van&#13;
de Mens gegarandeerde) bescherming van het recht op eigendom1, wordt er vanuit&#13;
het parlement toch op aangedrongen om de mogelijkheden daartoe nader te onderzoeken.&#13;
Voorstanders van de afschaffing van het huidige zelfrealisatierecht benadrukken&#13;
daarbij voordelen als een toename van de concurrentie, kwaliteit en betaalbaarheid&#13;
op het gebied van woningbouw. De discussie rondom het recht op zelfrealisatie is&#13;
vooralsnog zeker niet uit het brandpunt van de belangstelling verdwenen.&#13;
In deze bijdrage willen wij het zelfrealisatierecht eens nader onder de loep nemen.&#13;
Wij zullen daartoe eerst op zoek gaan naar de wortels en de aard van dit beginsel om&#13;
vervolgens de grenzen van het zelfrealisatiebeginsel in kaart te brengen. Verder zullen&#13;
wij bezien of de veronderstelling van de regering dat het Europees Verdrag van de&#13;
Rechten van de Mens (hierna: EVRM) aan afschaffing of aantasting van het zelfrealisatiebeginsel&#13;
in de weg staat juist is en of er mogelijkheden bestaan om het zelfrealisatierecht&#13;
in te perken of zelfs geheel af te schaffen. Wij sluiten af met enkele conclusies.&#13;
</inleiding><content>2 Geschiedenis en aard van het zelfrealisatierecht&#13;
2.1 Geschiedenis van het zelfrealisatierecht&#13;
Het zelfrealisatierecht heeft zijn wortels in het onteigeningsrecht en meer in het bijzonder&#13;
in de (ongeschreven) eis dat het instrument van onteigening pas mag worden&#13;
gehanteerd indien het algemeen belang dit noodzakelijk maakt. In Nederland betekende&#13;
dit aanvankelijk dat slechts onteigend kon worden ten behoeve van verkeer, de&#13;
openbare gezondheid en in het belang van de landsverdediging en de waterkering.2&#13;
Men kon slechts datgene onteigenen wat strikt noodzakelijk was voor het publieke&#13;
werk.&#13;
Met de erkenning van de zogenaamde onteigening “par zônes”, werd het mogelijk om&#13;
méér te onteigenen dan strikt noodzakelijk was voor de uitvoering van het publieke&#13;
werk. De figuur onteigening par zônes wortelt in de Franse Wet van 13 april 1850&#13;
waarbij ten behoeve van de volksgezondheid de onteigening van gehele wijken werd&#13;
toegestaan.3&#13;
In Nederland is tot 1922 hevig gediscussieerd over de vraag of onteigening par&#13;
zônes wel moest worden toegelaten.4 Tegenstanders voerden aan dat deze vorm van&#13;
onteigening in strijd was met de grondwettelijke bepaling dat onteigening niet kan&#13;
plaats hebben dan na voorafgaande verklaring bij wet, dat het algemeen nut onteigening&#13;
vordert. Met de komst van artikel 77 Onteigeningswet (hierna: Ow) bij wet van&#13;
19 februari 19215 waarin stond dat alle gronden die in een uitbreidingsplan waren&#13;
begrepen konden worden onteigend, werd het algemeen nut van de onteigening par&#13;
zônes in Nederland echter definitief erkend.6&#13;
De komst van het verschijnsel zelfrealisatie hangt nauw samen met de erkenning van&#13;
de onteigening par zônes. Dit verband heeft alles te maken met het feit dat het doel&#13;
van deze vorm van onteigening was om de waardevermeerdering van “de omliggende&#13;
grond”, ten bate van de gemeenschap te brengen.7&#13;
In België kwam bij de erkenning van de onteigening par zônes bij Wetten van 1 juli&#13;
1858 en 15 november 1867 het recht op zelfrealisatie voor het eerst om de hoek kijken.&#13;
Om te voorkomen dat de gemeentelijke besturen van de onteigeningsmogelijkheid een&#13;
winstgevende onderneming zouden maken, werd hier aan de eigenaren van de te onteigenen&#13;
grond de mogelijkheid geboden om de “werken” zelf te realiseren.8&#13;
A.C. Visser verwoordde het in zijn proefschrift van 1884 als volgt: “Men heeft daar&#13;
echter aan de eigenaren der te onteigenen perceelen, of aan hen die over meer dan de&#13;
helft der oppervlakte kunnen beschikken, de voorkeur gegeven om zelf die werken,&#13;
welke men wil tot stand brengen, uit te voeren. Dit voorkomt ten minste dat de stedelijke&#13;
besturen er een winstgevende onderneming van maken.”9 Die regel geldt in België&#13;
overigens nog steeds.&#13;
In Nederland heeft het recht op zelfrealisatie zich in de rechtspraak ontwikkeld. Dat&#13;
een beroep op het recht op zelfrealisatie aanvankelijk echter slechts zelden slaagde,&#13;
blijkt uit een opmerking in een memorie van antwoord van de Eerste Kamer der&#13;
Staten-Generaal uit 1964: “De regel, dat raadsbesluiten tot onteigening niet worden&#13;
goedgekeurd, zo de eigenaar zelf bereid – en in staat – is het uitbreidingsplan te verwezenlijken,&#13;
is derhalve niet zonder redelijke zin. In het algemeen immers zal in dat&#13;
geval de noodzaak, dat de gemeente door middel van onteigening het plan zelf doet&#13;
uitvoeren, moeilijk zijn aan te tonen. De eerste ondergetekende zou hieraan intussen&#13;
willen toevoegen, dat het slechts sporadisch voorkomt, dat om genoemde reden&#13;
goedkeuring aan het onteigeningsbesluit wordt onthouden. De bereidheid van en&#13;
mogelijkheid voor de eigenaar om het plan uit te voeren plegen zeer kritisch te worden&#13;
onderzocht en worden meestal, na weging, te licht bevonden.”10&#13;
2.2 Aard van het zelfrealisatierecht&#13;
Zoals wij hiervoor al opmerkten, is voorwaarde voor onteigening dat daartoe een&#13;
noodzaak bestaat.&#13;
Die noodzaak kent vele gezichten. Noodzaak bestaat bijvoorbeeld (nog) niet wanneer&#13;
de (beoogde) onteigenaar geen poging heeft ondernomen tot minnelijke verwerving.&#13;
Eerst zal duidelijk moeten zijn dat die weg niet tot resultaat leidt, alvorens naar&#13;
het instrument van onteigening mag worden gegrepen. Noodzaak bestaat evenmin in&#13;
het geval de daadwerkelijke tenuitvoerlegging van de plannen van de (beoogde) onteigenaar&#13;
in de nabije toekomst nog niet te verwachten is. Onteigening is namelijk niet&#13;
bedoeld om vervolgens het onteigende jarenlang ongebruikt te laten. Het gebrek aan&#13;
urgentie leidt daarmee tot een gebrek aan noodzaak. Ten slotte ontbreekt ook noodzaak&#13;
in die gevallen waarin de grondeigenaar aangeeft zélf bereid en in staat te zijn&#13;
om de plannen die de (beoogde) onteigenaar op zijn gronden wenst te realiseren tot&#13;
uitvoering te brengen. Indien de (beoogde) onteigenaar onvoldoende duidelijk kan&#13;
maken waarom juist hij – en in elk geval niet de huidige eigenaar – het werk waarvoor&#13;
onteigend wordt kan en moet realiseren, zal dat argument aan onteigening in de weg&#13;
(kunnen) staan.&#13;
De noodzaak, en dus (ook) het beroep op zelfrealisatie, wordt in eerste instantie&#13;
getoetst door de Kroon in het kader van de administratieve onteigeningsprocedure.&#13;
Onder invloed van het Benthem-arrest11 is ook de onteigeningsrechter ertoe overgegaan&#13;
om in de gerechtelijke fase de gegrondheid van een zelfrealisatieverweer te toetsen,&#13;
maar enkel voor zover dat ook al in de voorafgaande administratieve fase is&#13;
gevoerd.12 Dat daarmee de mogelijkheid bestaat dat Kroon en onteigeningsrechter in&#13;
hetzelfde geval tot andersluidende oordelen komen, wordt treffend geïllustreerd door&#13;
de zaak Venray, waarin de Kroon zelfrealisatie niet zag zitten, maar de rechter daar&#13;
heel anders over dacht.13&#13;
Het zelfrealisatierecht speelt niet alleen een rol in het onteigeningsrecht, maar ook&#13;
onder de Wet voorkeursrecht gemeenten (hierna: Wvg). Oogmerk van die wet is om&#13;
de gemeente een voorkeursrecht te verschaffen bij de verwerving van daartoe aan te&#13;
wijzen gronden. In dat verband moet overdracht van de beschikkingsmacht over die&#13;
gronden, op welke wijze die overdracht ook geschiedt, worden voorkomen. Artikel 26&#13;
Wvg stelt de gemeente in dat verband in staat om de nietigheid van de tot een dergelijke&#13;
overdracht strekkende rechtshandeling in te roepen.&#13;
Ter gelegenheid van de recente wijziging van de Wvg14 is nogmaals benadrukt dat&#13;
ook onder de Wvg zelfrealisatie tot de mogelijkheden blijft behoren. Inherent aan het&#13;
door de Wvg beoogde voorkomen van overdracht van beschikkingsmacht is echter&#13;
dat een grondeigenaar bij die zelfrealisatie wel hulp van buiten mag “inhuren”, maar&#13;
niet een buitenstaander voor een belangrijk deel in het risico van de ontwikkeling&#13;
mag laten delen.15&#13;
Deze verschillende benadering van het zelfrealisatierecht onder enerzijds de Ow en&#13;
anderzijds de Wvg lijkt onvermijdelijk gezien het afwijkende kader waarbinnen dat&#13;
recht ter beoordeling komt: enerzijds de ontneming van eigendom en anderzijds de&#13;
overdracht van (een deel van) de beschikkingsmacht over die eigendom. Sinds de&#13;
Kroon zich in het KB van 14 maart 200216 op het standpunt heeft gesteld dat aantasting&#13;
van samenwerkingsovereenkomsten tussen grondeigenaar en ontwikkelaar op&#13;
grond van artikel 26 Wvg er niet aan in de weg staat dat die combinatie in het kader&#13;
van de beoordeling van de noodzaak van onteigening opnieuw een beroep doet op&#13;
een gemeenschappelijke zelfrealisatie is artikel 26 Wvg tot op zekere hoogte van haar&#13;
tanden ontdaan. Als eigenaar en ontwikkelaar elkaar trouw blijven (en dus desnoods&#13;
de onteigening afwachten) kan de gemeente ofwel besluiten om de beoogde ontwikkeling&#13;
te laten schieten, ofwel proberen onder zo gunstig mogelijke condities toch in&#13;
te stemmen met zelfrealisatie.&#13;
Op grond van het voorgaande willen wij ons bij de verdere analyse van het zelfrealisatierecht&#13;
beperken tot de situaties van dreigende onteigening. Het zelfrealisatierecht zoals&#13;
dat speelt in Wvg-situaties is daarvan immers slechts een (minder krachtig) afgeleide.&#13;
3 Reikwijdte van het zelfrealisatierecht&#13;
Indien de eigenaar van de te onteigenen gronden bereid en in staat is het plan uit te&#13;
voeren in de door de gemeente gewenste vorm, en dus een beroep doet op zijn recht&#13;
op zelfrealisatie, is onteigening in beginsel niet noodzakelijk. Zo luidt de hoofdregel.&#13;
De praktijk blijkt een stuk weerbarstiger. Het is bepaald geen eenvoudige opgave&#13;
voor een grondeigenaar (al dan niet in combinatie met een ontwikkelaar) om een succesvol&#13;
beroep te doen op zelfrealisatie.17 Wij zullen de grenzen van het zelfrealisatierecht&#13;
hieronder in kaart trachten te brengen.&#13;
3.1 Grondeigenaar moet in staat zijn tot zelfrealisatie&#13;
In de eerste plaats moet de grondeigenaar aantonen dat hij zelf of met behulp van&#13;
anderen in staat is om de aan zijn grond toebedachte ontwikkeling te realiseren. Daarvan&#13;
zal bijvoorbeeld geen sprake zijn als de eigenaar over onvoldoende grond beschikt,&#13;
in die zin dat een te realiseren werk slechts voor een deel op zijn eigendom kan worden&#13;
geprojecteerd. Een voorbeeld hiervan is te vinden in het KB van 14 augustus&#13;
2003.18 Op de percelen van de grondeigenaar rustte de bestemming gemengde doeleinden&#13;
1 (GI), welke aanduiding omvatte wonen, ondergronds parkeren, detailhandel,&#13;
zakelijke en persoonlijke dienstverlening, bedrijven, restaurant en nutsvoorzieningen.&#13;
De Kroon overwoog dat, gelet op de omvang en de situering van de onroerende&#13;
zaken van deze grondeigenaar in samenhang met aansluitende gronden en de&#13;
daarop gesitueerde bestemmingen, de bestemming op het gedeelte van de gronden van&#13;
de betreffende eigenaar dat ter onteigening is aangewezen zich er niet goed voor leent&#13;
afzonderlijk te worden gerealiseerd.&#13;
Niet alleen onvoldoende grondeigendom kan verhinderen dat een grondeigenaar in&#13;
staat is tot zelfrealisatie. Ook is denkbaar dat de eigenaar wordt geacht over onvoldoende&#13;
kennis, kunde of financiële armslag te beschikken – en om die reden dus niet&#13;
in staat is – om de beoogde ontwikkeling zelf te realiseren.&#13;
3.2 Grondeigenaar moet onwikkelen overeenkomstig de door de gemeente&#13;
voorgestane wijze van planuitvoering&#13;
In de tweede plaats zal de eigenaar niet alleen in staat, maar ook bereid moeten zijn te&#13;
ontwikkelen overeenkomstig de vorm van uitvoering zoals de gemeente die wenst.&#13;
De vorm van uitvoering kan betreffen de aard, situering, vormgeving, dichtheid en&#13;
verdeling van de uit te voeren bebouwing.&#13;
Het is aan de gemeente om de wijze van planvoering te bepalen. De gemeente kan&#13;
betrekkelijk ver gaan in het stellen van eisen op dit terrein en daarmee mogelijkheden&#13;
tot zelfrealisatie aanmerkelijk beperken. Daarbij worden de gemeentelijke mogelijkheden&#13;
begrensd door de voorwaarde dat de door de gemeente voorgestane wijze van&#13;
planuitvoering het publiek belang dient.&#13;
Een voorbeeld daarvan biedt het KB 20 januari 200119 waarin het ging om een gemeente&#13;
die wilde onteigenen ten behoeve van woningbouw en in concreto op het onteigende&#13;
twee patiowoningen wenste te realiseren. De eigenaar gaf de voorkeur aan één&#13;
woning. De Kroon oordeelde dat in dit geval onvoldoende was aangetoond dat met de&#13;
vorm van planuitvoering zoals de gemeente voor ogen stond, zodanig het publiek&#13;
belang werd gediend dat het persoonlijk belang van de eigenaar daarvoor diende te&#13;
wijken.&#13;
3.3 Zelfrealisatie moet doelmatig zijn&#13;
In de derde plaats moet het mogelijk en doelmatig zijn dat de eigenaar zelf realiseert.&#13;
In dit kader is een belangrijke rol weggelegd voor de aard van de te realiseren bestemming.&#13;
Zo zal woningbouw eerder in aanmerking komen voor succesvolle zelfrealisatie&#13;
dan een meer bijzonder gebouw met een (voornamelijk) publieke functie, zoals bijvoorbeeld&#13;
een schoolgebouw, een rechtbank of een gemeentehuis. In dergelijke gevallen is&#13;
de speelruimte die de overheid heeft om de regie in eigen hand te houden doorgaans&#13;
wat groter.&#13;
In het KB van 25 november 2002 inzake Schipluiden20 hadden de grondeigenaren&#13;
aangegeven bereid en in staat te zijn (een deel van) de afvalwaterzuiveringsinstallatie&#13;
(hierna: AWZI) zelf te realiseren. De Kroon verwierp dit beroep op zelfrealisatie&#13;
overwegende dat de bouw en exploitatie van de AWZI als één geheel moet worden&#13;
beschouwd waarbij samenhang tussen de verschillende onderdelen van het zuiveringsproces&#13;
essentieel is voor de kwaliteit van het gezuiverde afvalwater. Het daartoe in&#13;
totaliteit benodigde ruimtebeslag was slechts voor een beperkt gedeelte in eigendom&#13;
bij de grondeigenaren waardoor deze niet in staat moeten worden geacht om de door&#13;
het Hoogheemraadschap voorgestane uitvoering te realiseren. Dat oordeel is alleszins&#13;
begrijpelijk. Een AWZI is een zodanig omvangrijk en complex project dat een succesvolle&#13;
zelfrealisatie van een deel van dat project door een rechthebbende niet goed&#13;
denkbaar is.&#13;
3.4 Regels van aanbestedingsrecht&#13;
Een andere belemmering voor zelfrealisatie kan zijn gelegen in de regels van het aanbestedingsrecht.&#13;
Op grond van de Europese Richtlijn Werken21 dienen bepaalde overheidsopdrachten&#13;
namelijk te worden aanbesteed, hetgeen inhoudt dat er aan twee of meer onder-&#13;
nemers een uitnodiging moet worden gedaan tot het doen van een aanbod voor de&#13;
uitvoering van de opdracht.22&#13;
De Richtlijn is van toepassing, indien:&#13;
a. de betreffende overheid kwalificeert als ‘aanbestedende dienst’ in de zin van artikel&#13;
1 (b) van de Richtlijn23;&#13;
b. de opdracht een overheidsopdracht is in de zin van artikel 1 (b) van de Richtlijn24;&#13;
en&#13;
c. de waarde van de overheidsopdracht de in de Richtlijn aangegeven drempelwaarde&#13;
overschrijdt.25&#13;
Het (hoofd)doel van deze Richtlijn is het opheffen van de beperkingen van de vrijheid&#13;
van vestiging en het vrij verrichten van diensten op het gebied van overheidsopdrachten,&#13;
teneinde deze opdrachten voor een daadwerkelijke mededinging open te&#13;
stellen.26&#13;
De vraag die zich voordoet is hoe het zelfrealisatierecht en deze plicht tot aanbesteding&#13;
zich tot elkaar verhouden. Een belangrijke uitspraak hierover is gedaan in het&#13;
Scala-arrest.27 In deze zaak ging het om de vraag of zelfrealisatie van een deel van het&#13;
Scala-theater te Milaan was toegestaan, gelet op de bepalingen in de Richtlijn. Het&#13;
Europese Hof van Justitie, dat enkele prejudiciële vragen van de Italiaanse rechter&#13;
beantwoordde, oordeelde onder andere dat een beroep op de omstandigheid dat een&#13;
bouwlocatie in handen van private partijen is er niet toe kan leiden dat de overheidsinstantie&#13;
kan ontkomen aan zijn aanbestedingsplicht. Dit betekent dat als de grondeigenaar&#13;
het werk niet zelf wil aanbesteden28 de overheid de (private) grondeigenaar&#13;
moet onteigenen, wil hij aan de vereisten van de Richtlijn voldoen. Het recht op zelfrealisatie&#13;
lijkt volgens het Scala-arrest dus te moeten wijken voor de aanbestedingsverplichting.&#13;
Verschillende schrijvers hebben zelf betoogd dat de aanbestedingsregels vanzelf een&#13;
noodzaak van onteigening als bedoeld in artikel 79 Ow met zich meebrengen.29 De&#13;
Kroon heeft zich hierover tot op heden echter nog niet uitgelaten.&#13;
Naar onze mening is het Scala-arrest een sterke aanwijzing dat de Kroon inderdaad zal&#13;
oordelen dat, wanneer de Richtlijn van toepassing is, zelfrealisatie zal moet wijken voor&#13;
de aanbestedingsplicht. In zoverre leveren regels van aanbestedingsrecht ons inziens een&#13;
beperking van het recht op zelfrealisatie op. Of de uitgezette lijn van het Scala-arrest&#13;
ook daadwerkelijk wordt gevolgd moet nog blijken. Tot nu toe lijkt het erop alsof de&#13;
Kroon principiële uitspraken op dit punt bewust probeert te vermijden.30&#13;
3.5 Zelfrealisatie: geen onhaalbare missie&#13;
In het licht van het voorgaande lijkt het alsof een succesvol beroep op zelfrealisatie&#13;
– alle klachten van de gemeenten ten spijt – in de praktijk een haast onhaalbare missie&#13;
is. Dat is natuurlijk niet het geval. Geslaagde beroepen op zelfrealisatie komen wel&#13;
degelijk voor. Het gaat daarbij dan doorgaans om de wat kleinere projecten, bijvoorbeeld&#13;
de aanpassing van de eigen woning, het zelfstandig realiseren van op voormalige&#13;
agrarische grond geprojecteerde woningen en het op kleine schaal realiseren van&#13;
bedrijfsgebouwen of onderdelen van bedrijventerreinen. Een sprekend voorbeeld van&#13;
een geslaagd beroep blijkt uit het KB van 31 januari 2002 inzake Houten31:&#13;
“Ten aanzien van het gestelde van de reclamanten met betrekking tot het (deels) zelf realiseren&#13;
van de bestemming ‘Bedrijfsdoeleinden (B1)’, overwegen Wij, dat (…) de reclamanten te&#13;
kennen hebben (ge)geven bereid te zijn zich te conformeren aan de vorm van uitvoering die&#13;
de gemeente voor ogen staat. Ook willen zij voldoen aan de fasering, kwaliteit en randvoorwaarden.&#13;
Voorts zijn de exploitanten bereid bij te dragen in de exploitatiekosten. Een en&#13;
ander zal nader met de gemeente worden besproken. Mede gelet hierop zijn Wij van oordeel,&#13;
dat voorshands onvoldoende is aangetoond, dat zonder de voorgestelde grondverwerving&#13;
door de gemeente het doel waarvoor wordt onteigend niet of niet in de door de gemeente&#13;
gewenste vorm zou zijn te bereiken, nu de reclamanten in samenwerking met bedoelde vennootschap&#13;
zelf bereid en in staat moeten worden geacht tot realisering van de aan (een&#13;
gedeelte van) hun gronden in het (concept)uitwerkingsplan gegeven bestemmingen (…)”.&#13;
In de zaak Oss32 was op de huiskavel (boerderij met bijgebouwen) van de grondeigenaren&#13;
een tweetal bedrijfskavels geprojecteerd. De gemeente achtte onteigening&#13;
noodzakelijk vanwege enerzijds de etalagefunctie van die kavels en anderzijds het feit&#13;
dat de boerderij gesloopt diende te worden. De reclamanten verklaarden evenwel zich&#13;
te zullen conformeren aan de gemeentelijke wensen met betrekking tot de invulling&#13;
van de kavels en bereid te zijn tot sloop van de boerderij. Zij waren zelfs al op zoek&#13;
naar nieuwe woonruimte. Ook hier bestond voor onteigening geen noodzaak meer&#13;
en onthield de Kroon de goedkeuring.33&#13;
Kort gezegd gelden voor een succesvol beroep op zelfrealisatie in elk geval de volgende&#13;
criteria. In de eerste plaats moet de grondeigenaar beschikken over een stuk grond dat&#13;
het gehele plan bevat of een afzonderlijk deel van het te realiseren plan kan vormen.&#13;
In de tweede plaats moet hij, al dan niet met behulp van een derde (ontwikkelaar/&#13;
bouwer) kunnen beschikken over voldoende kennis, ervaring en geld. In de derde&#13;
plaats moet hij zich bereid verklaren het plan uit te voeren zoals dat de gemeente&#13;
voor ogen staat en die bereidheid onderbouwen door het overleggen van bijvoorbeeld&#13;
concrete plannen en een financieringsopzet. In dat verband moet er ook bereidheid&#13;
bestaan om grond ten behoeve van openbare voorzieningen aan de gemeente over te&#13;
dragen. Bij voorkeur dienen ten slotte geen aanbestedingsregels aan de orde te zijn.&#13;
4 Aantasting zelfrealisatierecht in strijd met het EVRM?&#13;
4.1 Algemeen&#13;
In het debat over de vraag of het huidige zelfrealisatierecht moet worden gehandhaafd,&#13;
wordt wel aangevoerd dat een aantasting van het zelfrealisatierecht zich niet&#13;
zou verdragen met het recht op eigendom. Dit recht is neergelegd in de Grondwet.&#13;
Een eventuele wet in formele zin die het zelfrealisatierecht wil aantasten, kan echter&#13;
niet aan de Grondwet worden getoetst. Toetsing kan wel plaatsvinden aan internationale&#13;
verdragen, in welke categorie het EVRM een prominente plaats bekleedt. In artikel&#13;
1 van het Eerste Protocol bij dit Verdrag is het recht op eigendom gewaarborgd.&#13;
Wij zullen hieronder ingaan op de vraag of dit artikel een belemmering oplevert voor&#13;
de aantasting van het zelfrealisatierecht. Mocht dit het geval zijn, dan is een gedachteexperiment&#13;
over de mogelijke wijzen van afschaffing van het huidige zelfrealisatierecht&#13;
immers bij voorbaat zinloos.&#13;
In de onderstaande analyse zullen wij aan twee benaderingen aandacht schenken. In&#13;
de eerste plaats zullen wij het zelfrealisatierecht – conform de hiervoor uitgebreid&#13;
besproken huidige stand van het recht – beschouwen als onlosmakelijk verbonden&#13;
met de eigendom zelf. In de tweede plaats zullen wij dit recht ook bezien vanuit de&#13;
– op dit moment nog theoretische – invalshoek dat dit recht wordt afgesplitst van het&#13;
eigendomsrecht. Beide benaderingen zullen ook in hoofdstuk 5 terugkeren.&#13;
4.2 Eigendom en possession&#13;
Volgens vaste rechtspraak van het Europees Hof voor de Rechten van de Mens (hierna:&#13;
EHRM) bevat artikel 1 Eerste Protocol drie verschillende regels.34&#13;
De eerste regel legt het beginsel vast van ongestoord genot van eigendom. De&#13;
tweede regel regelt de voorwaarden waaraan ontneming van de eigendom is onderworpen.&#13;
Daar hoort ook bij een adequate rechtsbescherming. De derde regel erkent&#13;
dat de Verdragsluitende Staten het recht hebben het gebruik van de eigendom te reguleren&#13;
in het algemeen belang of om de betaling van belastingen of andere heffingen en&#13;
boetes te verzekeren. De tweede en de derde regel moeten niet afzonderlijk worden&#13;
beschouwd, maar moeten worden uitgelegd in het licht van het algemene beginsel van&#13;
ongestoord genot van de eigendom dat is neergelegd in de eerste regel. Daarbij moet&#13;
eerst worden onderzocht of inbreuk op de door artikel 1 beschermde rechten kan&#13;
worden gebracht onder de tweede of de derde regel, en pas daarna kan worden getoetst&#13;
aan de eerste regel.&#13;
Het EHRM geeft een ruime uitleg aan het begrip “possessions” in artikel 1 Eerste&#13;
Protocol. De uitleg is verdragsautonoom en niet beperkt tot “physical goods” (in de&#13;
terminologie van artikel 3:2 BW: zaken). Uit de jurisprudentie van het EHRM kan&#13;
worden afgeleid dat al hetgeen een economische waarde heeft, onder de bescherming&#13;
van artikel 1 valt.35 Zo worden in die rechtspraak bijvoorbeeld pensioenaanspraken,&#13;
huurrechten en rechten op koop aangemerkt als possessions36. Het begrip possession&#13;
is dus (veel) ruimer dan het Nederlandse eigendomsbegrip. De Nederlandse eigendom&#13;
is tevens een possession, maar niet elke possession zal in het nationale recht als&#13;
eigendom kunnen worden gekwalificeerd.&#13;
Een belangrijke beperking op het brede bereik van het begrip possession is de eis dat&#13;
het recht met voldoende zekerheid moet vaststaan.37 De enkele hoop of verwachting&#13;
van toekomstig inkomen is niet voldoende voor kwalificatie als possession. Het moet&#13;
gaan om “assets, including claims, in respect of which the applicant can argue that he&#13;
has at least a “legitimate expectation” of obtaining effective enjoyment of a property&#13;
right”. Zo is bijvoorbeeld in het arrest Hutten/Polen door het EHRM erkend dat&#13;
onder het door artikel 1 Eerste Protocol beschermde eigendomsrecht mede wordt&#13;
begrepen de mogelijkheid om met gebruikmaking van die eigendom bepaald gewin te&#13;
realiseren.38&#13;
In geval een zelfstandig recht op zelfrealisatie zou worden afgescheiden van het&#13;
eigendomsrecht dan zou de kwalificatie van dat zelfrealisatierecht als een possession in&#13;
de zin van artikel 1 Eerste Protocol dus afhankelijk zijn van de vraag of een grondeigenaar&#13;
in een voorkomend geval een “legitimate expectation” heeft op een (ten gevolge&#13;
van een bestemmingswijziging ontstane) lucratieve exploitatie van zijn eigendom.39&#13;
In de rechtspraak van het EHRM komt overigens nauwelijks uit de verf hoe het&#13;
onderscheid moet worden gemaakt tussen de situatie waarin sprake is van een ontneming&#13;
van eigendom of een regulering van die eigendom. Barkhuysen, Van Emmerik&#13;
en Ploeger40 schrijven dienaangaande:&#13;
“Opgemerkt moet worden dat de jurisprudentie in het algemeen geen duidelijkheid geeft&#13;
over de precieze grens tussen ontneming en regulering (…) In sommige zaken wordt ook in&#13;
het midden gelaten of sprake is van ontneming dan wel regulering en wordt direct de eerste&#13;
hoofdregel toegepast, het algemene beginsel van ongestoord eigendomsgenot. Het Hof lijkt&#13;
zo lastige juridische vragen te willen omzeilen.”&#13;
Of in het geval van afschaffing van een zelfstandig, afgescheiden recht op zelfrealisatie&#13;
sprake is van ontneming of regulering van eigendom zal afhangen van de wijze waarop&#13;
aan die afschaffing vorm wordt gegeven.&#13;
Dat onderscheid is niet van belang ontbloot. Zo lijkt in de praktijk de toetsing&#13;
door het Hof strenger te zijn bij ontneming dan bij regulering.41 Belangrijker nog is&#13;
dat bij ontneming – uitzonderingen daargelaten – altijd een compensatieplicht wordt&#13;
aangenomen om een “fair balance” te bewerkstelligen, terwijl die compensatie bij regulering&#13;
wel eens achterwege kan blijven.&#13;
Kort samengevat: voor zover het zelfrealisatierecht, zoals thans het geval is, rechtstreeks&#13;
voortvloeit uit de eigendom van grond is het aan te merken als onlosmakelijk&#13;
onderdeel van een possession, maar ook als een zelfstandig zelfrealisatierecht (een&#13;
soort van ontwikkelingsrecht) zou worden afgescheiden van het eigendomsrecht zou&#13;
dat recht kunnen worden gekwalificeerd als een possession. Wat die kwalificatie voor&#13;
gevolgen heeft, wordt hieronder nader uit de doeken gedaan.&#13;
4.3 Regels voor ontneming en beperking&#13;
In iedere zaak waarin het gaat om een inbreuk op de rechten die worden beschermd&#13;
door artikel 1 Eerste Protocol, ongeacht welke van de drie regels aan de orde is,&#13;
onderzoekt het Hof of de inbreuk op de eigendom rechtmatig is (“provided for by&#13;
law and by the general principles of international law”), of de inbreuk op de eigendom&#13;
een gerechtvaardigd doel dient en of de inbreuk op de eigendom evenredig is ten&#13;
opzichte van het doel dat is beoogd.&#13;
Ontneming van eigendom moet bij wet zijn voorzien. Dat is belangrijk. Die wetswijziging&#13;
kan eenvoudig zijn, bijvoorbeeld door de hierna nog te bespreken aanpassing&#13;
van de Ow om het noodzaak-criterium te verruimen, maar ook complex door een&#13;
eveneens nog te bespreken scheiding tussen grondeigendom en zelfrealisatierecht met&#13;
daaropvolgend een beperking van laatstgenoemd recht.&#13;
Iedere inbreuk op de rechten die beschermd worden door artikel 1 Eerste Protocol&#13;
moet daarnaast, afhankelijk van de toepasselijke regel, “in the public interest” of “in&#13;
accordance with the general interest” zijn. Noch in het Verdrag zelf, noch in de jurisprudentie&#13;
van het Hof is een definitie te vinden van de begrippen “public interest” of&#13;
“general interest”. In de zaak James e.a./Verenigd Koninkrijk42 oordeelde het Hof dat&#13;
de Verdragsluitende Staten, bij de bepaling van de vraag of een inbreuk op de eigendom&#13;
in the public interest is, een beoordelingsvrijheid (margin of appreciation) hebben.&#13;
Dit is vaste rechtspraak. Wij nemen aan dat het “algemeen belang” dat in het&#13;
Nederlandse recht startpunt is voor de noodzaak – en daarmee de toelaatbaarheid –&#13;
van de onteigening onder deze paraplu van de public/general interest kan worden&#13;
gebracht.&#13;
Vanwege de ruime uitleg van het begrip “public interest” zal het EHRM niet snel&#13;
aannemen dat een ontneming van de eigendom (tweede regel) of regulering daarvan&#13;
(derde regel) niet “in the public interest” is, zelfs niet als aan de oprechtheid van de&#13;
motieven van de Staat om inbreuk te maken op de eigendom ernstig kan worden&#13;
getwijfeld.43 Bij deze toets wordt vooral bezien of er sprake is van détournement de&#13;
pouvoir of van kennelijke onredelijkheid. De “public interest” moet ruim worden&#13;
opgevat. Alleen in volstrekt evidente gevallen zal de public interest niet of onvoldoende&#13;
aanwezig worden geacht.44 Wij houden het er dan ook voor dat het “algemeen&#13;
belang” dat ten grondslag moet liggen aan een Nederlandse onteigeningsprocedure&#13;
wat reikwijdte betreft ruimschoots onder de vleugels van de “public interest” valt.&#13;
Daarmee wordt dus alleszins de mogelijkheid overgelaten om paal en perk te stellen&#13;
aan het zelfrealisatierecht, zolang die beperkingen maar kunnen worden beargumenteerd&#13;
vanuit het algemeen belang en bij wet zijn voorzien, of dat nu gebeurt door&#13;
beperking van het bestaande (een recht op zelfrealisatie in zich bergende) eigendomsrecht&#13;
of door ontneming van een zelfstandig (van het klassieke eigendomsrecht afgesplitst)&#13;
ontwikkelingsrecht.&#13;
De toetsing door het EHRM of het doel het middel rechtvaardigt (de evenredigheidstoets),&#13;
is aanzienlijk strenger dan de toets of het doel “in the public interest” is, ofschoon&#13;
het EHRM de Verdragsluitende Staten ook hierbij een beoordelingsruimte&#13;
(“margin of appreciation”) toekent. Er moet een redelijke verhouding bestaan tussen&#13;
het toegepaste middel en het met de ontneming van de eigendom nagestreefde doel.&#13;
De toetsing door het EHRM begint doorgaans met de overweging dat: “(…..) there must&#13;
be a reasonable relationship of proportionality between the means employed and the aim&#13;
sought to be realised.”. Deze “fair balance” is afwezig wanneer op de persoon in kwestie&#13;
“an individual and excessive burden” rust, dan wel één die “disproportionate” is. Iets&#13;
concreter was het EHRM in James e.a./Verenigd Koninkrijk: “The Court considers&#13;
that a measure must be both appropriate for achieving its aim and not disproportionate&#13;
thereto.” Uit de jurisprudentie van het Europese Hof blijkt derhalve dat een “fair&#13;
balance” afwezig is – en de evenredigheid ontbreekt – wanneer er sprake is van te&#13;
grote last voor de individuele burger. Het toekennen van een redelijke schadeloosstelling&#13;
aan die burger is een middel om het verstoorde evenwicht te herstellen.&#13;
Uit het voorgaande volgt dat niet iedere inbreuk op een possession verplicht tot een&#13;
vergoeding leidt. Zo kan bijvoorbeeld de heffing van belastingen of de verlaging van&#13;
uitkeringen of pensioenen vanuit EVRM-perspectief prima door de beugel indien het&#13;
algemeen belang zulks rechtvaardigt. Ook in de rechtspraak van de Hoge Raad heeft&#13;
die opvatting erkenning gevonden. Wij noemen het bekende arrest van 16 november&#13;
Nederlandse recht startpunt is voor de noodzaak – en daarmee de toelaatbaarheid –&#13;
van de onteigening onder deze paraplu van de public/general interest kan worden&#13;
gebracht.&#13;
Vanwege de ruime uitleg van het begrip “public interest” zal het EHRM niet snel&#13;
aannemen dat een ontneming van de eigendom (tweede regel) of regulering daarvan&#13;
(derde regel) niet “in the public interest” is, zelfs niet als aan de oprechtheid van de&#13;
motieven van de Staat om inbreuk te maken op de eigendom ernstig kan worden&#13;
getwijfeld.43 Bij deze toets wordt vooral bezien of er sprake is van détournement de&#13;
pouvoir of van kennelijke onredelijkheid. De “public interest” moet ruim worden&#13;
opgevat. Alleen in volstrekt evidente gevallen zal de public interest niet of onvoldoende&#13;
aanwezig worden geacht.44 Wij houden het er dan ook voor dat het “algemeen&#13;
belang” dat ten grondslag moet liggen aan een Nederlandse onteigeningsprocedure&#13;
wat reikwijdte betreft ruimschoots onder de vleugels van de “public interest” valt.&#13;
Daarmee wordt dus alleszins de mogelijkheid overgelaten om paal en perk te stellen&#13;
aan het zelfrealisatierecht, zolang die beperkingen maar kunnen worden beargumenteerd&#13;
vanuit het algemeen belang en bij wet zijn voorzien, of dat nu gebeurt door&#13;
beperking van het bestaande (een recht op zelfrealisatie in zich bergende) eigendomsrecht&#13;
of door ontneming van een zelfstandig (van het klassieke eigendomsrecht afgesplitst)&#13;
ontwikkelingsrecht.&#13;
De toetsing door het EHRM of het doel het middel rechtvaardigt (de evenredigheidstoets),&#13;
is aanzienlijk strenger dan de toets of het doel “in the public interest” is, ofschoon&#13;
het EHRM de Verdragsluitende Staten ook hierbij een beoordelingsruimte&#13;
(“margin of appreciation”) toekent. Er moet een redelijke verhouding bestaan tussen&#13;
het toegepaste middel en het met de ontneming van de eigendom nagestreefde doel.&#13;
De toetsing door het EHRM begint doorgaans met de overweging dat: “(…..) there must&#13;
be a reasonable relationship of proportionality between the means employed and the aim&#13;
sought to be realised.”. Deze “fair balance” is afwezig wanneer op de persoon in kwestie&#13;
“an individual and excessive burden” rust, dan wel één die “disproportionate” is. Iets&#13;
concreter was het EHRM in James e.a./Verenigd Koninkrijk: “The Court considers&#13;
that a measure must be both appropriate for achieving its aim and not disproportionate&#13;
thereto.” Uit de jurisprudentie van het Europese Hof blijkt derhalve dat een “fair&#13;
balance” afwezig is – en de evenredigheid ontbreekt – wanneer er sprake is van te&#13;
grote last voor de individuele burger. Het toekennen van een redelijke schadeloosstelling&#13;
aan die burger is een middel om het verstoorde evenwicht te herstellen.&#13;
Uit het voorgaande volgt dat niet iedere inbreuk op een possession verplicht tot een&#13;
vergoeding leidt. Zo kan bijvoorbeeld de heffing van belastingen of de verlaging van&#13;
uitkeringen of pensioenen vanuit EVRM-perspectief prima door de beugel indien het&#13;
algemeen belang zulks rechtvaardigt. Ook in de rechtspraak van de Hoge Raad heeft&#13;
die opvatting erkenning gevonden. Wij noemen het bekende arrest van 16 november&#13;
5.2.1 Aanpassing van de Ow&#13;
Een eerste – en de meest eenvoudige – manier om het zelfrealisatierecht te beperken&#13;
kan ons inziens geschieden via (aanpassing van) de Ow, meer concreet door een bepaling&#13;
in de Ow op te nemen dat (in bepaalde gevallen, bijvoorbeeld met betrekking tot&#13;
bepaalde bestemmingen) het algemeen belang kan nopen tot (een noodzaak tot) onteigening,&#13;
zelfs als de eigenaar zelf de beoogde ontwikkeling zou kunnen realiseren. In&#13;
feite zou het dan gaan om een uitwerking van de uit het algemeen (publiek) belang&#13;
gegeven “noodzaak” van artikel 79 Ow. Wat nu op basis van de rechtspraak onder de&#13;
Ow al geldt voor de hiervoor besproken gevallen waarin niettegenstaande een beroep&#13;
op zelfrealisatie toch een noodzaak tot onteigening wordt aanvaard, wordt dan verruimd&#13;
voor in de wet nader aan te duiden (vanuit het algemeen belang beargumenteerde)&#13;
gevallen.&#13;
Bij beperking van het zelfrealisatierecht door voornoemde aanpassing van de huidige&#13;
wetgeving lijkt er geen aanleiding te bestaan om bij invoering van het systeem de&#13;
eigenaar enige vergoeding toe te kennen. Het stranden van (ten tijde van de invoering)&#13;
de wetswijziging concreet bestaande, maar door die wijziging gefnuikte zelfrealisatiekansen&#13;
zullen aan de orde komen in de gevallen waarin de overheid daadwerkelijk&#13;
gebruik maakt van de verruimde onteigeningsmogelijkheid in situaties waar de eigenaar&#13;
voorheen met succes een beroep op het zelfrealisatierecht zou hebben gedaan.&#13;
Op dat moment kan vergoeding plaatsvinden via schadeloosstelling niet alleen&#13;
wegens verlies van de volle eigendom, inclusief de meerwaarde door “bouwrijpheid”,&#13;
maar daarnaast ook wegens eventuele “exploitatieschade”.&#13;
Voor het geval grondeigenaren zouden stellen dat hun eigendomsrecht in waarde&#13;
achteruitgaat doordat de wetgever een belang voor onteigening creëert ook in gevallen&#13;
dat de eigenaar zelf de gewenste ontwikkeling kan realiseren, heeft te gelden dat&#13;
voor die omstandigheid (in elk geval) artikel 1 Eerste Protocol niet noopt tot enige&#13;
vergoeding. Het gaat immers om een regeling die bij wet is voorzien en wordt getroffen&#13;
in (zo nemen wij aan) het algemeen belang, terwijl niet kan worden gezegd dat&#13;
daardoor een specifieke groep burgers onevenredig zwaar wordt getroffen (de regeling&#13;
raakt immers een ieder).&#13;
5.2.2 Aanbesteding of veiling van bepaalde stukken grond&#13;
Een tweede benadering om het huidige recht op zelfrealisatie voor de toekomst uit te&#13;
sluiten zonder daarbij in algemene zin (bij wet) het huidige eigendomsrecht op te&#13;
splitsen in een eigendomsrecht en een ontwikkelingsrecht is door (bij wet) te bepalen&#13;
dat de ontwikkeling (het ontwikkelingsrecht) van bepaalde gronden – in overeenstemming&#13;
met de gemeentelijke wensen ten aanzien van bijvoorbeeld kwaliteit van de&#13;
uitvoering – door de grondeigenaar dient te worden aanbesteed of geveild.48 Meer&#13;
concreet kan in dit verband worden gedacht aan de koppeling van dit vereiste aan een&#13;
vergunningverlening in die zin dat een bepaalde, verplicht te stellen ontwikkelingsvergunning&#13;
(bijvoorbeeld de grondexploitatievergunning) niet kan worden verleend&#13;
zo lang niet genoegzaam is aangetoond dat het ontwikkelingsrecht conform bepaalde&#13;
nadere regels is aanbesteed of geveild. Die verkoop moet dan uiteraard niet als inzet&#13;
hebben de hoogste opbrengst, maar de meest optimale verhouding tussen kwaliteit,&#13;
beoogde prijs van de te bouwen woningen en geboden prijs voor de grondeigenaar&#13;
(voor verwerving van het ontwikkelingsrecht).&#13;
Het voordeel van dit systeem is – evenals bij de hiervoor al uitgebreid besproken&#13;
beperking via de band van de Ow – dat er van een schadevergoeding voor de grondeigenaren&#13;
niet snel aanleiding zal (hoeven) te ontstaan. De vergoeding voor het (verlies&#13;
van het) ontwikkelingsrecht wordt immers verkregen via het resultaat van de&#13;
voorgeschreven veiling of aanbesteding. Dat optimalisatie van de opbrengst voor de&#13;
grondeigenaar niet de inzet van die verkoop is, doet daar niet aan af.&#13;
Dit systeem kent echter ook aanzienlijke nadelen die vooral zijn gelegen in de&#13;
omvang van de onvermijdelijke uitvoeringskosten. De gemeente zal – wil dit systeem&#13;
succesvol zijn – in de eerste plaats intensief bemoeienis moeten hebben met de&#13;
verkoop van het ontwikkelingsrecht, zowel voor wat betreft de formulering van de&#13;
verkoopvoorwaarden als bij het maken van de keuze voor een definitieve koper. Dat&#13;
betekent bijvoorbeeld het instellen van een speciale commissie of dienst die – in overleg&#13;
met de grondeigenaar – de verkoopvoorwaarden vaststelt en de beste koper kiest.&#13;
Dat zal niet meevallen nu “de beste” moet worden bepaald via een weging van ten&#13;
minste drie factoren (kwaliteit van plan, beoogde eindprijs, prijs voor grondeigenaar).&#13;
Teneinde zeker te stellen dat de toekomstige koper deze voorwaarden ook daadwerkelijk&#13;
nakomt, zal het zelfs wenselijk kunnen zijn dat de gemeente partij wordt bij&#13;
het koopcontract tussen grondeigenaar en koper van het ontwikkelingsrecht. In elk&#13;
geval zal de gemeente ook bij de definitieve keuze voor een koper betrokken moeten&#13;
zijn.&#13;
Daarnaast betekent de aankoop van een ontwikkelingsrecht niet zonder meer dat de&#13;
beoogde ontwikkeling ook daadwerkelijk directe doorgang kan vinden. In veel gevallen&#13;
zullen de ontwikkelaar en de grondeigenaar elkaar wel vinden, maar dat hoeft niet&#13;
altijd zo te zijn. De grondeigenaar kan dan via zijn (resterende) eigendomsrecht de&#13;
ontwikkeling alsnog frustreren. In die gevallen zal de gemeente er – om de gewenste&#13;
ontwikkeling veilig te stellen – niet aan kunnen ontkomen om ten behoeve van de&#13;
koper van het ontwikkelingsrecht vervolgens de onteigeningsprocedure te benutten.&#13;
Niet uit te sluiten valt dat de som van de prijs voor het ontwikkelingsrecht en de prijs&#13;
voor de nadien onteigende ondergrond – zeker als daarbij worden opgeteld de uitvoeringskosten&#13;
– aanzienlijk hoger uitvalt dan in geval de grond (inclusief ontwikkelingsrecht)&#13;
direct via onteigening zou zijn verkregen. Vanuit het oogpunt van kostenefficiency&#13;
is dit systeem dus verre van ideaal. Een bijkomend probleem doet zich&#13;
voor in geval de grondeigenaar bijvoorbeeld tevens ontwikkelaar is. Het hiervoor&#13;
geschetste systeem gaat dan mank, aangezien deze ontwikkelaar onbeperkt kan bieden&#13;
op het aan zijn grond gekoppelde ontwikkelingsrecht nu dat voor hem volstrekt kostenneutraal&#13;
kan geschieden (hij betaalt immers uiteindelijk aan zichzelf). Dat betekent&#13;
dat hij bij voorbaat al de hoogste score zal behalen ten aanzien van één van de drie&#13;
wegingsfactoren. Overigens zal ook worden getracht een dergelijk verbod door middel&#13;
van schijnconstructies (het inschakelen van een derde) te ontlopen. De reeks aan&#13;
ontwijkingsconstructies die is ontstaan naar aanleiding van artikel 26 Wvg illustreert dat&#13;
de overheid er uiteindelijk niet in zal slagen dergelijke constructies volledig te weren.&#13;
Een variant van de hiervoor besproken benadering zou kunnen zijn om de aanbestedings-&#13;
of veilverplichting te beperken tot gronden in bepaalde, op nationaal of lokaal&#13;
niveau aan te wijzen gebieden. In dat geval moet die aanwijzing in verband met het&#13;
gelijkheidsbeginsel gebaseerd worden op een grondslag die (tot op zekere hoogte objectief)&#13;
kan rechtvaardigen waarom nu juist deze gronden daartoe worden aangewezen.&#13;
5.2.3 Afschaffing van het zelfrealisatierecht&#13;
Een manier waarop het zelfrealisatierecht geheel kan worden afgeschaft, sluit nauw&#13;
aan bij de hiervoor geschetste introductie van een plicht tot (openbare) verkoop van&#13;
het ontwikkelrecht. Waar in het voorgaande model dat ontwikkelrecht nog zijn directe&#13;
oorsprong vond in het eigendomsrecht en daarom bij de grondeigenaar berustte,&#13;
neemt de onderhavige benadering als uitgangspunt dat eigendomsrecht en ontwikkelingsrecht&#13;
twee separate rechten zijn: het eigendomsrecht ligt bij de grondeigenaar,&#13;
terwijl het ontwikkelrecht bij de overheid (de gemeente) berust.49 Die uitsplitsing van&#13;
het huidige (meeromvattende) eigendomsrecht in twee onderscheiden – en separaat&#13;
vervreemdbare – rechten moet onzes inziens in beginsel worden gekwalificeerd als de&#13;
regulering van eigendom in de zin van artikel 1 Eerste Protocol. In bepaalde gevallen&#13;
zal de verwachting dat tot zelfrealisatie kan worden overgegaan echter zo sterk zijn&#13;
dat zij moet worden aangemerkt als een possession, zodat doorkruising van die verwachting&#13;
de ontneming van een possession betekent. Deze ontneming zal – om de&#13;
toets van artikel 1 Eerste Protocol te kunnen doorstaan – in beginsel gepaard moeten&#13;
gaan met een vorm van schadevergoeding.&#13;
In het geval bij (formele) wet wordt bepaald dat per direct alle ontwikkelingsrechten&#13;
bij de overheid (de gemeente) komen te berusten, zal de vermogenspositie van een&#13;
zeer groot aantal grondeigenaren ingrijpend worden aangetast. In alle gevallen waarin&#13;
sprake is van een bestemming die aantrekkelijker is dan het huidige gebruik of anderszins&#13;
(op basis van planologische stukken) een reële positieve verwachtingswaarde&#13;
bestaat, zal de grondwaarde een grote terugval vertonen. Daarnaast kan worden aangenomen&#13;
dat zich een niet gering aantal gevallen zal voordoen waarin tevens exploitatieschade&#13;
zal worden geleden, omdat de plannen voor zelfrealisatie al zo concreet&#13;
waren dat in beginsel niets daaraan nog in de weg leek te staan. De vraag wat dit&#13;
betekent in de vergoedingensfeer laat zich moeilijk in algemene zin beantwoorden.&#13;
Wij kunnen daartoe wel enige contouren schetsen.&#13;
De grondeigenaren die in geval van een reguliere onteigening op grond van de&#13;
bestaande jurisprudentie voor vergoeding van exploitatieschade in aanmerking zouden&#13;
zijn gekomen, zullen aanspraak kunnen maken op vergoeding van alle schade die&#13;
zij door deze ontneming van het ontwikkelingsrecht leiden.&#13;
De grondeigenaren wier grond al in een vastgesteld bestemmingsplan een meer&#13;
aantrekkelijke bestemming heeft gekregen, zullen aanspraak kunnen maken op vergoeding&#13;
van de waardevermindering die hun grond ondergaat ten gevolge van de ontneming&#13;
van het ontwikkelingsrecht. Voor deze eigenaren zal gelden dat hun verwachting dat&#13;
die meerwaarde op enig moment daadwerkelijk tot uitkering komt zo concreet is dat&#13;
zij kwalificeert als een possession.&#13;
Ten aanzien van de overige grondeigenaren kan in het licht van artikel 1 Eerste&#13;
Protocol in beginsel worden afgezien van enige vergoeding. Verdedigbaar is ons&#13;
inziens namelijk dat zeker indien een (waardeverhogend) bestemmingsplan nog niet&#13;
voorhanden is de verwachtingswaarde uiteindelijk niet meer is dan een speculatiewaarde&#13;
die zozeer afhankelijk is van buiten de macht van de grondeigenaar gelegen&#13;
factoren dat dit vluchtige vermogensbestanddeel niet als een possession kan worden&#13;
gekwalificeerd.50&#13;
Naast de grote “nadelen” in de schadesfeer kent het hiervoor geschetste model overigens&#13;
ook de overige nadelen die aan een openbare verkoop van afzonderlijke ontwikkelingsrechten&#13;
kleven. De gemeente zal een intern apparaat moeten optuigen dat zich&#13;
gaat bezighouden met ofwel het verkopen van ontwikkelingsrechten ofwel het uitgeven&#13;
van ontwikkelingsvergunningen. In beide gevallen moeten de voorwaarden voor&#13;
ontwikkeling duidelijk worden opgesteld en moet op correcte naleving van die voorwaarden&#13;
worden toegezien. Daarnaast zal de gemeente er niet aan ontkomen om ten&#13;
behoeve van een ongestoorde uitoefening van ontwikkelingsrechten desnoods via&#13;
onteigening de daartoe benodigde gronden te verwerven. Overigens zou dit probleem&#13;
kunnen worden ondervangen door als voorwaarde voor verkoop of uitgifte van een&#13;
ontwikkelingsrecht te eisen dat de beoogde ontwikkelaar over de benodigde gronden&#13;
kan beschikken.&#13;
Een variant van de hiervoor besproken benadering zou kunnen zijn om de ontneming&#13;
en verkoop van ontwikkelingsrechten te beperken of te differentiëren naar plaats.&#13;
Daarbij zijn twee deelvarianten denkbaar.&#13;
In de eerste plaats kan de (nationale) ontneming van ontwikkelingsrechten worden&#13;
beperkt tot nader aan te wijzen gebieden. Buiten die gebieden blijft alles bij het oude,&#13;
maar binnen die gebieden heeft de gemeente alle ontwikkelingsrechten in handen,&#13;
welke rechten zij vervolgens privaatrechtelijk of publiekrechtelijk kan uitgeven. In de&#13;
tweede plaats kan weliswaar worden overgegaan tot een nationale ontneming van&#13;
ontwikkelingsrechten, maar vervolgens (beleidsmatig of wettelijk) worden bepaald&#13;
dat de grondeigenaar in beginsel een ontwikkelingsrecht zal kunnen verkrijgen&#13;
behoudens in nader te bepalen gebieden (of gevallen).&#13;
In beide voornoemde modellen zal de nadere aanwijzing in verband met het gelijkheidsbeginsel&#13;
gebaseerd worden op een grondslag die (tot op zekere hoogte objectief)&#13;
kan rechtvaardigen waarom nu juist deze gronden (of gevallen) daartoe worden aangewezen.&#13;
51&#13;
5.2.4 Conclusie&#13;
Uit voorgaande modellen blijkt dat een aanzienlijke beperking of zelfs afschaffing&#13;
van het huidige recht op zelfrealisatie – ook vanuit het perspectief van het EVRM –&#13;
zeker geen onmogelijke opgave is. Wel kent die opgave de nodige voetangels en klemmen,&#13;
in het bijzonder in de vergoedingensfeer.&#13;
Wij menen dat met de eventuele invoering van de Grondexploitatiewet – en dus met&#13;
een verbetering van het kostenverhaalsinstrumentarium – voor de gemeenten al veel&#13;
kou uit de lucht zal worden gehaald. De (geringe) voordelen die daarenboven nog&#13;
behaald zouden kunnen worden met een inperking of afschaffing van het zelfrealisatierecht&#13;
wegen dan niet langer op tegen de mogelijk daarmee te behalen voordelen.&#13;
6 Slotsom&#13;
Uit de voorgaande analyses komt in elk geval één boodschap duidelijk tot uitdrukking:&#13;
het probleem van de zelfrealisatie is bij nader inzien minder groot als wel eens&#13;
wordt gedacht. Binnen de huidige onteigeningsjurisprudentie bestaan al betrekkelijk&#13;
veel mogelijkheden voor de gemeente om een eisenpakket te formuleren dat de reik-&#13;
wijdte van de zelfrealisatie aanmerkelijk kan inperken. Daarnaast zal de nieuwe&#13;
Grondexploitatiewet door een verbetering van het instrumentarium voor kostenverhaal&#13;
ertoe (kunnen) leiden dat ook degene die zelf de op zijn grond rustende bestemming&#13;
wil realiseren (eenvoudiger dan nu het geval is) kan worden verplicht om bij te&#13;
dragen in de exploitatiekosten van het betreffende gebied.&#13;
Mocht echter daarnaast nog de (politieke) wens bestaan om de kosten die voor de&#13;
gemeente met een actieve grondpolitiek gemoeid zijn zoveel mogelijk te beperken, dan&#13;
kan overigens alsnog worden overwogen om bij wet een systeem van baatafroming te&#13;
introduceren. Op die manier wordt bij onteigening van “nieuwe” gevallen voorkomen&#13;
dat verwachtingswaarde moet worden vergoed. Een systeem van baatafroming leidt er&#13;
immers toe dat de extra waarde die wordt gegenereerd door een positieve bestemmingsontwikkeling&#13;
in handen van (bijvoorbeeld) de gemeente komt. Dat is echter een&#13;
heel ander verhaal en stof voor een afzonderlijk artikel.</content><legacyfootnotes>* Advocaten te ´s-Gravenhage.&#13;
1. TK 2004-2005, 27 581, nr. 19.&#13;
2. W. Thorbecke, Stelsel en Toepassing der onteigeningswet, Arnhem, P. Gouda Quint 1880, p. 76 en 77.&#13;
3. A.C. Visser, Geschiedenis en beginselen van het Onteigeningsrecht (diss. Leiden), Leiden, Gebroeders&#13;
van der Hoek 1884, p. 120.&#13;
4. J.H. Jonckers Nieboer, Onteigeningsrecht, Zwolle, W.E.J. Tjeenk Willink 1931, p. 73.&#13;
5. Stbl. 1921, nr. 73.&#13;
6. Voorafgaand aan de definitieve erkenning van de onteigening par zônes lijkt de wetgever deze vorm van&#13;
onteigening al enige malen te hebben toegepast, onder andere in de Wetten van 21 juni 1862 (Stbl.&#13;
nr. 73), 24 december 1863 (Stbl. nr. 165) en 2 november 1871 (Stbl. nr. 113).&#13;
7. J.H. Jonckers Nieboer, o.c., p. 73.&#13;
8. J.H. Jonckers Nieboer, o.c., p. 73: “Het doel der zône-onteigening is om de grootere waarde, die het&#13;
directe gevolg is van de onderneming, waarvoor onteigend wordt, ten bate te brengen van de gemeenschap,&#13;
die de lasten der onderneming heeft, en niet ten bate van den eigenaar, die toevallig land in de onmiddelijke&#13;
nabijheid heeft liggen.”&#13;
9. A.C. Visser, o.c., p. 121.&#13;
10. EK 1963-1964 (5455), nr. 156a, p. 4.&#13;
11. EHRM 23 oktober 1985, AB 1986, 1 (Benthem) waarin het Europees Hof oordeelde dat de Kroon niet&#13;
kon worden aangemerkt als een onafhankelijke rechter zoals bedoeld in artikel 6 EVRM.&#13;
12. E. van der Schans; Onteigening, zelfrealisatie en de Hoge Raad; BR 2000, p. 377 t/m 383.&#13;
13. KB 6 mei 2004, BR 2004, 975 m.nt.Ten Kate; Rechtbank Roermond 13 april 2005, nr. 64200/HA ZA 04-920.&#13;
14. In de zogenaamde novemberbeschikkingen formuleerde de Hoge Raad in vrijwel identieke bewoordingen&#13;
onder welke omstandigheden een gemeente een succesvol beroep kan doen op artikel 26 Wvg. Er&#13;
moet – kort gezegd – in de eerste plaats sprake zijn van een verplaatsing van het economisch belang bij&#13;
die gronden, waardoor gedurende de loop van het voorkeursrecht vervreemding in de zin van de Wvg is&#13;
uitgesloten. Daarnaast moet vaststaan dat ingeval de eigenaar zou zijn overgegaan tot een “gewone” vervreemding&#13;
de gemeente gebruik zou hebben gemaakt van haar voorkeursrecht. Aan het vereiste dat&#13;
door de rechtshandeling afbreuk wordt gedaan aan het belang van de gemeente bij haar voorkeurspositie&#13;
zal volgens de Hoge Raad in beginsel zijn voldaan in het geval duidelijk is dat de gemeente bij&#13;
een daadwerkelijke vervreemding van gronden door de eigenaar gebruik zou hebben gemaakt van haar&#13;
voorkeursrecht. Onder bijzondere omstandigheden kan zulks echter anders zijn en kan een beroep op&#13;
artikel 26 Wvg toch niet slagen, namelijk indien de samenwerkingscombinatie van grondeigenaar en&#13;
ontwikkelaar kan aantonen dat zij financieel en anderszins in staat is om de beoogde bestemming tijdig&#13;
te realiseren en zich uitdrukkelijk bereid verklaart om die zelfrealisatie ter hand te nemen met inachtneming&#13;
van de gemeentelijke regiefunctie. De wensen die de gemeente in dat kader stelt, moeten volgens&#13;
de Hoge Raad wel redelijk zijn.&#13;
15. Zulks is door een van de initiatiefnemers van de wetswijziging, Depla, uitdrukkelijk verzekerd: “Er is&#13;
geen enkele reden om afstand te nemen van die woorden, sterker nog: wat ons betreft blijft het principe&#13;
van zelfrealisatie rechtovereind staan. De heer Ter Veer gaf overigens terecht aan dat de Wvg onder het&#13;
mom van zelfrealisatie wordt ontweken. Daar proberen wij wat aan te doen, maar dat doet niets af aan&#13;
het principe van zelfrealisatie. Iedereen kan gewoon zelf beslissen welke aannemer hij wil inhuren voor&#13;
zijn project.”&#13;
16. KB 14 maart 2002 (Stcrt. 2002, nr. 66 inzake Bergh).&#13;
17. Het zelfrealisatieverweer moet overigens al in de administratieve fase ten overstaan van de Kroon worden&#13;
gevoerd om niet het risico te lopen dat de onteigeningsrechter daar vervolgens geen acht meer op zal&#13;
slaan. Dit volgt uit HR 16 november 1990, NJ 1991, 65 (Hooijman/Leidschendam).&#13;
18. Stcrt. 2003, nr. 181 inzake Oostzaan.&#13;
19. Stcrt. 15 februari 2001, nr. 33 inzake Bemmel.&#13;
20. Stcrt. 12 december 2002, nr. 240 inzake Schipluiden.&#13;
21. Richtlijn 93/37/EEG van de raad van 14 juni 1993 zoals gewijzigd bij richtlijn 97/52/EG.&#13;
22. E.H. Pijnacker Hordijk e.a., Aanbestedingsrecht, Den Haag, Sdu Uitgevers, 2004, p. 1.&#13;
23. Volgens artikel 1 (b) van de Richtlijn moet onder aanbestedende diensten worden verstaan: de Staat, zijn&#13;
territoriale lichamen, publiekrechtelijke instellingen en verenigingen gevormd door een of meer van&#13;
deze lichamen of instellingen.&#13;
24. Volgens artikel 1 (a) van de Richtlijn is er sprake van een overheidsopdracht als wordt voldaan aan de&#13;
volgende vereisten: a) een schriftelijke overeenkomst onder bezwarende titel; b) die is gesloten tussen&#13;
een aannemer en een aanbestedende dienst; en c) die betrekking heeft op de uitvoering, dan wel het ontwerp&#13;
almede de uitvoering van werken of werk, dan wel d) het laten uitvoeren met welke middelen dan&#13;
ook van een werk dat aan de door de aanbestedende dienst vastgestelde eisen voldoet.&#13;
25. De drempelwaarde is 5 000 000 SDR.&#13;
26. Zie tweede en tiende overweging van de considerans van de Richtlijn.&#13;
27. HvJ EG 12 juli 2001, NJ 2002, 11.&#13;
28. In het Scala-arrest laat het Hof deze mogelijkheid open (r.o.v. 100). Deze mogelijkheid is echter niet&#13;
aantrekkelijk voor een grondeigenaar die een bepaald plan zelf wil realiseren, aangezien de opdrachtgever&#13;
niet zelf kan meedoen aan de aanbestedingsprocedure.&#13;
29. A.G. Bregman, ‘Zelfrealisatie of aanbesteding; een beschouwing van het Scala-arrest’, BR 2000, p. 10-20;&#13;
M.A. Moolhuizen en S.C. Brackmann, ‘Publiek-private samenwerking en aanbestedingsrecht’, BR 2002,&#13;
p. 775-787.&#13;
30. Zie bijvoorbeeld KB 30 september 2002 (Stcrt. 2002, nr. 212 inzake Hengelo).&#13;
31. Stcrt. 19 februari 2002, nr. 35.&#13;
32. KB 6 augustus 2002 (Stcrt. 2002, nr. 175 inzake Oss).&#13;
33. Zie voor succesvolle beroepen op zelfrealisatie ook: KB van 12 maart 2002 (Stcrt 2002, nr. 66 inzake&#13;
Wijchen), KB van 5 februari 2002 (Stcrt 2002, nr. 35 inzake Wateringen) en KB van 31 januari 2002&#13;
(Stcrt 2002, nr. 35 inzake Houten).&#13;
34. EHRM 23 september 1982 inzake Sporrong en Lönnroth/Zweden. Alle arresten van het EHRM zijn te&#13;
vinden via /www.echr.coe.int/echr.&#13;
35. EHRM 5 januari 2000 inzake Beyeler/Italië.&#13;
36. Zie voor een zeer uitgebreid overzicht met vermelding van rechtspraak: Barkhuysen, Van Emmerik en&#13;
Ploeger, De eigendomsbescherming van artikel 1 van het Eerste Protocol bij het EVRM en het Nederlandse&#13;
burgerlijk recht, preadviezen Vereniging voor Burgerlijk Recht, Deventer, Kluwer, 2005, p. 56-57.&#13;
37. EHRM 12 juli 2001 inzake Hans Adam II van Liechtenstein/Duitsland en 7 mei 2002 inzake&#13;
Burdov/Rusland.&#13;
38. EHRM 22 februari 2005 inzake Hutten-Czapska/Polen, zie ook EHRM 29 april 1999 inzake Chassagnou/&#13;
Frankrijk.&#13;
39. EHRM 29 november 1991 inzake Pine Valley Developments Ltd./Ierland.&#13;
40. Barkhuysen, Van Emmerik en Ploeger, o.c., p. 61-62.&#13;
41. Barkhuysen, Van Emmerik en Ploeger, o.c., p. 66.&#13;
42. EHRM 21 februari 1986.&#13;
43. EHRM 9 december 1994 inzake Holy Monasteries/Griekenland.&#13;
44. EHRM 19 juni 2001 inzake Zwierzynski/Polen.&#13;
45. HR 16 november 2001, NJ 2002/469 m.nt. TK en EAA.&#13;
46. EHRM 12 oktober 2004.&#13;
47. Zie hierover bijvoorbeeld: J.A.M.A. Sluysmans, ‘Kostenverhaal volgens de Grondexploitatiewet’, Agr.r.&#13;
2005, p. 740-757.&#13;
48. Hier wordt niet gedoeld op een veiling in de klassieke zins des woords. De hoogste prijs zal immers niet&#13;
bepalend zijn, maar de ideale combinatie van kwaliteit en prijs. Men zou ook de benaming “beauty&#13;
contest” kunnen hanteren.&#13;
49. Er bestaat binnen het huidige privaatrechtelijke rechtssysteem geen goede mogelijkheid om tot een dergelijke&#13;
ontkoppeling te komen, aangezien alle mogelijkheden binnen dat systeem uiteindelijk slechts&#13;
kunnen berusten op een (vrijwillige) overeenkomst. De gewenste ingreep in het eigendomsrecht zal&#13;
daarom vanuit het bestuursrecht moeten plaatsvinden . Zie: J. de Jong, ‘Eigendom, bouwrecht en&#13;
concurrentiebevordering op ontwikkelingslocaties’, BR 2005, p. 502. Wij wijzen erop dat een scheiding&#13;
tussen (bloot) eigendom en ontwikkelingsrecht ertoe leidt dat de grondeigenaar na een dergelijke&#13;
afsplitsing enkel de beschikking zal hebben over de gebruikswaarde van zijn grond en opstallen. De&#13;
waarde die daaraan wordt toegevoegd door een bestemmingsverandering (de ontwikkelingswaarde) zal&#13;
(aanvankelijk) in handen van de overheid berusten, bij welke overheid (gemeente) hij ook zijn&#13;
oorsprong vindt. In wezen wordt aldus (onbedoeld) een vorm van baatafroming gecreëerd. Voor een&#13;
systeem van baatafroming valt overigens wel het een en ander te zeggen. Indien de gemeente enerzijds&#13;
via de planschadevergoeding compensatie biedt voor het opleggen van minder aantrekkelijke bestemmingen,&#13;
dan is het anderzijds goed te rechtvaardigen dat diezelfde overheid ook profiteert van de meer&#13;
aantrekkelijke bestemmingen. Zie bijvoorbeeld: O.B.W. de Kat, ‘Waardevermindering en waardevermeerdering&#13;
van het niet-onteigende’, WPNR 3777 (1942), p. 161, H.J.M. van de Schans, ‘Exploitatieopzet,&#13;
exploitatie-contract, baatafroming en waardebelasting’, BR 1974, p. 370; een zelfde suggestie is&#13;
geopperd (maar niet uitgewerkt) door J.J.M.M. van Rijckevorsel, ‘Verhaal van grondkosten en baatafroming’,&#13;
BR 1982, p. 484 en (in meer uitgewerkte vorm) door H.J.A. van Hoogmoed, ‘Naar een&#13;
tegenhanger van artikel 49 WRO’, BR 1986, p. 85-93. VROM-raad, Het instrument geslepen, Voorstellen&#13;
voor een herziene WRO en voor een betere kostenverdeling bij grondexploitatie, advies 020,&#13;
23 maart 2000, p. 79-80.&#13;
50. De verplichting tot schadevergoeding kan in elk geval (aanmerkelijk) worden beperkt indien wordt&#13;
gekozen voor een overgangsregime inhoudende dat de gevallen waarin reeds een nieuwe (meer aantrekkelijke)&#13;
bestemming aan gronden is toegekend (een vastgesteld bestemmingsplan zou voldoende moeten&#13;
zijn) ongemoeid zullen worden gelaten en slechts in geval van nieuwe bestemmingen het nieuwe regime&#13;
zal gelden.&#13;
51. Zowel in geval de ontwikkelingsrechten verplicht moeten worden verkocht door de eigenaar als in geval&#13;
die rechten ab initio bij de gemeente komen te rusten zal een algemene daling van de grondprijs onvermijdelijk&#13;
zijn. De waarde(stijging) van grond is thans immers vrijwel volledig gebaseerd op de verwachting&#13;
dat die grond op korte of langere termijn een meer aantrekkelijke bestemming zal krijgen, welke&#13;
bestemming vervolgens – ten voordele van de grondeigenaar – tot ontwikkeling kan worden gebracht.&#13;
Met het ontnemen van die ontwikkelingsmogelijkheid vervalt ook dat te verwachten voordeel. De&#13;
grondwaarde zal daarom terugvallen tot de gebruikswaarde.&#13;
</legacyfootnotes><footnotes><footnote/></footnotes><auteurs>mr. J.A.M.A. Sluysmans en mr. M. Bronneman</auteurs><published>2006-06-01 00:00:00</published><modified>2006-06-01 00:00:00</modified><editiondate>2006-06-01</editiondate><htmlpath>https://denhollander.info/artikel/4052</htmlpath></article>
</articles></edition>