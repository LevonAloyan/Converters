<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2012</searchword><id>9980</id><udhid>UDH:TvAR/9980</udhid><titel>Een gesprek met Snijders</titel><searchwords><searchword>TvAR 6/2012</searchword><searchword>UDH:TvAR/9980</searchword></searchwords><attachments><attachment><name>TvAR2012_06_07_Een_gesprek.pdf</name><extention>pdf</extention><url>https://denhollander.info/download/8622/ci</url></attachment></attachments><inleiding>Ter gelegenheid van zijn afscheid als bijzonder hoogleraar agrarisch recht aan de Radboud Universiteit Nijmegen gin­gen wij in gesprek met Gerard Snijders. De locatie: een van de favoriete restaurants van de familie Snijders in Maurik, in de buurt van zijn woonplaats Eck en Wiel.&#13;
</inleiding><content>Of hij altijd al agrarisch recht had willen gaan doen? Nee, integendeel, zelfs rechten was niet de eerste keus. Snijders groeide op in een Utrechts gezin met zes kinderen. Zijn va­der startte zijn loopbaan als acteur, hield van spreken in het openbaar en leerde tot op late leeftijd verhalen uit het hoofd om deze in gezelschappen voor te dragen. Op de middelbare school deed Snijders veel aan toneel en cabaret en hij dacht dan ook naar de toneelschool te gaan. Toen het erop aan kwam werd toch voor rechten gekozen, vooral omdat bij een voorlichting iemand had gezegd: ‘de jurist zit aan de knop­pen van de samenleving, de jurist is de Johan Cruijff van de maatschappij’. Dat leek Snijders wel wat. Een jaar of vijf­tien geleden begon hij te schilderen. De wanden van zijn ka­mer op kantoor te Utrecht zijn gevuld met eigen kunst.&#13;
De relatie met maatschappelijke thema’s bleef boeien en zo was de specialisatie in het consumentenrecht een logische keuze. Tijdens zijn studie in Utrecht was Snijders ook vier jaar lang student-assistent en gaf hij colleges en werkgroe­pen over elementaire juridische begrippen, materieel pri­vaatrecht en vaardigheden. Hij studeerde in 1980 af met een scriptie over garantiebewijzen, een onderwerp waarover hij toen ook zijn eerste wetenschappelijk artikel schreef in het Nederlands Juristenblad. Snijders trad vervolgens als ‘we­tenschappelijk ambtenaar’ bij de Utrechtse universiteit in dienst en maakte plannen voor een proefschrift over pro­ductaansprakelijkheid. Ook begin jaren 80 was het echter crisis en door de bezuinigingen op het onderwijs (Bestek 81 van Van Agt) moest hij gaan solliciteren. In 1981 werd Snij­ders aangenomen bij de Wageningse Universiteit om Inlei­ding recht en Consumentenrecht te gaan doceren. In Wage­ningen heeft hij plezierige jaren gehad. Na verloop van tijd echter vond hij het klimaat aan die instelling voor juristen weinig inspirerend. Het recht werd als wetenschappelijke discipline niet serieus genomen, juridisch onderzoek werd niet als echt onderzoek gezien, en regelmatig werd de vak­groep Agrarisch recht met afschaffing bedreigd. Het proef­schrift over productaansprakelijkheid kwam er wel, in 1987, en via inmiddels betrokken nevenfuncties, zoals secretaris van de Arbitragecommissie Algemene Handelsvoorwaarden Landbouwwerktuigen (AHL) en plaatsvervangend kanton­rechter te Wageningen, werd de interesse voor de rechts­praktijk gewekt. In 1989 vertrok Snijders naar het kantoor Wijn&amp;Stael advocaten te Utrecht, waar zijn kennis over pro­ductaansprakelijkheid een nieuwe markt leek te openen. Hoe actueel dat onderwerp toen ook was, in Nederland is het niet erg van de grond gekomen in de praktijk. Er ontstonden geen Amerikaanse toestanden. Wel was Wijn &amp; Stael van­ouds her een kantoor met een flinke agrarische praktijk en aangezien Snijders uit Wageningen kwam zou hij daar ook wel iets van af weten.&#13;
Al snel werd Snijders benaderd voor de opvolging van Hei­da als bijzonder hoogleraar agrarisch recht te Nijmegen. Aanvankelijk was het echter de bedoeling dat de Nijmeeg­se hoogleraar tevens directeur zou worden van het in oprich­ting zijnde Instituut voor Agrarisch recht te Wageningen. Snijders voelde daar niet voor, aangezien hij de advocatuur dan al weer na korte tijd had moeten verlaten. Toen de beide functies enige tijd nadien van elkaar werden losgekoppeld, was het bezwaar opgeheven en werd hij alsnog tot bijzon­der hoogleraar benoemd. Dat hij niet veel van het Agrarisch recht wist, werd niet als een probleem gezien. Hij was ge­promoveerd en beschikte over een ruime onderwijserva­ring, dus dat zou wel goed komen. Snijders kwam terecht in de sectie notarieel recht, bij Van Mourik. De studenten kon hij met zijn kennis nog wel voorblijven. Toen hij al snel ook een pao-cursus moest geven over de pacht, zag hij daar be­hoorlijk tegenop. Hij vreesde voor moeilijke vragen uit de praktijk. Geleidelijk aan kwam de kennis over agrarisch recht op peil, door het onderwijs en ook door het schrij­ven van artikelen en boeken. In Utrecht kwamen ook steeds meer agrarische zaken zijn kant op. Zo werd Snijders spe­cialist op het pachtrecht. Ook werd hij nogal eens betrok­ken bij de ontbinding van agrarische maatschappen. Zelfs de productaansprakelijkheid kwam nog weer van pas, toen hij als advocaat van LTO Nederland te maken kreeg met de Bayer-zaak over de verontreinigde diergeneesmiddelen en de MPA-affaire (verontreinigd varkensvoer).&#13;
Over de toekomst van het agrarisch recht als rechtsgebied, waar Snijders dus nogal toevallig in terecht gekomen is, is hij niet optimistisch. Het belang van de landbouw lijkt af te nemen. De regeling van de pacht in Titel 7.5 BW zal tot ge­volg hebben dat de reguliere pacht uit Nederland verdwijnt. Landinrichting raakt in de vergetelheid. Er is een teneur naar steeds minder juridische bijzonderheden in recht en regelge­ving voor boeren ten opzichte van andere ondernemers. Als wij aandragen dat er bijvoorbeeld in het agrarisch milieur­echt, het dierenrecht, de marktordening en de natuurbescher­ming nog genoeg beweging is, geeft Snijders toe dat dat ze­ker het geval is, maar vraagt hij zich af of een en ander nog wel specifiek agrarisch recht kan worden genoemd. Af en toe lijkt het meer ‘recht tegen de boeren’. Een Partij-voor-de-Dieren-mentaliteit kan Snijders sowieso niet bekoren. Hij vindt het – ook professioneel – een schande wat nu de nert­senhouders overkomt. Momenteel werkt hij aan de derde druk van zijn Asser-deel over pacht. Dat zou dit jaar moeten verschijnen. Maar los van de krap beschikbare tijd, twijfelt hij wel eens aan het nut van zo’n nieuwe druk. Als de regu­liere pacht een aflopende zaak is, ligt het niet voor de hand om nog veel energie te steken in boeken over dat onderwerp.&#13;
De bijeenkomsten van de Vereniging voor Agrarisch Recht zijn volgens ex-voorzitter Snijders minder levendig dan vroeger en de opkomst is ook lager. Wel is het plezierig dat ook steeds meer jongeren de weg naar het lidmaatschap we­ten te vinden. Over de internationale organisatie, het CEDR, &#13;
waar hij jarenlang als vice-president in meedraaide, heeft Snijders gemengde gevoelens. Het is natuurlijk heel goed dat wij over de grenzen kijken. In andere landen speelt een vergelijkbare problematiek en van de verschillende juri­dische moeilijkheden en mogelijkheden kunnen wij leren. Rechtsvergelijking is dan ook zeer nuttig. Op de congressen steekt men altijd wel iets op en meestal is het ook nog eens erg gezellig, maar de methode die men hanteert is volkomen uit de tijd: ruim geformuleerde questionnaires geven aan de rapporteurs alle mogelijkheden om eigen stokpaarden te be­rijden. Het zou allemaal veel informatiever kunnen en er zou veel meer ruimte voor discussie moeten zijn. &#13;
Ook tekent zich een tegenstelling Noord-Zuid af. De zui­delijke landen verliezen zich vaak in eindeloze theoretische beschouwingen, terwijl de noordelijke landen veel prakti­scher zijn ingesteld. Zij willen veel meer informatie, reden waarom ook anderen bij het CEDR betrokken zouden moe­ten worden, zoals deskundigen van de Europese Commis­sie of van het Hof van Justitie. De zuidelijken lijken de con­gressen vooral belangrijk te vinden voor het decorum, de status, terwijl de noordelijken veel meer op de inhoud zijn ingesteld. Snijders heeft een naar hem genoemde commissie van het CEDR voorgezeten, maar van de door die commis­sie gedane voorstellen is maar weinig terecht gekomen. Er is, kortom, te weinig ruimte voor vernieuwing. &#13;
Over de juridische studenten: zij zijn echt niet dommer dan vroeger, zoals wel eens wordt beweerd. Zij zijn ook nog steeds geïnteresseerd in de stof. Misschien zijn ze wat min­der assertief dan de studenten in de jaren 70, maar dat was natuurlijk ook een heel andere tijd in het algemeen. &#13;
Over de overheid: dat het Ministerie van Landbouw is op­geheven en ondergebracht bij ELI vindt Snijders een slech­te zaak. Landbouw verdient een eigen minister. Het is het zoveelste symptoom van het mindere belang dat aan de sec­tor wordt toegekend. Landbouwwetgeving vraagt specifie­ke kennis, zowel van het agrarisch recht als van de land­bouwpraktijk. Het maken ervan kun je dan ook niet zomaar even aan ambtenaren op andere ministeries overlaten. Jus­titie heeft bijvoorbeeld de pachtregelgeving overgenomen, maar daar hebben ze er weinig kaas van gegeten. Dit heeft tot gevolg gehad dat Titel 7.5 BW onnodige fouten bevat. In de Tweede Kamer heerst de waan van de dag. Kamerle­den worden daarbij niet gehinderd door kennis van zaken. Als voorbeeld noemt Snijders het schrappen van de 65-ja­rige leeftijd van de pachter als opzeggingsgrond. Degenen die het desbetreffende amendement hebben gesteund, wis­ten werkelijk niet wat zij deden. Dat de wetgever de plank wel eens misslaat, bleek al veel eerder bij de invoering van de superheffing. Er was totaal geen aandacht voor melkvee­houders die hun bedrijf bijvoorbeeld wegens ziekte geduren­de een aantal jaren hadden gestaakt, in de gerechtvaardigde verwachting dat zij de melkveehouderij na enige tijd weer zouden kunnen hervatten. Het Europese Hof van Justitie moest er verschillende keren aan te pas komen alvorens de zogenoemde SLOM-regelingen in overeenstemming waren met het recht. Later, bij de invoering van de varkensrechten door middel van de Wet herstructurering varkenshouderij, was opnieuw sprake van slechte wetgeving, doordat rechten werden afgenomen zonder een bijbehorende schadevergoe­ding. Dat was trouwens ook de enige keer dat Snijders zich geroepen zag om zich rechtstreeks met de rechtsvorming te bemoeien. Hij was geen activist, en is dat nog steeds niet, maar er was zijns inziens een grens overschreden. &#13;
Waarom nu toch dat afscheid van de universitaire wereld? Men zou tot op hoge leeftijd bijzonder hoogleraar kunnen blijven. In de eerste plaats neemt de bureaucratie binnen universiteiten hand over hand toe. Er moet steeds meer ver­antwoording worden afgelegd, zowel op het gebied van on­derzoek als op het gebied van onderwijs. Snijders vindt dat dit langzamerhand onredelijk veel tijd vraagt van iemand die als eenling voor een bepaald vakgebied verantwoordelijk is. Het onderwijs en het onderzoek worden er intussen niet be­ter van. En dan valt het aan de Nijmeegse faculteit nog wel mee, in vergelijking met andere instellingen. In de tweede plaats is twintig jaar lang genoeg. Op een gegeven moment hoorde Snijders zichzelf praten. Hoewel hij heel veel jaren met veel plezier, in Utrecht, Wageningen en Nijmegen col­leges heeft gegeven, zal hij dat nu niet missen. Ook was er de wens om wat minder te gaan werken. Er is nogal wat ge­beurd in zijn privéleven en er moet tijd komen voor andere zaken. Reizen, schilderen. &#13;
Afscheid van het agrarisch recht is nog niet aan de orde. Misschien moet het Asser-deel er toch maar komen. Snijders blijft voorzitter van de redactie van het Tijdschrift Agrarisch recht en zal annotaties blijven verzorgen. &#13;
</content><legacyfootnotes/><footnotes><footnote/></footnotes><auteurs>Willem Bruil en Els Harbers&#13;
</auteurs><published>2012-06-01 00:00:00</published><modified>2012-06-01 00:00:00</modified><editiondate>2012-06-01</editiondate><htmlpath>https://denhollander.info/artikel/9980</htmlpath></article>
</articles></edition>