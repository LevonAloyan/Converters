<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2010</searchword><id>8479</id><udhid>UDH:TvAR/8479</udhid><titel>Kroniek onteigening 2009 (I)</titel><searchwords><searchword>TvAR 5/2010</searchword><searchword>UDH:TvAR/8479</searchword></searchwords><attachments><attachment><name>TvAR2010_5_2_Kroniek.pdf</name><extention>pdf</extention><url>https://denhollander.info/download/5238/ci</url></attachment></attachments><inleiding>1. Inleiding&#13;
Het eerste deel van deze kroniek bevat een overzicht van de recente ontwikkelingen op het gebied van het administratie­ve onteigeningsrecht. In het tweede deel, dat later dit jaar zal verschijnen, zal worden ingegaan op de onteigeningsarres­ten die de Hoge Raad in 2009 heeft gewezen.&#13;
Gelet op het grote aantal Koninklijke Besluiten dat in 2009 is gepubliceerd, zal in dit deel van de kroniek uitsluitend aandacht worden besteed aan de meest belangwekkende. Deze Koninklijke Besluiten zullen worden besproken aan de hand van de door de Kroon gehanteerde toetsingsgron­den. De Kroon toetst steeds of de voorgenomen onteigening niet in strijd is met het geschreven of ongeschreven recht, of met de onteigening het belang is gediend zoals weergegeven in de betreffende onteigeningstitel (in geval van Titel IV het belang van de ruimtelijke ontwikkeling of de volkshuisves­ting), of de onteigening in het publiek belang is en of de ont­eigening wel noodzakelijk en urgent is.1&#13;
</inleiding><content>2. Strijd met het recht&#13;
De Kroon gaat in de eerste plaats na of de voorgestelde ont­eigening niet in strijd is met het geschreven of ongeschreven recht. Het besluit tot onteigening dient te worden voorbereid met toepassing van de uniforme openbare voorbereidings­procedure van afdeling 3.4 van de Algemene wet bestuurs­recht (Awb).2&#13;
2.1 Algemene kennisgeving&#13;
Een van de wettelijke vereisten is dat het onteigeningsplan en het conceptbesluit tot onteigening gedurende zes we­ken ter inzage worden gelegd. In geval van onteigening op grond van Titel IV Onteigeningswet (Ow) dient de gemeen­teraad de terinzagelegging aan te kondigen in één of meer dag-, nieuws- of huis-aan-huisbladen of op een andere ge­schikte wijze. De raad dient daarbij de aard en de strekking van het feitelijke werk te beschrijven en mee te delen dat be­langhebbenden hun zienswijze kenbaar kunnen maken. Uit de publicatie zal duidelijk moeten blijken op welke gronden de onteigening betrekking heeft en wat de doeleinden van de onteigening zijn.&#13;
In het KB Utrecht3 was sprake van een gebrek in de algeme­ne kennisgeving. Het betrof de onteigening van gronden ten behoeve van de realisatie van een gemeentelijk sportpark. De gemeente had verzuimd in de publicatie de dubbelbe­stemming ‘Hoogspanningsleiding, sportdoeleinden, water’ te vermelden. De Kroon stelde in dat verband voorop dat met de algemene kennisgeving van een ontwerp-raadsbesluit tot onteigening wordt beoogd eenieder inzicht te verschaf­fen in de inhoud van dat ontwerp-besluit. De algemene ken­nisgeving moet derhalve voldoende inzicht bieden in de aard van de werken en/of werkzaamheden ten behoeve waarvoor wordt onteigend. De Kroon acht het niet vermelden van een dubbelbestemming in de algemene publicatie een gebrek, maar verbindt daaraan in dit geval evenwel geen gevolgen. De reden daarvan is dat de dubbelbestemming geen uitvoe­ring beoogde, maar de bestaande situatie beschermde ten gunste van de leidingexploitant. Bovendien is in de persoon­lijke kennisgeving aan de eigenaar van de hoogspannings­mast met hoogspanningslijnen de dubbelbestemming wel vermeld en is het aannemelijk dat zij als enige belangheb­bende kan worden aangemerkt. Volgens de Kroon is zij door het gebrek dan ook niet in haar belangen geschaad.&#13;
Gemeenten doen er desondanks verstandig aan zorgvul­dig en uitvoerig de aard van de werken en/of werkzaamhe­den ten behoeve waarvoor wordt onteigend te beschrijven. De Kroon is in het verleden immers zeer streng geweest ten aanzien van de inhoud van de algemene kennisgeving. In dat verband zij gewezen op het in 2008 verschenen KB Lei­den4. De gemeente Leiden had in de publicatie uitsluitend vermeld dat het voornemen bestond te besluiten tot ontei­gening van een perceel gelegen aan het Stationsplein 10-22 ter uitvoering van het bestemmingsplan. Verder was daar­bij vermeld dat het plangebied de entree van Leiden vanaf het centraal station betrof en dat onder andere het ontwerp-besluit met zakelijke beschrijving ter inzage zou worden ge­legd. De Kroon oordeelde dat de gemeente in strijd met art. 80 Ow en afdeling 3.4 Awb heeft gehandeld, omdat de wet­gever met de algemene kennisgeving beoogd heeft inzicht te doen verschaffen in de inhoud van het ontwerp-besluit. Met het begrip ‘zakelijke inhoud’ wordt gedoeld op een bondige weergave van de inhoud van het ontwerp-besluit. Hetgeen de gemeente Leiden in de algemene kennisgeving had ver­meld, voldeed daarom naar het oordeel van de Kroon niet. Het uitsluitend vermelden van de geografische ligging van het perceel in relatie tot de entree tot de binnenstad en dat de voorgenomen onteigening strekt tot uitvoering van het be­stemmingsplan kan volgens de Kroon slechts worden ge­zien als het vermelden van enkele feitelijkheden en van de grondslag van de onteigening. Inzicht in de feitelijke wer­ken waarvoor wordt onteigend, kan aan de inhoud van deze publicatie evenwel niet worden ontleend en een verwijzing naar de ter inzage te leggen zakelijke beschrijving is geen toereikend alternatief. Door de wijze waarop de publicatie is ingericht, ontbreekt het de burger aan wezenlijke infor­matie die hem in staat moet stellen om zijn belangen op de juiste wijze te kunnen behartigen. Daarmee wordt naar het oordeel van de Kroon afbreuk gedaan aan de noodzakelijk te betrachten zorgvuldigheid bij de voorbereiding van het raadsbesluit tot onteigening en aan de rechtspositie van (mo­gelijke) belanghebbenden. De Kroon heeft daarom aan het raadsbesluit tot onteigening de goedkeuring onthouden.&#13;
Ook in het zeer recente KB Den Haag5 was de Kroon niet mild ten aanzien van een gebrek in de algemene kennisge­ving. De gemeente had verzuimd in de publicatie van zo­wel het onteigeningsplan als het raadsbesluit tot onteigening te vermelden dat een klein perceelsgedeelte de bestemming ‘Verkeersdoeleinden -verblijfstraat (Vv)’ had. De Kroon overwoog dat de in de wet voorgeschreven eisen inzake de bekendmaking als minimale waarborgen voor de belang­hebbenden moeten worden beschouwd en dat strikte nale­ving daarvan, mede gelet op art. 90 Ow, noodzakelijk is. De Kroon heeft dan ook de goedkeuring onthouden aan het ont­eigeningsbesluit voor wat betreft het bewuste perceelsge­deelte.&#13;
2.2 Persoonlijke kennisgeving&#13;
De bij het onteigeningsbesluit betrokken belanghebbenden dienen voorafgaand aan de terinzagelegging ook persoonlijk op de hoogte te worden gesteld en de relevante stukken van de gemeente te ontvangen. De Kroon hanteert in dat verband steeds een breed belanghebbendenbegrip.6&#13;
Een recent voorbeeld daarvan vormt het KB Zevenaar7. Daarin herhaalt de Kroon haar standaardoverweging, inhou­dende dat de verplichting tot het persoonlijk in kennis stel­len van de belanghebbenden dient te worden gezien als een inspanningsverplichting. De gemeente zal zich een redelij­ke moeite moeten getroosten om deze belanghebbenden op te sporen. In het algemeen geldt dat de gemeente aan haar inspanningsverplichting heeft voldaan indien zij de openba­re registers van het Kadaster, het handelsregister van de Ka­mers van Koophandel en de Gemeentelijke basisadminis­tratie van persoonsgegevens heeft geraadpleegd. Van het bestaan van belanghebbenden kan vanzelfsprekend ook tij­dens het minnelijk overleg blijken. In die gevallen dat van een gemeente redelijkerwijze niet verwacht mag worden dat zij op de hoogte kan zijn van het bestaan van alle potentiële belanghebbenden, geldt dat niet te kennen belanghebbenden door de algemene kennisgeving van de terinzagelegging op de hoogte kunnen zijn van de voorgenomen onteigening. De algemene kennisgeving functioneert dus als vangnet.&#13;
De vraag die zich vervolgens opdringt, is wat de gevolgen zijn indien de gemeente verzuimt een belanghebbende aan te schrijven van wiens bestaan zij op de hoogte was, althans had kunnen en moeten zijn. Die situatie deed zich voor in het KB Nijmegen.8 De gemeente had, in strijd met haar ver­plichting daartoe, twee belanghebbenden niet persoonlijk in kennis gesteld.&#13;
In het ene geval had de gemeente wél de beheermaatschap­pij als eigenaar van het te onteigenen perceel persoonlijk in kennis gesteld, maar niet ook de BV die ter plaatse feite­lijk de onderneming dreef. De Kroon constateert dat daar­mee niet is voldaan aan de wettelijke bepalingen9, maar ziet daarin geen aanleiding goedkeuring te onthouden. De Kroon overweegt daartoe dat, gelet op de volledige financiële en bestuurlijke verwevenheid van beide vennootschappen, het ervoor moet worden gehouden dat de feitelijke exploitant re­delijkerwijze op de hoogte was of had kunnen zijn van de aan de beheermaatschappij gerichte persoonlijke kennisge­ving. Onder deze omstandigheden en mede gelet op het feit dat beide vennootschappen tijdig zienswijzen en bedenkin­gen naar voren hebben gebracht, gaat de Kroon ervan uit dat de BV door de gebrekkige persoonlijke kennisgeving niet in haar belangen is geschaad.&#13;
Het andere geval betrof een perceel waarvan de gemeen­te zelf reeds eigenaar was. De gemeente had de huurder persoonlijk in kennis gesteld van haar voornemen tot ont­eigening, maar had verzuimd ook de onderhuurder (feite­lijk exploitant) daarvan persoonlijk in kennis te stellen. On­der verwijzing naar het KB Capelle aan den IJssel10, stelt de Kroon voorop dat op de gemeente als onteigenende par­tij een inspanningsverplichting rust om na te gaan of bij een onteigening (derde) belanghebbenden zijn betrokken die van het ontwerp-onteigeningsbesluit persoonlijk in kennis moe­ten worden gesteld. De gemeente had in dit geval door raad­pleging van het handelsregister op de hoogte kunnen zijn van deze belanghebbende en heeft dus niet voldaan aan haar inspanningsverplichting. De Kroon overweegt dat belang­hebbenden niet afhankelijk behoren te zijn van door derden verstrekte informatie, maar onthoudt desondanks ook voor wat betreft dit perceel niet de goedkeuring aan het onteige­ningsbesluit. Ondanks het verzuim van de gemeente heeft de onderhuurder namelijk tijdig zienswijzen ingediend en is zij naar het oordeel van de Kroon door het verzuim niet in haar belangen geschaad.&#13;
Art. 3:13 Awb schrijft uitsluitend voor dat het ontwerp-be­sluit wordt toegezonden. In de handreiking van het Minis­terie van VROM wordt erop gewezen dat het enkel toezen­den van het ontwerp-besluit voor de onteigeningspraktijk belanghebbenden evenwel te weinig inzicht lijkt te geven.11 Belanghebbenden zal ook inzicht moeten worden verschaft in de exacte situering en omvang van de beoogde onteige­ning. Het zou daarom aanbeveling verdienen om ook (een relevant deel van) de grondplantekening en de plankaart mee te sturen, evenals de publicatie als bedoeld in art. 3:12 Awb en de lijst met perceelsgegevens en de te onteigenen oppervlakte.&#13;
De gemeente Echt-Susteren heeft er toch voor gekozen om belanghebbenden uitsluitend het raadsvoorstel en het ont­werp-raadsbesluit tot onteigening toe te zenden.12 De Kroon neemt in dat verband tot uitgangspunt dat tot het (ontwerp-)raadsbesluit de grondplantekening en de lijst behoren en dat het dan ook niet voor de hand ligt om te volstaan met toe­zending van het ontwerp-besluit en het raadsvoorstel. Art. 3:13 Awb heeft volgens de Kroon evenwel een beperkte strekking. De verplichting tot persoonlijke kennisgeving is bedoeld om te waarborgen dat het de belanghebbende niet &#13;
ontgaat dat een ontwerp-besluit is opgesteld en met de bijbe­horende stukken ter inzage wordt gelegd en dat de mogelijk­heid bestaat zienswijzen daartegen in te dienen. De Kroon overweegt dat het van de omstandigheden van het geval zal afhangen of het niet meezenden van grondplantekening en lijst kan worden aangemerkt als een nalaten waardoor de ge­adresseerde in zijn belang is geschaad. In de zaak Echt-Sus­teren deed dat geval zich volgens de Kroon niet voor, aan­gezien in het kader van het minnelijk overleg een concreet schriftelijk bod aan de belanghebbende was uitgebracht, waarin nauwkeurig was aangegeven voor welke percelen en voor welke gedeelten daarvan het aanbod werd gedaan. Al­dus kon redelijkerwijze geen enkel misverstand bestaan over de exacte situering en omvang van de voorgenomen ontei­gening.&#13;
3. Ruimtelijk ontwikkelingsbelang of volkshuisvestingsbelang&#13;
De onteigening moet het belang van de ruimtelijke ontwik­keling en/of de volkshuisvesting dienen. In het algemeen geldt dat de in art. 77 lid 1 Ow genoemde onteigenings­grondslagen voldoen aan in ieder geval een van beide belan­gen. Toch wordt in de administratieve onteigeningsproce­dure nog regelmatig het standpunt ingenomen dat (een van) deze belangen ontbreken.&#13;
Het KB Venray13 is een goed voorbeeld. De gemeente had tot onteigening besloten om de realisering van een woonge­bied mogelijk te kunnen maken. De gemeente Venray stel­de naast het eigen woningbouwprogramma tevens een regi­onale taakstelling te hebben. Het woningbeleid was dan ook gericht op zowel de eigen woningzoekenden als op woning­zoekenden uit de regio. Reclamanten hebben zich tegenover de Kroon op het standpunt gesteld dat het volkshuisvestings­belang en het ruimtelijk ontwikkelingsbelang aan de ontei­gening ontbreken. Volgens hen liep de behoefte aan wonin­gen in Venray en omgeving sterk terug. Zij stelden dat de gemeente inmiddels ook geen medewerking meer verleen­de aan bouwplannen voor woningen van enige omvang, om­dat er in de gemeente al een overschot aan woningen zou zijn. De Kroon doet deze bedenkingen op eenvoudige wijze af met de (standaard)overweging dat deze bedenkingen van planologische aard zijn en uitsluitend kunnen worden inge­bracht tijdens de bestemmingsplanprocedure. In dat verband zij ook gewezen op het vergelijkbare KB Enschede14, waar­in de Kroon nog aan de overwegingen toevoegde, dat met het bestemmingsplan tevens het algemeen belang is gege­ven.&#13;
In de hiervoor al genoemde handreiking van het Ministe­rie van VROM wordt ten aanzien van deze toetsingsgrond vermeld dat elke situatie toch op zichzelf staat.15 Als voor­beeld van een geval waarin de Kroon goedkeuring zou kun­nen onthouden wordt gewezen op de situatie dat een stuk grond in een bestemmingsplan de bestemming ‘groenstrook’ heeft gekregen en het gemeentebestuur voor de realisatie van die groenstrook eerst enkele, nog in redelijke staat ver­kerende, huizen moet afbreken. Diezelfde gemeente heeft echter een lange lijst van woningzoekenden voor deze cate­gorie woningen. De handreiking vermeldt dat het aanleggen van die groenstrook misschien moeilijk te rijmen is met een goed volkshuisvestingsbeleid en dat de Kroon in dat geval goedkeuring zou kunnen onthouden. Men kan zich afvragen of de Kroon haar toetsingskader niet te zeer oprekt, indien zij in een dergelijk geval inderdaad goedkeuring aan de ont­eigening zou onthouden. Bij de totstandkoming van het be­stemmingsplan is het belang van behoud van de bestaande functie immers afgewogen tegen het belang van de beoog­de nieuwe ontwikkeling. Na afweging van alle belangen kan de raad op grond van gewijzigde planologische inzichten an­dere bestemmingen en planregels voor gronden vaststellen. Indien de grondeigenaar of gebruiker het met deze ontwik­keling niet eens is, is de bestemmingsplanprocedure de geëi­gende procedure om daartegen op te komen. Zo beschouwd zou de Kroon ook in dit geval moeten volstaan met de ver­wijzing naar de bestemmingsplanprocedure.&#13;
4. Publiek belang&#13;
Met een onteigening moet steeds het publiek belang gediend zijn. Vanzelfsprekend kunnen individuele particulieren of ondernemingen meer dan anderen gebaat zijn bij een ontei­gening. Daarvan zal immers al snel sprake zijn. De onteige­ning mag echter niet uitsluitend particuliere belangen die­nen. In 2009 werd in ieder geval in een tweetal Koninklijke Besluiten als bedenking naar voren gebracht dat het publiek belang ontbreekt, indien de onteigenende partij na verkrij­ging van de eigendom van de benodigde gronden deze zou doorverkopen.&#13;
Het eerste geval betreft het KB Winterswijk16, waarin ont­eigend werd ten behoeve van de uitbreiding van een recrea­tiegebied en zandwinning. Na verwerving van de benodigde gronden zou de gemeente deze aan de zandwinner doorver­kopen. Daartegen is als bedenking naar voren gebracht dat dit niet duidt op een noodzaak tot onteigening ten dienste van het publiek belang. De Kroon overweegt dat de Ontei­geningswet er niet toe dwingt, dat de gemeente na onteige­ning ook daadwerkelijk zelf overgaat tot uitvoering van het bestemmingsplan. In veel gevallen zal de gemeente de via onteigening verkregen gronden dan ook weer van de hand doen aan een partij die de beoogde werken en werkzaamhe­den zal gaan realiseren. Aangezien het gaat om uitvoering van een door de raad vastgesteld bestemmingsplan is het pu­bliek belang van de onteigening daarmee gegeven. Voor zo­ver de zandwinner een van het algemeen belang te onder­scheiden eigen belang heeft bij de onteigening, wordt dat geregeld in de ontgrondingenvergunning en de daaraan ver­bonden voorschriften. Tevens geldt dat bij de verdere reali­sering van de bestemmingen de regels inzake de aanbeste­ding van werken gelden.&#13;
Een enigszins vergelijkbare situatie deed zich voor in het KB Westland.17 Het bestemmingsplan dat aan de onteige­ning ten grondslag lag, voorzag in de realisatie van zoge­naamde ‘tradeparks’ voor de glastuinbouwsector. Bij de Kroon werd naar voren gebracht dat de onteigening niet het publieke belang zou dienen, maar slechts één particulier be­lang, namelijk dat van de ontwikkelende partij. De Kroon &#13;
overweegt dat het bedrijventerrein planologisch is vastge­legd in het bestemmingsplan. Daarmee is het publiek be­lang van de onteigening ter uitvoering van dat plan gegeven. Dat een andere partij het bedrijventerrein zal gaan exploite­ren, maakt dat niet anders. De Kroon wijst er, onder verwij­zing naar het hiervoor genoemde KB Winterswijk, op dat in de meeste gevallen de gemeente de door middel van ontei­gening verkregen gronden weer van de hand doet aan een of meer marktpartijen die de voorgenomen werken en werk­zaamheden vervolgens daadwerkelijk zullen gaan uitvoeren. Een project als het onderhavige is volgens de Kroon van groot belang voor het behoud en de versterking van de so­ciaal-economische structuur van de gemeente en dient dan ook niet uitsluitend één particulier belang.&#13;
5. Noodzaak&#13;
Onteigening is een uiterst middel, een ‘ultimum remedi­um’. De onteigening van gronden is pas noodzakelijk, wan­neer de grond niet langs minnelijke weg te verwerven is en het zonder verwerving van de grond niet zeker is dat het be­stemmingsplan wordt uitgevoerd in de vorm waaraan de ge­meente het meest behoefte heeft.&#13;
5.1 Minnelijk overleg&#13;
Tot onteigening mag dus pas worden overgegaan indien minnelijke verwerving niet mogelijk is gebleken. De eni­ge bepaling in de Onteigeningswet waarin dit vereiste is ver­ankerd, is art. 17 Ow, dat bepaalt dat de onteigenende partij hetgeen onteigend moet worden eerst bij minnelijke over­eenkomst in eigendom tracht te verkrijgen. Dit artikel heeft uitsluitend betrekking op de gerechtelijke onteigeningspro­cedure. Het minnelijk overleg in de daaraan voorafgaan­de administratieve onteigeningsprocedure is echter wel een van de criteria waaraan de Kroon de noodzaak tot onteige­ning toetst.&#13;
De Kroon overweegt ten aanzien van de verplichting tot minnelijk overleg standaard:&#13;
‘Omdat onteigening als uiterste middel is bedoeld, zijn Wij van oordeel dat pas van dit middel mag worden gebruikgemaakt, als vóór het begin van de onteige­ningsprocedure langs minnelijke weg niet of niet in de gewenste vorm tot overeenstemming is te komen. Aan deze voorwaarde is naar Ons oordeel in het kader van onteigeningen ingevolge Titel IV van de onteigenings­wet in beginsel voldaan, indien vóór de terinzageleg­ging van het ontwerp-onteigeningsbesluit is begon­nen met de onderhandelingen over de minnelijke verwerving en op het moment van het nemen van het raadsbesluit tot onteigening voldoende aannemelijk is dat die onderhandelingen voorlopig niet tot de eigen­domsoverdracht zullen leiden. Daarbij moet sprake zijn van een serieus minnelijk overleg. Doet zich deze situatie voor, dan kan een gemeente tot onteigening besluiten om daarmee een tijdige uitvoering van het bestemmingsplan zeker te stellen.’18&#13;
Kortom, vóór de eerste terinzagelegging dient een aanvang te zijn gemaakt met het minnelijk overleg en ten tijde van het raadsbesluit tot onteigening moet voldoende aanneme­lijk zijn dat de onderhandelingen vooralsnog niet tot het ge­wenste resultaat zullen leiden. Een formeel aanbod vóór het raadsbesluit tot onteigening is wenselijk, maar niet noodza­kelijk. Uit het KB Utrecht19 kan worden afgeleid dat bij de beoordeling van de vraag of de gemeente voldoende heeft gepoogd de gronden minnelijk te verwerven ook acht mag worden geslagen op de onderhandelingen die in het kader van de Wet voorkeursrecht gemeenten (Wvg) hebben plaats­gevonden.20&#13;
In het KB Amsterdam21 stelden de huurders van een van de te onteigenen onroerende zaken dat ook met hen overleg had moeten plaatsvinden. Aangezien de huurovereenkomst nog tot 2011 zou voortduren en eerdere opzegging niet moge­lijk was, konden de eigenaren de grond ook niet vrij leveren aan de gemeente. De huurders hebben zich, onder verwij­zing naar het KB Utrecht van april 200622, op het standpunt gesteld dat de verplichting tot onderhandelen niet alleen te­genover eigenaren geldt, maar ook tegenover huurders. De Kroon gaat daar echter niet in mee en overweegt, zoals zij dat eerder ook heeft gedaan23, dat op de onteigenende partij de plicht rust om in eerste instantie overleg te voeren met de eigenaar. Dat beginsel kan alleen uitzondering leiden indien de onteigenende partij reeds eigenaar van de zaak is, maar deze heeft verhuurd. Alleen in dat geval dient overleg met de huurder te worden gevoerd. Op deze situatie ziet het door de huurders aangehaalde KB Utrecht. Het staat de onteige­nende partij vanzelfsprekend wel vrij om ook met huurders en onderhuurders overleg te voeren.&#13;
In de praktijk komen we met enige regelmaat tegen dat grondeigenaren bereid zijn hun gronden aan de onteigenen­de partij over te dragen onder de voorwaarde dat zij gron­den elders terugkrijgen. Ook in enkele Koninklijke Beslui­ten die in 2009 zijn gepubliceerd zien we dit terug. Het is vaste Kroon-jurisprudentie dat de wens van de grondeige­naar tot schadeloosstelling anders dan in geld verder gaat dan de mogelijkheden die de Onteigeningswet biedt om bin­nen een redelijke termijn tot overeenstemming te komen. De onteigenende partij is niet verplicht tot het aanbieden van een schadeloosstelling anders dan in geld, dus ook niet tot het aanbieden van ruilgrond.24 Hoewel geen verplichting be­staat tot het aanbieden van compensatiegrond, kan die mo­gelijkheid natuurlijk wel tijdens het minnelijk overleg wor­den bezien.&#13;
Een belangrijk aandachtspunt tijdens het minnelijk over­leg voor de onteigenende partij vormen concessies die in de context van de onderhandelingen worden gedaan. De ge­meente Utrecht had tijdens het minnelijk overleg met de ei­genaren van een benodigd perceel het voortgezet gebruik daarvan aangeboden gedurende vijf jaar na de overdracht.25 De eigenaren hadden zich tijdens de administratieve ontei­geningsprocedure op het standpunt gesteld dat gelet op dat aanbod van de gemeente de noodzaak tot onteigening ont­brak en de onteigening niet urgent was. De Kroon overwoog daarover echter dat uit de stukken is gebleken dat dit aan­bod in het kader van de onderhandelingen vooral was be­doeld als tegemoetkoming aan de eigenaren en als uiterste middel om hen te bewegen akkoord te gaan met de minne­lijke overdracht van het perceel aan de gemeente. De Kroon wijst erop dat de gemeente bereid was tot deze toezegging na overleg met het projectbureau dat verantwoordelijk was voor de uitvoering van het bestemmingsplan en dat door deze toezegging een deel van het bestemmingsplan gefa­seerd zou moeten worden uitgevoerd. Dat dit aanbod door de gemeente als eenmalig was bedoeld, mede gezien de ver­regaande consequenties voor de uitvoering van het bestem­mingsplan, valt derhalve te begrijpen, aldus de Kroon. Het aanbod van de gemeente moet worden gezien in de context van het onderhandelingsproces tussen partijen en betekent niet dat er geen urgentie is voor wat betreft de uitvoering van het bestemmingsplan en de voorgenomen onteigening.&#13;
Toch brengen concessies in het kader van het minnelijk overleg wel degelijk risico’s met zich mee gelet op eerde­re Koninklijke Besluiten. In dat verband wijs ik ter illustra­tie op het KB Barneveld.26 Onteigening vond plaats ter rea­lisering van een fietspad met rotonde en bijbehorende berm en bermsloot. De gemeente had tijdens de onderhandelingen een variant ontwikkeld voor de uitvoering waarvan minder grond benodigd was dan in de onteigening was betrokken. Omdat over deze variant geen financiële overeenstemming kon worden bereikt, heeft de gemeente deze variant weer losgelaten en is zij ‘teruggevallen’ op de oorspronkelijke plannen. De Kroon verleende vervolgens echter uitsluitend goedkeuring aan de onteigening van de gronden gelegen binnen de variant die tijdens het minnelijk overleg was ont­wikkeld. Nu deze variant eveneens in overeenstemming was met de ter plaatse vigerende bestemming en met de uitvoe­ring daarvan hetzelfde doel bereikt kon worden, te weten de aanleg van een rotonde en fietspad, is de Kroon van oordeel dat onvoldoende is aangetoond dat het publiek belang dat is gediend met de door de gemeente voorgestane realisering van het bestemmingsplan ter plaatse dient te prevaleren bo­ven het persoonlijke belang van de eigenaar bij het behoud van een deel van zijn gronden.&#13;
5.2 Zelfrealisatie&#13;
Onteigening is uitsluitend mogelijk indien zonder ver­werving van de grond niet zeker is dat het bestemmings­plan wordt uitgevoerd in de vorm waaraan de gemeente het meest behoefte heeft. De (uitgebreide) standaardoverweging die de Kroon hanteert ten aanzien van de noodzaak tot ont­eigening in geval van een beroep op zelfrealisatie luidt de laatste jaren als volgt:&#13;
‘Ten aanzien van het zelfrealisatieverweer (…) overwegen Wij vooreerst in het algemeen, dat in het kader van een voorgenomen onteigening zal moeten zijn aangetoond, dat zonder de voorgestelde grond­verwerving door de gemeente het doel waarvoor wordt onteigend niet of niet in de door de gemeente gewenste vorm te bereiken is. Hierbij is van belang, dat indien een grondeigenaar bereid en in staat is zelf de op zijn grond rustende bestemming(en) te verwe­zenlijken, onteigening voor dat doel in beginsel niet noodzakelijk is. Dit beginsel kan uitzondering lijden, indien door de gemeente ter verwezenlijking van de betrokken bestemming(en) een andere vorm van planuitvoering wordt gewenst dan de eigenaar voor ogen staat. In een dergelijk geval is onteigening echter slechts dan gerechtvaardigd, indien is aangetoond, dat aan die andere vorm van planuitvoering in het pu­blieke belang dringend behoefte bestaat. De vorm van planuitvoering welke in het publiek belang geboden is, staat overigens in eerste aanleg ter beoordeling van het gemeentebestuur. Of de betrokken grondeigenaren zelf daadwerkelijk tot planuitvoering zullen (kunnen) overgaan, hangt dan ook in hoofdzaak af van de vorm van planuitvoering. De potentiële uitvoerders van het bestemmingsplan zullen met het oog daarop inzicht moeten verkrijgen in de door de gemeente voorge­stane wijze van planuitvoering, hetgeen doorgaans, zoals hiervoor overwogen, voor een belangrijk deel uit de toelichting op het bestemmingsplan of uit de bij dat plan behorende voorschriften al dan niet met de beschrijving in hoofdlijnen blijkt. Voorts kan het vorenaangehaalde beginsel uitzondering lijden, als de grond van de eigenaar dermate verspreid is gelegen, dat van een op doelmatige wijze zelf realiseren van het bestemmingsplan geen sprake kan zijn, bijvoor­beeld als de eigenaar niet beschikt over voldoende aaneengesloten grond om binnen de mogelijkheden van het bestemmingsplan zelf tot realisering over te gaan of als de te onteigenen grond geen afzonderlijk deel van het te realiseren complex kan vormen. Verder kan het beginsel uitzondering lijden, als er sprake is van een plan, dat integraal in onderlinge samenhang moet worden uitgevoerd en de benodigde grond niet in zijn geheel in het bezit is van de eigenaar die een beroep doet op het (deels) zelf realiseren van het be­stemmingsplan. De vorm van planuitvoering, inclusief de verkaveling, welke in het publieke belang geboden is, staat overigens in eerste aanleg ter beoordeling van het gemeentebestuur. Of de betrokken grondeigenaren zelf daadwerkelijk tot planuitvoering zullen (kunnen) overgaan, hangt dan ook in hoofdzaak af van de vorm van planuitvoering.’27&#13;
Kortom, ondanks een beroep op zelfrealisatie is onteigening in beginsel mogelijk indien:&#13;
1. de eigenaar niet bereid en in staat moet worden geacht tot zelfrealisatie, bijvoorbeeld vanwege het ontbreken van voldoende kennis, ervaring en kapitaal daartoe;&#13;
2. de gemeente een andere vorm van planuitvoering wenst dan de eigenaar voor ogen staat, voor zover daaraan in het publieke belang dringend behoefte bestaat;&#13;
3. de grond van de eigenaar dermate verspreid is gele­gen, dat van zelfrealisatie op doelmatige wijze geen sprake kan zijn; en/ of&#13;
4. sprake is van een plan dat integraal in onderlinge samenhang moet worden uitgevoerd en de benodig­de grond niet geheel in het bezit is van de eigenaar die zelf wil realiseren.&#13;
De Kroon wordt nog altijd veelvuldig geconfronteerd met zelfrealisatieverweren. Zo blijkt ook uit de grote hoeveel­heid Koninklijke Besluiten die in 2009 is gepubliceerd waarin een beroep op zelfrealisatie is gedaan.&#13;
Het KB Uden28 betrof de onteigening ten behoeve van de uitvoering van een bestemmingsplan dat voorzag in onge­veer 195 nieuw te bouwen woningen en de aanleg van een nieuwe ontsluitingsweg. De gemeente beschikte over alle gronden, behalve over het in de onteigening betrokken per­ceel. Op dat perceel was een aantal aaneengesloten wonin­gen geprojecteerd dat een geheel vormde met andere woon­blokken op aangrenzende percelen. De eigenaren stelden bereid en in staat te zijn om een bouwblok van zes aaneen­gesloten woningen zelf te realiseren en hebben daartoe een bouwplan ingediend. De Kroon achtte de noodzaak tot ont­eigening toch aanwezig. De zes woningen konden namelijk niet als afzonderlijk woonblok op het betreffende perceel worden gebouwd. De eigenaren beschikten niet over vol­doende aaneengesloten grond. De Kroon oordeelde dat het plan integraal diende te worden uitgevoerd in de vorm zoals de raad die voorstond en achtte in dat verband van belang dat de betreffende grond bestemd was voor realisering van geschakelde woningbouw die tevens als geluidswal voor het achterliggende plangebied diende.&#13;
Niet zelden staat een beroep op zelfrealisatie echter wel de­gelijk in de weg aan onteigening, zoals in het KB Breda.29 De gemeente Breda had besloten tot onteigening ten behoe­ve van de nieuwe uitleg van de stad op een VINEX-locatie op het grondgebied van de voormalige gemeente Teteringen. Het bestemmingsplan voorzag ter plaatse in ongeveer 650 (eengezins)woningen, een multifunctionele accommodatie ten behoeve van educatieve doeleinden en de aanleg van in­frastructuur en groenvoorzieningen. Ten aanzien van het be­roep op zelfrealisatie door een tweetal (gezamenlijk) eigena­ren stelt de Kroon voorop dat bij een beoogde zelfrealisatie de eigenaar zijn plannen terzake tijdig en op een duidelijke manier aan de gemeente kenbaar dient te maken. Daar staat voor de gemeente de plicht tegenover om in ieder geval vóór de terinzagelegging van het ontwerp-raadsbesluit tot ontei­gening voldoende duidelijkheid te verschaffen over de door haar voorgestane wijze van planuitvoering. Dat was volgens de Kroon in dit geval met name van belang omdat het een niet nader uit te werken globale eindbestemming betrof. De Kroon overwoog dat er voor de gemeente voldoende instru­menten zijn om de door haar voorgestane wijze van planuit­voering daadwerkelijk te waarborgen. De bestemmingsplan­voorschriften en de verkavelingssuggestie (opgenomen in de toelichting op het bestemmingsplan) in combinatie met het beeldkwaliteitsplan boden de grondeigenaar een voldoen­de kader om hem in staat te stellen een daarmee in overeen­stemming zijnd bouwplan te (doen) ontwikkelen. Komt het vervolgens tot een bouwvergunningaanvraag, dan zal in dat verband naast een toets aan het bestemmingsplan ook een welstandstoets worden uitgevoerd. De Kroon achtte verder van belang dat de grondeigenaren de bereidheid hadden uit­gesproken met de gemeente een uitvoerings- en exploitatie­overeenkomst te sluiten en dat zij verzekerd waren van sa­menwerking met een partij die de nodige kennis en kapitaal kon inbrengen. De Kroon komt tot de slotsom dat de ge­meente er niet in is geslaagd aan te tonen dat in het publiek belang dringend behoefte bestaat aan de door haar gewens­te vorm van planuitvoering en acht de eigenaren in staat tot zelfrealisatie. Aldus ontbreekt de noodzaak tot onteigening.&#13;
Van de eigenaar die zelf wil realiseren mag aldus een actieve houding worden verwacht. Indien de eigenaar voor het eerst tijdens het horen door de rapporteur van VROM een schets overlegt waaruit zijn zelfrealisatieplannen zouden moeten blijken, dan is dat te laat. De Kroon overwoog in het KB Roermond30 in dat verband dat door het indienen van zelf­realisatieplannen in een dusdanig laat stadium van de proce­dure de gemeente niet in staat is te onderzoeken in hoever­re reclamanten daadwerkelijk bereid en in staat zijn om de plannen zelf uit te kunnen voeren.&#13;
De gemeente dient op haar beurt voorafgaande aan de te­rinzagelegging van het ontwerp-raadsbesluit inzicht te ver­schaffen in de door haar voorgestane wijze van planuit­voering. De vorm van uitvoering kan gaan over de aard, situering, vormgeving, dichtheid en verdeling van de uit te voeren bebouwing en kan blijken uit de bij het bestem­mingsplan behorende voorschriften/regels en de toelichting daarop, dan wel uit verkavelings- of inrichtingstekeningen, beleidsnota’s en/of raadsbesluiten.31&#13;
In het KB Echt-Susteren32 had de gemeente voorafgaande aan de terinzagelegging van het ontwerp-raadsbesluit inzicht verschaft in de gewenste wijze van planuitvoering, doordat het verkavelingsplan, dat was opgenomen in de toelichting op het bestemmingsplan, daarover aanwijzingen gaf. Uit de toelichting bleek daarnaast onder welke omstandigheden de gemeente gebruik zou kunnen maken van de gewenste flexi­biliteit bij de planuitvoering. De gemeente heeft met het ont­eigeningsplan een aangepast verkavelingsplan ter inzage ge­legd, waarmee zij te kennen gaf toepassing te hebben willen geven aan de noodzakelijke flexibiliteit. Op het aangepas­te verkavelingsplan stonden grotere bedrijfskavels aangege­ven dan in de eerste invulling in het bestemmingsplan. De Kroon oordeelt dat de gemeente in redelijkheid tot een ande­re gewenste wijze van planuitvoering heeft kunnen komen, welke wijze van planuitvoering vervolgens maatgevend moet zijn bij de beoordeling van de mogelijkheid van zelfre­alisatie. Het beroep op zelfrealisatie slaagt niet. Gelet op de ligging en de beperkte omvang van de percelen van recla­manten kon naar het oordeel van de Kroon noch binnen het &#13;
oorspronkelijke verkavelingsplan, noch binnen het ter inza­ge gelegde verkavelingsplan van zelfrealisatie sprake zijn. Overigens had de gemeente wel te kennen gegeven bereid te zijn mee te werken aan ‘zelfrealisatie’ door middel van een bouwclaim. Hoewel de onderhandelingen daarover ten tij­de van het Koninklijk Besluit in een vergevorderd stadium waren, oordeelde de Kroon dat vooralsnog van zelfrealisatie geen sprake kan zijn.&#13;
6. Urgentie&#13;
De uitvoering van het bestemmingsplan moet zodanig ur­gent zijn, dat onteigening gerechtvaardigd is. In de regel gaat de Kroon ervan uit dat met de uitvoering van het be­stemmingsplan een begin wordt gemaakt binnen vijf jaar na het Koninklijk Besluit. Deze vijfjaarstermijn houdt ver­band met het wettelijke vereiste dat binnen twee jaar na het KB moet worden gedagvaard tot onteigening33 en binnen drie jaar nadat het onteigeningsvonnis kracht van gewijsde heeft gekregen een aanvang moet zijn gemaakt met het werk waarvoor onteigend is.34&#13;
Deze standaardoverweging van de Kroon is in 2009 onder meer gebruikt in het eerder al ter sprake gekomen KB Ven­ray.35 In die onteigeningsprocedure was als bedenking naar voren gebracht dat de onteigening niet urgent zou zijn, om­dat er geen dringende behoefte zou bestaan om het bestem­mingsplan op korte termijn te realiseren. De gemeente had niet nader onderbouwd waarom met de uitvoering van het plan in 2009 zou worden gestart en zou er bovendien aan voorbij zijn gegaan dat in het plangebied de woningbouw niet volgens planning verloopt, maar sterk is vertraagd. De Kroon deelt deze bedenking niet en overweegt (wederom) dat aan het urgentievereiste in het algemeen is voldaan in­dien de gemeente binnen vijf jaar na de datum van het Ko­ninklijk Besluit een begin maakt met de uitvoering van het werk waarvoor onteigend is. Het doel van de gemeente was in dit geval om in 2009 te starten met de uitvoering van de werkzaamheden op en rond de te onteigenen gronden. In de onteigeningsprocedure zijn geen argumenten naar voren ge­bracht die de Kroon daaraan hebben doen twijfelen.&#13;
7. Titel IV of Titel IIa?&#13;
Sinds de nadere rapporten van de Minister van Verkeer en Waterstaat van 8 mei 2008 (Stopzetting onteigening Voor­schoten)36 en van 3 juni 2008 (Stopzetting onteigening Nij­kerk)37 weten we dat gemeenten niet langer vrij zijn in hun keuze tussen toepassing van Titel IIa dan wel Titel IV Ow bij onteigening ten behoeve van gemeentelijke infrastruc­tuur. In geval van onteigening ten behoeve van een gemeen­telijke weg dient de gemeente steeds toepassing te geven aan Titel IV. Er wordt van uitgegaan dat de Titel IV-proce­dure in het algemeen toereikend is om spoedige realisering van een gemeentelijke weg als onderdeel van de uitvoering van een bestemmingsplan mogelijk te maken. Dat kan vol­gens de Minister anders zijn, indien de aanleg van de be­trokken weg zo urgent is, dat de totstandkoming en het in rechte onaantastbaar worden van het daarvoor vast te stellen bestemmingsplan of een bestemmingsplanwijziging niet kan worden afgewacht en in verband daarmee toepassing wordt gegeven aan de bevoegdheid van art. 19 WRO (oud). Deze uitzondering was volgens de Minister gerechtvaardigd om­dat onteigening op grond van een art. 19 WRO-vrijstelling niet mogelijk was. Nu het projectbesluit sinds de invoering van de Wro op 1 juli 2008 wel een basis voor onteigening biedt38, ga ik ervan uit dat geen uitzondering meer mogelijk is op de regel dat gemeenten in geval van onteigening ten behoeve van een gemeentelijke weg Titel IV Ow dienen toe te passen.39&#13;
Dat gemeenten nog moeten wennen aan het vervallen van de keuzemogelijkheid blijkt uit het KB Westland.40 De ge­meente Westland had aanvankelijk een onteigening op grond van Titel IIa Ow voorbereid, maar was door het advies van de Raad van State van 23 april 2008 (Stopzetting onteige­ning Voorschoten)41 gaan twijfelen over het kunnen voort­zetten van die procedure. De onteigening diende ter uitvoe­ring van een bestemmingsplan dat voorzag in de aanleg van een nieuwe ontsluitingsweg tussen een bedrijventerrein en de Veilingroute (N222). De gemeente heeft uiteindelijk als­nog gekozen voor onteigening op grond van Titel IV Ow. Volgens de Kroon staat vast dat met de aanleg van de weg het gemeentelijk belang gediend is. De gemeente heeft dus terecht gekozen voor onteigening op grond van Titel IV Ow.&#13;
8. Slotsom&#13;
In 2009 zijn meer dan zestig Koninklijke Besluiten op het gebied van onteigening gepubliceerd. Van echt schokken­de ontwikkelingen in het administratieve onteigeningsrecht is geen sprake. Wel zien we dat sprake is van een verfijning van de Kroon-jurisprudentie op onder andere het gebied van gebreken in de algemene kennisgeving en concessies die worden gedaan in de context van het minnelijk overleg.&#13;
In 2010 zal in ieder geval sprake zijn van ingrijpende wijzi­gingen in de onteigeningspraktijk. Met de inwerkingtreding van de Crisis- en herstelwet op 31 maart 201042 is de Ontei­geningswet immers permanent en fundamenteel gewijzigd. Met deze wetswijziging is (uitsluitend) beoogd de onteige­ningsprocedure te versnellen.43 De wijzigingen betreffen enerzijds de uniformering van de onteigeningsprocedures, in die zin dat voor een onteigening op grond van Titel IV zal worden aangesloten bij de systematiek van de andere ontei­geningstitels. Anderzijds leidt de wetswijziging tot een ont­koppeling van de onteigeningsprocedure op grond van Ti­tel IV en de planologische procedure, waarbij het vonnis tot &#13;
vervroegde onteigening al kan worden ingeschreven voordat de planologie onherroepelijk is. Het is maar zeer de vraag in hoeverre deze belangrijke wijzigingen effectief en doelma­tig zullen zijn. &#13;
</content><legacyfootnotes>* Jessica de Roos is advocaat bij Dirkzwager advocaten &amp; notarissen N.V. te Nijmegen. Met dank aan mr. H. Zeilma­ker voor haar commentaar op het concept van dit artikel.&#13;
1. Zie in geval van onteigening op grond van Titel IV Ow art. 79 Ow en art. 10:27 Awb en ‘Onteigeningswet, Handrei­king voor de praktijk 2006’, uitgegeven door het Ministerie van VROM, december 2006. Zie ‘Leidraden, Administra­tieve onteigeningsprocedure, Titels II, IIa en IIc onteige­ningswet’, uitgegeven door het Ministerie van VWS, maart 2007 in geval van onteigening op grond van Titels II, IIa en IIc Ow.&#13;
2. Zie art. 63 lid 1, 72a lid 2, 72b lid 2, 72c lid 3 en 80 lid 1 Ow.&#13;
3. KB 24 april 2009, no. 09.001124, Stcrt. 2009, nr. 96 (Utrecht).&#13;
4. KB 15 juli 2008, no. 08.002110, Stcrt. 2008, nr. 157 (Lei­den).&#13;
5. KB 4 januari 2010, no. 09.003762, Stcrt. 2010, nr. 1448 (Den Haag).&#13;
6. Zie bijvoorbeeld KB 24 augustus 2007, no. 07.002613, Stcrt. 2007, nr. 180 (Amsterdam).&#13;
7. KB 16 januari 2009, no. 09.000079, Stcrt. 2009, nr. 2338 (Zevenaar).&#13;
8. KB 6 augustus 2009, no. 09.002010, Stcrt. 2009, nr. 12662 (Nijmegen).&#13;
9. Art. 3:13 Awb.&#13;
10. KB 21 maart 2007, no. 07.000946, Stcrt. 2007, nr. 69 (Capelle aan den IJssel).&#13;
11. ‘Onteigeningswet, Handreiking voor de praktijk 2006’, uit­gegeven door het Ministerie van VROM, december 2006.&#13;
12. KB 21 februari 2009, no. 09.000475, Stcrt. 2009, nr. 53 (Echt-Susteren). &#13;
13. KB 4 januari 2009, no. 08.003148, Stcrt. 2009, nr. 797 (Venray).&#13;
14. KB 9 oktober 2008, no. 08.002924, Stcrt.2008, nr. 1657 (Enschede).&#13;
15. ‘Onteigeningswet, Handreiking voor de praktijk 2006’, uit­gegeven door het Ministerie van VROM, december 2006, p. 8.&#13;
16. KB 1 juli 2009, no. 09.001759, Stcrt.2009, nr. 11221 (Win­terswijk).&#13;
17. KB 9 oktober 2009, no.09.003047, Stcrt.2009, nr. 17420 (Westland). &#13;
18. Zie bijvoorbeeld KB 17 oktober 2009, no. 09.002936, Stcrt. 2009, nr. 16035 (Roermond) enKB 10 december 2009, no. 09.003474, Stcrt. 2009, nr. 19980 (Hoorn).&#13;
19. KB 14 mei 2009, no. 09.001295, Stcrt. 2009, nr. 103 (Utrecht).&#13;
20. Vergelijk HR 24 april 2009, NJ 2009/207, waaruit blijkt dat bij de beoordeling van de nakoming van de onderhan­delingsplicht van art. 17 Ow ook onderhandelingen in het kader van een aanbod op grond van de Wvg in aanmerking kunnen worden genomen.&#13;
21. KB 28 augustus 2009, no. 09.002310, Stcrt. 2009, nr. 14441 (Amsterdam).&#13;
22. KB 7 april 2006, no. 06.001300, Stcrt. 2006, nr. 83 (Utrecht).&#13;
23. Zie bijvoorbeeld KB 14 september 2007, no. 07.002876,Stcrt. 2007, nr. 198 (Amsterdam).&#13;
24. Zie bijvoorbeeld KB 21 januari 2009, no. 09.000108,Stcrt. 2009, nr. 2249 (Haaren) en KB 3 juli 2009, no. 09.001824, Stcrt. 2009, nr. 11573 (Oosterhout). &#13;
25. KB 14 mei 2009, no. 09.001295, Stcrt. 2009, nr. 103 (Utrecht).&#13;
26. KB 28 juni 2002, no. 02.003029, Stcrt. 2009, nr. 153 (Bar­neveld).&#13;
27. Zie bijvoorbeeld KB 22 december 2006, no. 06.004684, Stcrt. 2007, nr. 7 (Vianen); KB 18 april 2007, no. 07.001255, Stcrt. 2007, nr. 82 (Leiden) en KB 24 juni 2008, no. 08.001857, Stcrt. 2008, nr. 138 (Amsterdam). &#13;
28. KB 11 december 2008, no. 08.003552, Stcrt. 2009, nr. 1209 (Uden).&#13;
29. KB 21 januari 2009, no. 09.000109, Stcrt. 2009, nr. 1262 (Breda).&#13;
30. KB 17 oktober 2009, no. 09.002936, Stcrt. 2009, nr. 16035 (Roermond).&#13;
31. Zie’Onteigeningswet, Handreiking voor de praktijk 2006’, uitgegeven door het Ministerie van VROM, december 2006, p. 10, maar ook KB 30 januari 2009, no. 09.000180, Stcrt. 2009, nr. 2250 (Venray).&#13;
32. KB 21 februari 2009, no. 09.000475, Stcrt. 2009, nr. 53 (Echt-Susteren). &#13;
33. Art. 80 lid 3 Ow.&#13;
34. Art. 61 Ow.&#13;
35. KB 4 januari 2009, no. 08.003148, Stcrt. 2009, nr. 797 (Venray).&#13;
36. Nader rapport Minister van VWS 8 mei 2008, Stcrt.2008, nr. 103.&#13;
37. Nader rapport Minister van VWS 3 juni 2008, Stcrt.2008, nr. 119.&#13;
38. Zie art. 77 lid 1 sub 3 Ow.&#13;
39. In dezelfde zin: P.L.G. Haccou, ‘Grondbeleid’, VGR 2008-5, p. 114.&#13;
40. KB 29 oktober 2009, no. 09.003045, Stcrt. 2009, nr. 17416 (Westland).&#13;
41. Advies Raad van State 23 april 2008, Stcrt.2008, nr. 103.&#13;
42. Wet van 18 maart 2010, houdende regels met betrekking tot versnelde ontwikkeling en verwezenlijking van ruim­telijke en infrastructurele projecten (Crisis- en herstelwet), Stb. 2010, 135.&#13;
43. In brede kring wordt betwijfeld of de Crisis- en herstelwet daadwerkelijk versnelling zal brengen. Zie J.F. de Groot en A. de Snoo , ‘Onteigening in crisis. De voorstellen tot versnelling van onteigening (I)’, BR 2009/991; en J.A.M.A Sluysmans, ‘Wijzigingen in de Onteigeningswet, Over symboolwetgeving, politiek onvermogen en het menselijk tekort’, TBR 2010/7. &#13;
</legacyfootnotes><footnotes><footnote/></footnotes><auteurs>mr. J. de Roos</auteurs><published>2010-05-01 00:00:00</published><modified>2010-05-01 00:00:00</modified><editiondate>2010-05-01</editiondate><htmlpath>https://denhollander.info/artikel/8479</htmlpath></article>
</articles></edition>