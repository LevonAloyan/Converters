<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2008</searchword><id>6727</id><udhid>UDH:TvAR/6727</udhid><titel>De mythologie van onteigening? De mogelijkheden en beperkingen van onteigening ten behoeve van de realisatie van de EHS</titel><searchwords><searchword>TvAR 4/2008</searchword><searchword>UDH:TvAR/6727</searchword></searchwords><attachments><attachment><name>TAR 2008_4 Artikel 2.pdf</name><extention>pdf</extention><url>https://denhollander.info/download/6455/ci</url></attachment></attachments><inleiding>1 Inleiding&#13;
In januari 2008 heeft de Raad voor het Landelijk Gebied&#13;
op eigen initiatief een advies uitgebracht over onteigening&#13;
als instrument om de Ecologische Hoofdstructuur (EHS)1&#13;
te realiseren. De Raad voor het Landelijk Gebied zag daartoe&#13;
reden omdat hij vreest dat de totale taakstelling voor&#13;
verwerving van nieuwe natuur, robuuste verbindingszones&#13;
en natte natuur in de EHS niet tijdig gehaald zal worden.&#13;
De totale taakstelling voor verwerving is 130.904 ha. Per 1&#13;
januari 2006 was de eigendom van 89.605 ha overgedragen.&#13;
Er resteert derhalve 41.299 ha. Een deel van de reeds&#13;
aangekochte gronden (21.978 ha) is niet bestemd voor natuur.&#13;
Dit deel dient als ruilgrond voor de te werven gronden&#13;
binnen de EHS. Dat betekent, aldus de Raad voor het&#13;
Landelijk Gebied dat de nog te verwerven oppervlakte binnen&#13;
de EHS op 63.277 ha komt.&#13;
Dit aantal hectares is volgens de Raad voor het Landelijk&#13;
Gebied dermate groot dat niet meer vertrouwd kan worden&#13;
op vrijwillige verwerving en gekeken moet worden naar de&#13;
mogelijkheden die de wet biedt om de percelen door onteigening&#13;
te verwerven. Om de weg daarvoor te plaveien, bespreekt&#13;
de Raad voor het Landelijk Gebied enkele mythes&#13;
die rond onteigening bestaan. Conclusie van de Raad voor&#13;
het Landelijk Gebied is dat de Onteigeningswet meerdere&#13;
mogelijkheden biedt om grond te verwerven: van gerechtelijke&#13;
onteigening en zachte dwang tot samenwerking tussen&#13;
burgers en overheid voor volledige schadeloosstelling en&#13;
daartoe adviseert de Raad de Minister van Landbouw, Natuur&#13;
en Voedselkwaliteit, de Staten Generaal, de betrokken&#13;
colleges van gedeputeerden staten en provinciale staten:&#13;
1. voor het publiek belang ‘groen’ de bestuurlijke afweging&#13;
tussen publiek en privaat belang op eenzelfde wijze te&#13;
maken als voor wonen, werken en infrastructuur;&#13;
2. de inzet van het instrument onteigening te baseren op&#13;
rationele overwegingen en niet op mythen;&#13;
3. de bovengrens voor onteigening van 10% nu, vooruitlopende&#13;
op de mid-term review van het Investeringsbudget&#13;
Landelijk Gebied in 2010, los te laten en de&#13;
kosten daarvan te reserveren. Als kostenindicatie kan&#13;
gelden dat de inzet van onteigening bij bijvoorbeeld de&#13;
helft van de grondverwerving jaarlijkse € 22 miljoen&#13;
extra kost;&#13;
4. een tijdschema te maken voor de inzet van volledige&#13;
schadeloosstelling op basis van onteigening, aan de&#13;
hand van een inventarisatie van knelpunten bij de realisatie&#13;
van de Ecologische Hoofdstructuur;&#13;
5. de condities te creëren om het instrument onteigening&#13;
verantwoord in te zetten:– evaluatie en zonodig uitbreiding van de huidige&#13;
personele inzet om voor groene doelen te onteigenen;&#13;
– versterken van de deskundigheid op provinciaal niveau,&#13;
onder meer met ‘op afroep’ beschikbare deskundigheid&#13;
vanuit een nationale expertisefunctie&#13;
(bijvoorbeeld in de vorm van een nationaal gecoördineerd&#13;
deskundigennetwerk).&#13;
Onderhavig artikel poogt inzicht te geven in de mogelijkheden&#13;
en onmogelijkheden om onteigening in te zetten voor&#13;
de door de Raad voor het Landelijk Gebied beoogde doelen.&#13;
Daarbij zal allereerst stilgestaan worden bij de juridische betekenis&#13;
van de EHS. </inleiding><content>2. Juridische doorwerking of betekenis EHS&#13;
Op rijksniveau is duidelijk wat met de EHS wordt beoogd.&#13;
Een nadere blik op de figuur van de EHS leert dat het Rijk&#13;
grote problemen heeft om provincies en in nog sterkere&#13;
mate gemeenten zover te krijgen de EHS in acht te nemen,&#13;
laat staan dat er actief aan verwezenlijking wordt gewerkt.&#13;
Zoals hierna nog zal blijken, gaat iedere provincie weer anders&#13;
om met de EHS en de wijze waarop deze verwezenlijkt&#13;
moet worden. Vanwege de aanstaande inwerkingtreding van&#13;
de Wet ruimtelijke ordening (Wro) per, naar het zich laat&#13;
aanzien, 1 juli 2008, is het moeilijk om in algemene zin iets&#13;
te zeggen over de wijze waarop provincies de verwezenlijking&#13;
van de EHS voor zich zien. Feit is wel dat in de&#13;
nieuwe Wet ruimtelijke ordening2 is voorzien in nieuwe&#13;
plan- en besluitvormen ten behoeve van de provincies en&#13;
het Rijk: het provinciaal c.q. rijksinpassingsplan en het vinciale c.q. rijksprojectbesluit (zie afdeling 3.5 e.v.). Of en&#13;
hoe de provincie en/of het Rijk deze plan- en besluitvormen&#13;
zullen gaan gebruiken is vooralsnog onduidelijk. Het zal in&#13;
ieder geval wel een voldoende kader bieden om, indien&#13;
daarvoor de politieke wil is, de EHS vast te leggen en door&#13;
te laten werken. Hierna zal met name stilgestaan worden bij&#13;
het huidig recht en daar waar mogelijk een doorkijk naar de&#13;
toekomst gegeven worden.&#13;
Of er juridische doorwerking of (in afgezwakte vorm) betekenis&#13;
uitgaat van de EHS kan op twee manieren worden gemeten.&#13;
De meest vergaande vorm is dat de (rijks)EHS&#13;
dwingendrechtelijke (lees: planologische) doorwerking&#13;
krijgt en gerealiseerd moet worden door de lagere overheden.&#13;
Het Rijk heeft slechts de mogelijkheid de EHS direct&#13;
door te laten werken als daaraan de status van een planologische&#13;
kernbeslissing wordt gegeven (art. 2a WRO, welke&#13;
planvorm overigens niet opgenomen in de nieuwe Wet op&#13;
de Ruimtelijke Ordening). Nu het Rijk voor een doorwerking&#13;
als bedoeld in art. 2a WRO niet heeft gekozen en het&#13;
evenmin de verwachting is dat dit alsnog gaat gebeuren&#13;
vanwege de vergaande implicaties van een dergelijk besluit,&#13;
kan het rijksbeleid dat de verwezenlijking van de EHS in&#13;
zich heeft onder huidig recht slechts direct doorwerken als&#13;
provincies de EHS als concrete beleidsbeslissing opnemen&#13;
in de streekplannen.3 Geen enkele provincie heeft ooit de&#13;
EHS als concrete beleidsbeslissing opgenomen, zodat de juridische&#13;
doorwerking van de EHS is overgelaten aan de individuele&#13;
gemeente die de mogelijkheid heeft een bestemmingsplan&#13;
in te richten in overeenstemming met de EHS.&#13;
Dat is in principe niet meer dan een politieke bereidheid&#13;
die te minder aanwezig zal zijn als gemeenten in hun gebied&#13;
bijvoorbeeld andere, meer dwingendrechtelijke, Natura&#13;
2000-gebieden heeft.&#13;
Uiteraard heeft onder huidig recht de provincie de bevoegdheid&#13;
om indien zij het niet verwezenlijken van de EHS strijdig&#13;
met haar beleid acht, gedeeltelijk goedkeuring te onthouden&#13;
aan een bestemmingplan. De huidige WRO biedt&#13;
dan echter niet de bevoegdheid aan de provincie de alsdan&#13;
wel gewenste bestemming op te leggen. Met de aanstaande&#13;
inwerkingtreding van de nieuwe Wro en het wegvallen van&#13;
het goedkeuringsvereiste van vastgestelde bestemmingsplannen,&#13;
zal overigens ook dit laatste sturingsmechanisme van&#13;
de provincies verdwijnen en zullen de provincies, indien zij&#13;
sturing wensen in de verwezenlijking van de EHS moeten&#13;
grijpen naar het al besproken middel van het provinciale inpassingsplan.&#13;
Het onthouden van goedkeuring zoals hiervoor besproken,&#13;
is de andere wijze waarop verwezenlijking van de EHS kan&#13;
worden gestimuleerd, zij het dat dat de passieve kant van de&#13;
doorwerking en/of betekenis van de EHS is: het tegengaan&#13;
van ingrepen in de EHS in de hoop en verwachting dat de&#13;
EHS alsnog zal worden gerealiseerd.&#13;
In ieder geval geldt dat er ten aanzien van deze zijde van de&#13;
werking op rijksniveau regels zijn opgesteld. Op 5 juni&#13;
2007 heeft de Minister van Landbouw, Natuur en Voedselkwaliteit&#13;
aan de Tweede Kamer de zogenoemde ‘Spelregels&#13;
EHS’ toegezonden.4 Deze spelregels zijn opgesteld tussen&#13;
het Rijk en de twaalf provincies en voorzien in een door het&#13;
Rijk voorzien ruimtelijk beschermingsregime voor de EHS.&#13;
Uit de spelregels volgt dat het Rijk vanuit de Nota Ruimte een ‘nee-tenzij’-principe wil verankeren in het ruimtelijk&#13;
beleid waaraan plannen getoetst zullen worden, inhoudende&#13;
dat ingrepen in de EHS met significante effecten op deze&#13;
EHS slechts dan mogen als voorzien wordt in mitigatie van&#13;
de effecten en zo nodig compensatie van de verloren grond&#13;
elders.&#13;
In de inleiding bij de Spelregels EHS geeft de minister aan&#13;
dat van de betrokken provincies wordt gevraagd de spelregels&#13;
te vertalen naar de provinciale kaders. De minister&#13;
overweegt dat ‘effectieve doorwerking in de praktijk om uitwerking&#13;
van het EHS-beleidskader vraagt naar provinciaal&#13;
niveau’. Hoe de minister deze doorwerking precies voor&#13;
ogen heeft en welk nut deze doorwerking naar provinciale&#13;
plannen en andere provinciale ruimtelijke kaders gegeven&#13;
de aanstaande inwerkingtreding van de nieuwe Wet ruimtelijke&#13;
ordening en de toch wat zwakkere positie van provincies,&#13;
laat de minister, ondanks het feit dat de Spelregels van&#13;
mei 2007 zijn, in het midden. Wellicht dat het Rijk veel activiteiten&#13;
van de provincies verwacht daar waar het de&#13;
nieuwe planvorm van het provinciale inpassingsplan betreft.&#13;
Of er thans reeds sprake is van een (passieve) juridische&#13;
doorwerking of betekenis van de EHS zou kunnen worden&#13;
afgelezen aan eventuele uitspraken van rechtbanken of de&#13;
Afdeling bestuursrechtspraak van de Raad van State. Nu de&#13;
EHS geen directe doorwerking heeft, kan het hooguit als&#13;
(zwaarwegend) belang worden betrokken bij de afweging of&#13;
een vrijstelling voor een bouwplan of de vestiging van een&#13;
bestemming kan worden verleend. Bij die afweging kan het&#13;
uiteraard zijn dat gemeente- en/of provinciebesturen de verwezenlijking&#13;
van het bouwplan of de vestiging van de bestemming&#13;
strijdig met de EHS achten en dat de rechter bij&#13;
de marginale toetsing van een dergelijke belangenafweging&#13;
het besluit van de gemeente en/of de provincie in stand&#13;
laat. De beschikbare jurisprudentie laat echter eveneens besluiten&#13;
van bestuursorganen zien die ertoe strekken dat de&#13;
ligging in de EHS niet altijd van doorslaggevend belang is&#13;
bij de beantwoording van de vraag of een bepaald bouwplan&#13;
doorgang kan vinden. Vaak genoeg wordt het belang&#13;
minder geacht dan het economische belang, waarbij andermaal&#13;
geldt dat de bestuursrechter vanuit zijn toetsingskader&#13;
dat voorziet in een marginale toets, ook besluiten met een&#13;
dergelijke overweging in stand laat.5 Tot slot: bij de bespreking van de onteigeningstitels zal nog&#13;
specifiek stil worden gestaan bij enkele problemen die de&#13;
verwezenlijking van de EHS met zich zal brengen, met&#13;
name waar het gaat om het vestigen van positieve bestemmingen&#13;
ter verwezenlijking van de EHS die nodig zijn om&#13;
tot een onteigeningstitel te komen. De nieuwe Wet ruimtelijke&#13;
ordening en de daarin opgenomen nieuwe planvormen&#13;
maken een onteigening ten behoeve van provincie en Rijk&#13;
ter verwezenlijking van hun inpassingsplannen wel aannemelijker.&#13;
Wel zal blijken dat bij de vestiging van deze positieve&#13;
bestemmingen de ‘vestigende’ overheid in een juridisch&#13;
benarde positie terecht zal kunnen komen.&#13;
3. Onteigeningstitels&#13;
De Onteigeningswet kent diverse mogelijke grondslagen&#13;
voor onteigening. Gangbaar zijn de titels IIA en IV van de&#13;
Onteigeningswet. Titel IIa Onteigeningswet voorziet in de&#13;
onteigening van wegen, bruggen, bermen, bermsloten en&#13;
kanalen, alsmede in de onteigening voor de aanleg en verbetering&#13;
van wegen, bruggen, spoorwegwerken, kanalen,&#13;
havenwerken en enkele andere voorzieningen van openbaar&#13;
nut. Titel IV Onteigeningswet ziet op de onteigening in het&#13;
belang van (onder veel meer) de ruimtelijke ontwikkeling.&#13;
Veel minder gangbaar, hetgeen naar het zich laat aanzien&#13;
ook de reden is van het door de Raad voor het Landelijk&#13;
Gebied afgegeven advies, is de onteigening in het belang&#13;
van de landinrichting (titel VII Onteigeningswet).&#13;
De Raad voor het Landelijk Gebied onderscheidt in zijn&#13;
advies titel IV en titel VII Onteigeningswet als de grondslagen&#13;
om ten behoeve van de aanleg van de EHS, althans het&#13;
verwerven van de benodigde hectares, te onteigenen.6&#13;
Het is voor een beoordeling van de vraag of en zo ja welke&#13;
van voormelde wettelijke grondslagen kan dienen als onteigeningstitel,&#13;
allereerst van belang de wetteksten naast elkaar&#13;
te zetten.&#13;
Art. 77, eerste lid, Onteigeningswet (titel IV) bepaalt het&#13;
volgende:&#13;
Onteigening ten name van de gemeente, van een ander&#13;
publiekrechtelijk lichaam of van een rechtspersoon met&#13;
volledige rechtsbevoegdheid, toegelaten ingevolge art.&#13;
70 of 70j van de Woningwet, kan plaatsvinden:&#13;
ten behoeve van de uitvoering van of ter handhaving van de&#13;
feitelijke toestand overeenkomstig een bestemmingsplan;&#13;
(...)&#13;
Art. 122, eerste lid, Onteigeningswet (titel VII) bepaalt&#13;
het volgende:&#13;
Onteigening kan ten name van de Staat plaatsvinden&#13;
van onroerende zaken en rechten, waarover de beschikking&#13;
moet worden verkregen ter verwezenlijking van&#13;
een landinrichtingsplan als bedoeld in art. 17, eerste&#13;
lid, van de Wet inrichting landelijk gebied of ter verwezenlijking&#13;
van een reconstructieplan als bedoeld in&#13;
hoofdstuk 2 van de Wet concentratiegebieden.&#13;
(...)&#13;
Daarmee zijn in voormelde artikelen drie wettelijke grondslagen&#13;
te ontwaren: 1. onteigening op grond van een bestemmingsplan;&#13;
2. onteigening op grond van een landinrichtingsplan;&#13;
3. onteigening op grond van een reconstructieplan.&#13;
Uit de hiervoor omschreven wetteksten volgt reeds dat de&#13;
onteigening plaatsvindt ten behoeve van verschillende overheidslichamen.&#13;
Onteigening ten behoeve van de twee laatstgenoemde&#13;
onteigeningsgrondslagen geschiedt ten behoeve&#13;
van de Staat. Onteigening op grond van titel IV geeft een&#13;
diverser beeld. Op grond van art. 77 Onteigeningswet geschiedt&#13;
onteigening normaliter ten name van de gemeente.&#13;
De wettekst laat echter zonder meer ruimte om ook ten behoeve&#13;
van en ten name van een ander publiekrechtelijk lichaam&#13;
of zelfs een privaatrechtelijke rechtspersoon te onteigenen.&#13;
De mogelijkheid om ten behoeve van een ander&#13;
overheidslichaam te onteigenen bestaat sinds 1 augustus&#13;
1965 met de inwerkingtreding van de toenmalige Wet op&#13;
de Ruimtelijke Ordening. Een en ander is bedoeld om te&#13;
voorkomen dat de gemeente eerst op eigen naam moet onteigenen&#13;
en vervolgens het onteigende weer moet overdragen&#13;
aan een publiekrechtelijke of privaatrechtelijke rechtspersoon&#13;
die de onroerende zaak daadwerkelijk tot ontwikkeling&#13;
brengt. Ook kan het dienen als onteigeningstitel in die&#13;
gevallen dat er sprake is van belangen van bovengemeentelijke&#13;
aard, of zelfs als de gemeente niet tot onteigening over&#13;
wil gaan.7 De tekst van art. 77 Ow laat toe dat ten behoeve&#13;
van elke soort overheidslichaam, waaronder ook de Staat en&#13;
de provincie, wordt onteigend.8 Dit wil niet zeggen dat een&#13;
dergelijke wijze van onteigenen usance is. Uit literatuur en&#13;
jurisprudentie is op te maken dat deze variant slechts weinig&#13;
wordt gebruikt. Een van de weinige voorbeelden is een onteigening in Deventer, KB 3 oktober 2001, Stcrt. 2001,&#13;
212.9&#13;
4. Positie gemeente – bereidheid&#13;
De Raad voor het Landelijk Gebied staat in zijn rapport&#13;
kort stil bij de bereidheid van de diverse overheidslichamen&#13;
om mee te werken aan de door de Raad voorgestane wijze&#13;
van onteigening. Dat zal niet voor niets zijn geweest. Na jarenlang&#13;
beleid dat ertoe strekt dat de EHS slechts op vrijwillige&#13;
basis kan worden gerealiseerd, is het niet de verwachting&#13;
dat van de gemeenten ten aanzien van deze wijze&#13;
van onteigening al te veel verlangd kan en mag worden, nog&#13;
los van de nog te bespreken lokale politieke implicaties. Immers&#13;
het onteigenen ten behoeve van de ontwikkeling van&#13;
natuur (niet noodzakelijkerwijs de EHS) door gemeenten&#13;
vindt normaliter enkel plaats indien dit samenhangt met de&#13;
ontwikkeling van bedrijventerreinen en woningbouw en&#13;
dient ter landelijke inpassing van de door de gemeente gewenste&#13;
ontwikkeling. Onteigening ten behoeve van louter&#13;
natuurontwikkeling zal voor de gemeente derhalve niet interessant&#13;
zijn, daargelaten nog het feit dat er dan budget ter&#13;
beschikking gesteld zal moeten worden aan de gemeenten&#13;
en het de nodige coördinatie zal vergen om de gemeenten&#13;
elk voor zich de door het Rijk of de provincie voorziene&#13;
EHS te ontwikkelen en deze vervolgens op elkaar aan te&#13;
laten sluiten. Dit vergt dermate veel afstemming en politieke&#13;
bereidheid dat van deze wijze van onteigening niet teveel&#13;
verwacht mag worden. Het zal erop neerkomen dat de&#13;
hogere overheden, Rijk en provincie tot onteigening over&#13;
zullen moeten gaan.&#13;
5. Mogelijkheid titel IV Onteigeningswet&#13;
Zoals al gesteld laat de wet zonder meer ruimte voor een&#13;
onteigening ten behoeve van de Staat, provincie, waterschap&#13;
of een openbaar lichaam als bedoeld in art. 8 Wet gemeenschappelijke&#13;
regelingen op grond van titel IV Onteigeningswet.&#13;
10 Naar huidig recht (huidige WRO) mag niet uit&#13;
het oog verloren worden dat ook dan nog de politieke bereidheid&#13;
van de gemeente nodig is om tot herziening van&#13;
het bestemmingsplan over te gaan en daar zit het probleem&#13;
van deze wijze van onteigening. Overigens geldt hetzelfde&#13;
met de inwerkingtreding van de nieuwe Wro, zij het dat de&#13;
provincie en het Rijk dan wel een extra middel hebben gekregen&#13;
de door hen gewenste ruimtelijke inrichting aan te&#13;
passen in de vorm van een inpassingsplan (art. 3.26 en 3.28&#13;
Wro (nieuw)) dat als een bestemmingsplan heeft te gelden&#13;
en derhalve ook een onteigeningstitel zal bieden. Art. 77&#13;
Onteigeningswet zal daartoe met de inwerkingtreding van&#13;
de WRO (nieuw) worden aangepast.11 Dit zal in specifieke&#13;
situatie naar verwachting een uitkomst bieden voor die&#13;
overheden die bepaalde onderdelen van de EHS zullen willen&#13;
realiseren. Of het in algemene zin als middel te baat zal&#13;
worden genomen, valt nog te bezien.&#13;
Om ten behoeve van de EHS te kunnen onteigenen, zal namelijk&#13;
eerst een wijziging naar de bestemming ‘Natuur’ of&#13;
aanverwante bestemmingen nodig zijn. Zoals de Raad in&#13;
zijn rapport terecht constateert, is het jarenlang beleid geweest&#13;
dat de verwezenlijking van de EHS gebaseerd is op&#13;
vrijwilligheid. Doorbreking van dit jarenlange bestendige&#13;
beleid zal in het land niet zonder slag of stoot gaan. Het is staande jurisprudentie van de rechtbanken en de Afdeling&#13;
bestuursrechtspraak van de Raad van State (hierna: de Afdeling)&#13;
dat de EHS vanuit de genoemde beleidsvisie geen planologische&#13;
doorwerking heeft. Naast de al besproken jurisprudentie&#13;
ten aanzien van de juridische betekening van de&#13;
EHS, heeft de jurisprudentie daaromtrent zich met name&#13;
ontwikkeld rond (natuur)gebiedsplannen van de provincie.&#13;
Op voormelde motivering zijn veel beroepen tegen (natuur)&#13;
gebiedsplannen waarin de EHS is opgenomen, ongegrond&#13;
verklaard. Zie laatstelijk nog Rechtbank Zwolle op&#13;
29 januari 200812, waarin de rechtbank overwoog:&#13;
‘Onder verwijzing naar vaste jurisprudentie van de Afdeling&#13;
bestuursrechtspraak van de Raad van State (zie&#13;
onder meer uitspraak van 2 maart 2005, 200407119) is&#13;
de rechtbank van oordeel dat de vaststelling van het natuurgebiedsplan&#13;
in planologisch opzicht geen directe&#13;
gevolgen heeft voor de in dat gebied gelegen (landbouw)&#13;
gronden met opstallen, omdat door die vaststelling&#13;
noch de bestemming van die gronden, noch het gebruik&#13;
daarvan worden gewijzigd. Het bestaande gebruik&#13;
kan derhalve onverkort worden voortgezet. Mogelijke&#13;
beperkingen die voortvloeien uit opvolgende planologische&#13;
besluiten, zullen in procedures tegen deze besluiten&#13;
naar voren moeten worden gebracht.’&#13;
In de uitspraak van de Afdeling waarnaar de rechtbank verwijst,&#13;
is de volgende overweging opgenomen:&#13;
2.4. Dit betoog faalt. Zoals de Afdeling eerder heeft&#13;
overwogen (bijvoorbeeld uitspraak van 1 september&#13;
2004 in zaak nr. 200402191/1, heeft de vaststelling van&#13;
het natuurgebiedsplan geen planologische gevolgen&#13;
voor de in dat gebied gelegen gronden, omdat door die&#13;
vaststelling de bestemming van die gronden, noch het&#13;
gebruik daarvan wordt gewijzigd. De rechtbank heeft&#13;
terecht in aanmerking genomen dat de vaststelling van&#13;
de natuurgebiedsplannen er niet toe leidt dat geen belangenafweging&#13;
meer hoeft plaats te vinden ter uitvoering&#13;
van andere specifieke regelgeving, zoals de Wet op&#13;
de Ruimtelijke Ordening en de Wet Milieubeheer. Ook&#13;
bij het vaststellen van een streekplan geldt onverkort dat alle daarbij betrokken belangen afgewogen dienen&#13;
te worden.&#13;
Op 13 december 2006 heeft de Afdeling deze lijn ook&#13;
doorgetrokken in een zaak die diende over het plan dat provinciale&#13;
staten van Noord-Brabant hebben opgesteld ingevolge&#13;
art. 2 Wet ammoniak en veehouderij en waarin zij de&#13;
zeer kwetsbare gebieden als bedoeld in de Wet ammoniak&#13;
en veehouderij hebben aangewezen. De EHS speelt bij deze&#13;
aanwijzing ingevolge art. 2, tweede lid Wet ammoniak en&#13;
veehouderij een belangrijke rol. Desondanks trok de Afdeling&#13;
voormelde lijn door.13, 14&#13;
Uit deze jurisprudentie volgt dat de Afdeling elk besluit of&#13;
plan dat wél zal voorzien in een planologische doorwerking&#13;
van de EHS op perceelsniveau, mits uiteraard aangevoerd,&#13;
zal toetsen aan het hogere rijksbeleid en – in ieder geval –&#13;
aan het ter plaatse geldende streekplan en daarbij ook de&#13;
belangenafweging zal beoordelen. In haar uitspraak van 17&#13;
april 2002 (200001173) oordeelde de Afdeling als volgt15:&#13;
‘(...)Wanneer echter de concrete begrenzing van de&#13;
EHS in een bestemmingsplan wordt geregeld, dient dit&#13;
naar het oordeel van de Afdeling in het plan tot uitdrukking&#13;
te komen. (...)’&#13;
Voor gemeentes, provincies en Rijk is het hiervoor omschreven&#13;
toetsingskader van de Afdeling een weinig aanlokkelijk&#13;
vooruitzicht, nu de EHS vaak dwars door agrarisch&#13;
gebied loopt dat nog vol in ‘gebruik’ is. De rechter zal de&#13;
vraag voorgelegd krijgen of het per se noodzakelijk is dat&#13;
een perceel wordt bestemd tot natuur of aanverwante bestemming,&#13;
terwijl het perceel nog vol in agrarisch gebruik is&#13;
(lees: er zijn geen te beschermen natuurwaarden). Het verweer&#13;
van de agrariër die dit overkomt laat zich raden:&#13;
waarom moet de EHS net over zijn perceel lopen? De EHS&#13;
zou net zo goed kunnen lopen over het perceel van de buurman.&#13;
Een andere rechtens relevante vraag zal zijn waarom&#13;
het huidige gebruik onder het overgangsrecht wordt gebracht.&#13;
Ingevolge de jurisprudentie van de Afdeling bestuursrechtspraak&#13;
van de Raad van State is dat enkel mogelijk&#13;
als voorzien is dat het strijdige gebruik binnen tien jaar&#13;
zal worden beëindigd. Dit vergt van het overheidsorgaan&#13;
dat ervoor kiest de EHS positief te bestemmen een vergaand&#13;
standpunt over de bereidheid de percelen ook daadwerkelijk&#13;
te verwerven en - als ultimum remedium - te onteigenen.&#13;
Met de over het algemeen uit te voeren marginale&#13;
toets die de Afdeling placht uit te voeren in dit soort situaties,&#13;
is daar nog wel het hoofd aan te bieden. Het is echter&#13;
te verwachten dat de overheid die ervoor kiest om de EHS&#13;
positief te bestemmen dan wel met planschadeverzoeken geconfronteerd&#13;
zal gaan worden. Als de provincie en het Rijk&#13;
niet bereid zijn hun onder de nieuwe Wro nieuw verworven&#13;
bevoegdheden in te zetten, komt het vorenstaande op het&#13;
bordje van de gemeenten, die gegeven alle problemen die&#13;
met name organisatorisch en politiek van aard zullen zijn,&#13;
niet zullen staan te springen om a) de EHS positief te bestemmen&#13;
en b) over te gaan tot onteigening van de betrokken&#13;
percelen om de EHS daadwerkelijk te realiseren.&#13;
De huidige WRO biedt aan het Rijk en aan de provincies&#13;
overigens nog een extra mogelijkheid om de weerstand bij ongewillige gemeentes te breken als Rijk en de provincies&#13;
niet voor inpassingsplannen kiezen. Zowel de huidige&#13;
WRO als de nieuwe biedt een voorziening voor ‘hogere’&#13;
overheden om een onwillige gemeente een aanwijzing te&#13;
geven om tot een bepaald bestemmingsplan te komen. Gaat&#13;
de gemeente daar niet toe over, dan hebben zowel de Minister&#13;
van VROM als het college van gedeputeerde staten op&#13;
grond van art. 37 en 38 WRO (afdeling 4.1 Wro (nieuw))&#13;
de mogelijkheid zelf tot de vaststelling van het door hen gewenste&#13;
bestemmingsplan te komen. Voordeel van een dergelijke&#13;
wijze van aanwijzingen doen is uiteraard dat deze&#13;
hogere overheden de mogelijkheden hebben om over gemeentegrenzen&#13;
heen te kijken en de EHS als een geheel&#13;
kunnen zien en als zodanig ook ontwikkelen.&#13;
Dit neemt echter niet weg dat ook het Rijk en de provincies&#13;
(en eventuele andere lichamen) zullen worden geconfronteerd&#13;
met de hiervoor beschreven jurisprudentie en te&#13;
maken krijgen met bestuursrechters die uitgebreid zullen&#13;
gaan toetsen of de EHS op de door de gemeentes, provincies&#13;
dan wel het Rijk beoogde wijze kan worden ingericht.&#13;
Daargelaten dat gemeenten het niet lichtvaardig zullen oppakken&#13;
dat er wordt ingegrepen in hun bevoegdheid de&#13;
ruimtelijke ordening binnen hun gemeente te regelen op de&#13;
wijze die zij deugdelijk achten, zal het sowieso veel feitelijke&#13;
afstemming en politieke wil gaan vergen. Dit zal met zich kunnen brengen dat weinig provincies ervoor zullen kiezen&#13;
het door de Raad beoogde doel te halen en titel IV Onteigeningswet&#13;
daarvoor in te zetten.16&#13;
Het Rijk heeft vanuit zijn positie en met de hem ten dienste&#13;
staande Dienst Landelijk Gebied wellicht wel voldoende&#13;
mogelijkheden om op grond van deze titel tot onteigening&#13;
te komen, zeker na inwerkingtreding van de nieuwe WRO.&#13;
Dit al dan niet na toepassing van de hiervoor beschreven&#13;
bevoegdheid ex art. 37 WRO als de gemeenten niet zelf tot&#13;
de benodigde bestemmingsplanwijzigingen wensen te&#13;
komen.&#13;
6. Titel VII&#13;
Hiervoor is stilgestaan bij titel IV en is geconcludeerd dat&#13;
titel IV op zich voldoende grondslag biedt om tot onteigening&#13;
over te gaan, doch dat praktische (en deels politieke)&#13;
problemen daaraan waarschijnlijk in de weg staan. De vraag&#13;
die vervolgens voorligt is de vraag of de enige andere onteigeningsgrondslag,&#13;
titel VII Onteigeningswet, een beter instrumentarium&#13;
biedt.&#13;
Zoals hiervoor uit de geciteerde wettekst van art. 122 Onteigeningswet&#13;
blijkt, wordt in geval van titel VII Onteigeningswet&#13;
onteigend ten behoeve van de Staat en dient de&#13;
onteigening ter verwezenlijking van een landinrichting- of&#13;
reconstructieplan als bedoeld in respectievelijk de Wet inrichting&#13;
landelijk gebied en de Reconstructiewet concentratiegebieden.&#13;
17&#13;
Beide soorten plannen bieden een mogelijkheid een gedeelte&#13;
van een in de plannen omlijnd gebied in te richten&#13;
voor natuur. Beide wetten geven daartoe namelijk een wettelijke&#13;
mogelijkheid en wettechnisch staat er niets aan in de&#13;
weg om de EHS als zodanig te gebruiken.18&#13;
Onteigening ten behoeve van de ontwikkeling van een reconstructieplan&#13;
op grond van de nieuwe Reconstructiewet&#13;
concentratiegebieden is, voor zover bekend, nog niet uitgesproken.&#13;
19 Hetzelfde geldt uiteraard voor de Wet inrichting&#13;
landelijk gebied die van nog recenter datum is.20 Het onteigenen&#13;
behoeve van een landinrichtingsplan dat tot stand is&#13;
gekomen op grond van de voorheen geldende Landinrichtingswet&#13;
komt vaker voor.21&#13;
Een probleem dat zich voordoet bij reconstructie- en land -&#13;
inrichtingsplannen is dat het enkele feit dat het onteigening&#13;
KB wordt verleend nog niet betekent dat er ook daadwerkelijk&#13;
onteigend kan worden. De herinrichting IJsselmonde-&#13;
Oost toont aan dat de Staat er met het onteigening KB nog&#13;
niet is, omdat de bestemming alsdan nog niet in overeenstemming&#13;
is met het landinrichting- of reconstructieplan.&#13;
Ook in situaties als deze geldt dat de gemeente vervolgens&#13;
het bestemmingsplan zal moeten gaan wijzigen. Bij deze&#13;
herinrichting speelt dat de gemeente thans, twee jaar na&#13;
dato nog bezig is met het wijzigen van het bestemmingsplan.&#13;
De tweejaarstermijn waarbinnen de onteigening in&#13;
rechte moet worden gevorderd kan om die reden in het gedrang&#13;
komen.&#13;
Specifiek voor reconstructieplannen geldt dat gemeenten&#13;
pas verplicht zijn om een bepaald onderdeel als de te ontwikkelen&#13;
EHS op te nemen in hun bestemmingsplannen als&#13;
daaraan de zogenoemde planologische doorwerking is verleend&#13;
als bedoeld in art. 11, zesde lid, Reconstructiewet&#13;
concentratiegebieden (hierna: Rcw). Dit artikelonderdeel brengt met zich dat voor specifiek aan te geven gedeelten&#13;
binnen het plangebied art. 27 Reconstructiewet van toepassing&#13;
is. Art. 27, eerste lid, Rcw bepaalt dat het reconstructieplan&#13;
in zoverre als voorbereidingsbesluit geldt tot het&#13;
moment dat een bestemmingsplan in overeenstemming is&#13;
gebracht met het reconstructieplan.22&#13;
Daargelaten dat er geen plannen bekend zijn waarin de&#13;
EHS als onderdeel van het plangebied is aangewezen&#13;
waarop art. 27 Reconstructiewet concentratiegebieden van&#13;
toepassing is verklaard, zullen provincies en de goedkeuring&#13;
verlenende Ministers van VROM en LNV na de uitspraken&#13;
van de Afdeling over de Brabantse reconstructieplannen terughoudend&#13;
zijn met het van toepassing verklaren van art.&#13;
27 Rcw.23 In haar uitspraak van 4 april 2007 over het reconstructieplan&#13;
Beerze-Reusel oordeelde de Afdeling namelijk&#13;
als volgt over deze doorwerking:&#13;
‘2.15.2.1. De Afdeling overweegt dat met het oog op de&#13;
rechtsbescherming van belanghebbenden - en mede&#13;
gelet op deze wetsgeschiedenis - alleen die onderdelen van het reconstructieplan kunnen worden aangewezen&#13;
om door te werken, die reeds volledig planologisch zijn&#13;
afgewogen. In dat geval is het gerechtvaardigd af te wijken&#13;
van het uitgangspunt dat met betrekking tot de&#13;
ruimtelijke ordening het gemeentelijke bestemmingsplan&#13;
geldt als het enige, de burgers rechtstreeks bindende&#13;
plan. (…)&#13;
Reeds op grond van dit voorbehoud komt de Afdeling&#13;
tot de conclusie dat de beleidsuitspraken die zijn opgenomen&#13;
in paragraaf 11.6.1. niet rechtstreeks kunnen&#13;
doorwerken naar bestemmingsplannen. Ook overigens&#13;
zijn de beperkingen en de ontwikkelingsmogelijkheden&#13;
voor intensieve veehouderijen - behoudens voor zover&#13;
die mogelijkheden rechtstreeks voortvloeien uit de aanduiding&#13;
van de in artikel 1 van de Rwc onderscheiden&#13;
gebieden - nog onvoldoende concreet onderzocht en afgewogen&#13;
tot op perceelsniveau. Die beleidsuitspraken&#13;
zijn dan ook te weinig concreet om als grondslag te dienen&#13;
voor het aanmerken van (delen van) het reconstructieplan&#13;
als vrijstelling als bedoeld in artikel 19 van&#13;
de WRO. (…)’&#13;
Nu de Wet inrichting landelijk gebied geen pendant van&#13;
art. 11 en art. 27 Rcw kent, zullen de gemeenten een belangrijke&#13;
vinger in de pap houden met betrekking tot de invulling&#13;
en ontwikkeling van de EHS.24 Vaak zullen gemeenten&#13;
nodig blijven om ter plaatse de bestemming te wijzigen&#13;
met alle beleidsvrijheid van gemeenten van dien, uitgezonderd&#13;
uitaard de situatie dat het Rijk en/of de betrokken&#13;
provincie gebruik maakt van hun (aanstaande) bevoegdheid&#13;
een inpassingsplan te maken als bedoeld in de art. 3.26 en&#13;
3.28 WRO (nieuw). In ieder geval geldt dat bij het maken&#13;
van een bestemmings- of inpassingsplan bovendien specifieke&#13;
regels als het maken van een milieueffectrapportage&#13;
een rol gaan spelen. Ingevolge het Besluit m.e.r. 1994 geldt&#13;
dat de inrichting van het landelijk gebied waarbij de activiteit&#13;
betrekking heeft op de functiewijziging in de natuur, recreatie&#13;
of landbouw met een oppervlakte van 250 hectare of&#13;
meer op grond van de C-lijst (categorie 9) m.e.r.-plichtig is.&#13;
Ingevolge categorie 9 van de D-lijst geldt dat een functiewijziging&#13;
als hiervoor omschreven vanaf 125 hectare in&#13;
ieder geval m.e.r.-beoordelingsplichtig is.25&#13;
Zie voorts de problemen die de Staat heeft ondervonden bij&#13;
de onteigening op grond van het landinrichtingsplan&#13;
‘Noorderpark’, een herinrichting in de gemeenten Utrecht&#13;
en De Bilt. In een vonnis van 12 oktober 200526 heeft de&#13;
rechtbank Utrecht reden gezien mee te gaan in een verweer&#13;
van gedaagde dat ertoe strekte dat de vordering tot onteigening&#13;
aan de Staat moest worden ontzegd omdat wetswijzigingen&#13;
van na de datum van het KB gevolgen hadden voor&#13;
de ontwikkeling van de in het landinrichtingsplan voorziene&#13;
ontwikkeling. De rechtbank deed dat op grond van de&#13;
volgende overweging:&#13;
‘Voor een zelfstandige beoordeling door de rechtbank&#13;
van de noodzaak tot onteigening is echter wel plaats indien&#13;
hetgeen gedaagde daaromtrent aanvoert, meebrengt&#13;
dat de onteigening in het licht van na het onteigeningsbesluit&#13;
gewijzigd, of aan het licht gekomen omstandigheden&#13;
van de zijde van de onteigenende partij in strijd is met het recht omdat de onteigening niet (meer)&#13;
geschiedt ten behoeve van het doel waarvoor volgens&#13;
het onteigeningsbesluit onteigend wordt, of omdat ten&#13;
gevolge van gewijzigde inzichten met betrekking tot de&#13;
uitvoering van een aan de onteigening ten grondslag&#13;
liggend besluit of plan niet (meer) kan worden gezegd&#13;
dat de onteigening geschiedt ter uitvoering daarvan&#13;
(HR 9 februari 2000, NJ2000, 418).’&#13;
In een vonnis van dezelfde datum oordeelt de rechtbank dat&#13;
de Staat, ondanks het feit dat het landinrichtingsplan duidelijk&#13;
is over de wijze van inrichting, desondanks gehouden&#13;
is te onderzoeken of er een noodzaak is te komen tot onteigening.&#13;
27 De daartoe strekkende overweging luidt:&#13;
‘Voor zover de Staat heeft beoogd te stellen dat uit het&#13;
stelsel van de Landinrichtingswet voortvloeit dat geen&#13;
plaats meer is voor een beoordeling door de rechtbank&#13;
van de noodzaak van de onteigening, indien sprake is&#13;
van een in het landinrichtingsplan opgenomen regeling&#13;
met betrekking tot de toewijzing van gronden ex artikel&#13;
137 Landinrichtingswet, is het volgende van belang.&#13;
Een dergelijk stelsel zou niet alleen afbreuk doen aan de&#13;
rechtsbescherming die de eigenaar toekomt uit hoofde&#13;
van de onteigeningswet, maar ook aan de rechtsbescherming&#13;
die voortvloeit uit artikel 1 van het 1e protocol&#13;
bij het EVRM. Zulks niet in de laatste plaats omdat&#13;
ons rechtssysteem ingevolge artikel 6 EVRM dient te&#13;
voorzien in een rechterlijke toetsing van besluiten tot&#13;
onteigening en de artikel 137 e.v. Landinrichtingswet&#13;
niet een dergelijke rechtsbescherming bieden. Het feit&#13;
dat de rechthebbende ingevolge het bepaalde in artikel&#13;
83 lid 4 Landinrichtingswet (oud) heeft kunnen opkomen&#13;
tegen de inhoud van het landinrichtingsplan en de&#13;
daarin opgenomen mogelijkheid van onteigening en&#13;
voorgenomen toewijzing van eigendommen maakt dit&#13;
niet anders, omdat niet het landinrichtingsplan maar&#13;
het onteigeningsbesluit de basis vormt voor de onteigening&#13;
en, binnen het door de Hoge Raad gegeven toetsingskader,&#13;
aan een zorgvuldige rechterlijke toetsing&#13;
dient te worden onderworpen. De hiervoor aangehaalde overwegingen van de Rechtbank&#13;
Utrecht geven duidelijk aan wat de reikwijdte van het toetsingskader&#13;
is in geval onteigening op grond van een landinrichtingsplan&#13;
en een reconstructieplan wordt gevorderd.&#13;
Anders dan de Staat in de beide hiervoor besproken zaken&#13;
heeft bepleit, gaat de rechtbank toch inhoudelijk toetsen&#13;
aan alle vereisten die de Onteigeningswet stelt om tot onteigening&#13;
te komen, waaronder de altijd belangrijke vraag of&#13;
er een noodzaak is om tot onteigening te komen. Zelfrealisatieverweren,&#13;
urgentieverweren en verweren die ertoe&#13;
strekken dat de realisatie van de EHS als gevolg van bepaalde&#13;
regelgeving (bijvoorbeeld de Wet milieubeheer, de&#13;
Wet geurhinder en veehouderij en de Wet ammoniak en&#13;
veehouderij) op een specifieke plaats onmogelijk is, zullen&#13;
daarmee door de Staat moeten worden weerlegd. Onteigening&#13;
ten behoeve van de EHS zal al met al met zich brengen&#13;
dat de Staat moet rekenen op alle verweren die gebruikelijk&#13;
zijn bij onteigeningsgeschillen. Dit doet helaas vermoeden&#13;
dat, los van de financiële kant van de zaak, het&#13;
middel van onteigening weinig gebruikt zal worden ter verwezenlijking&#13;
van de EHS.28&#13;
7. Tot slot&#13;
De eerste tekenen zijn tot slot weinig hoopvol voor de Raad&#13;
voor het Landelijk Gebied. Het provinciale bestuur van&#13;
Noord-Brabant heeft al laten weten dat het het advies van&#13;
de Raad niet zal volgen. Het houdt vast aan de verwerving&#13;
op vrijwillige basis. Slechts als verwerving op vrijwillige&#13;
basis niet lukt, zal het onteigeningsrecht als sluitstuk worden&#13;
toegepast.29&#13;
De besproken titels in de Onteigeningswet bieden elk voor&#13;
zich voldoende mogelijkheden om tot onteigening te&#13;
komen. Alle door de Raad voor het Landelijk Gebied ontrafelde&#13;
mythes ten spijt, zal de onteigenende instantie zich er&#13;
bij elk van de besproken titels bewust van moeten zijn dat&#13;
er naast de te overwinnen politieke problemen ook vergaande&#13;
juridische en mogelijk ook steekhoudende verweren&#13;
kunnen komen. Vanuit zijn positie en het hem ten dienste&#13;
staande apparaat is het aanbevelenswaardig dat het Rijk de&#13;
regie in eigen hand neemt en op basis van het nieuwe instrumentarium&#13;
dat de Wro zal bieden komt tot onteigening&#13;
ten behoeve van de verwezenlijking van de EHS. </content><legacyfootnotes>* Mr. G.J.M. de Jager is advocaat bij Kneppelhout &amp; Korthals te Rotterdam.&#13;
(gjm.de.jager@kneppelhout.nl)&#13;
1. Zie Natuurbeleidsplan, Kamerstukken II1989/90, 21 149, nrs. 2-3,&#13;
de planologische kernbeslissing Structuurschema Groene Ruimte, Kamerstukken&#13;
II1993/94, 22 880, nr. 39, de Nota Ruimte van 23 april&#13;
2004, waarin de ontwikkeling van de EHS als beleidsuitgangspunt en&#13;
zeer globaal begrensd is opgenomen; nadien is de EHS nader vorm en&#13;
inhoud gegeven door de provinciale besturen in de streekplannen, dit&#13;
afhankelijk van de bereidheid van de provincies om de EHS specifiek&#13;
in te vullen.&#13;
2. Wet van 20 oktober 2006, Stb.566.&#13;
3. Andermaal geldt dit tot het van kracht worden van de nieuwe Wet op&#13;
de Ruimtelijke Ordening; alsdan zullen de provincies de mogelijkheid&#13;
hebben om de EHS bij wijze van provinciaal inpassingsplan te regelen.&#13;
4. Kamerstukken II2006/07, 30 825, nr. 6.&#13;
5. Zie ABRS 30 januari 2008 (200704236); ABRS 17 oktober 2007&#13;
(200701612); ABRS 4 april 2007 (200603240), r.o. 2.9.1; ABRS 16&#13;
augustus 2006 (200508855), r.o. 2.4; en op milieugebied: ABRS 26&#13;
maart 2008 (200704068), waarin de Afdeling oordeelt dat de enkele&#13;
ligging van een bedrijf in de EHS nog niet met zich brengt dat beoordeeld&#13;
moet worden of een milieueffectrapportage gemaakt moet worden. &#13;
6. Frappant genoeg heeft de Onteigeningswet jarenlang een onteigeningstitel&#13;
ten behoeve van de natuurbescherming geboden, titel VIII,&#13;
een titel die in de ogen van de Raad wellicht van dienst zou kunnen&#13;
zijn geweest; deze titel is in 2005 komen te vervallen met de inwerkingtreding&#13;
van de uitgebreide voorbereidingsprocedure, Stb.2005,&#13;
282; overweging van de minister tot het laten vervallen van de titel&#13;
waren de voorgenomen herziening van de Onteigeningswet en doelmatigheidsoverwegingen:&#13;
aanpassing aan de uitgebreide voorbereidingsprocedure&#13;
zou een omvangrijke en complex wijziging vereisen&#13;
( Kamerstukken II2003/04, 29 421, nr. 3, p. 29).&#13;
7. Deze mogelijkheid is voor het eerst opgenomen in art. 10 jo. 11,&#13;
tweede lid Wederopbouwwet, zie ook Memorie van Toelichting bij&#13;
art. 11 Wederopbouwwet, Kamerstukken II 1948/49, 1058, nr. 3, p.&#13;
13: De in dit artikel neergelegde onteigeningsbevoegdheid is bedoeld&#13;
als een subsidiaire, voor het geval, dat een gemeente van zijn bevoegdheid&#13;
geen gebruik maakt, terwijl onteigening wel gevorderd wordt, bij&#13;
voorbeeld door het belang van het Rijk, provincie, een waterschap,&#13;
een ander publiekrechtelijk lichaam of privaatrechtelijke instelling&#13;
van algemeen nut.&#13;
8. Tekst &amp; Commentaar, Ruimtelijk bestuursrecht, Kluwer, Fortgens,&#13;
toelichting op art. 77 Ow.&#13;
9. Het betrof een onteigening ten behoeve van een woningbouwcorporatie&#13;
als bedoeld in art. 70 Woningwet. Ingevolge art. 87 Onteigeningswet&#13;
is het KB op voordracht van de Minister van Volkshuisvesting,&#13;
Ruimtelijke Ordening en Milieu goedgekeurd zonder veel omhaal&#13;
van woorden over het feit dat een woningbouwcorporatie tot&#13;
onteigening overging.&#13;
10. Andere publiekrechtelijke lichamen ten behoeve van wie onteigening&#13;
plaats kan vinden, zijn bijvoorbeeld een havenschap, een industrieschap&#13;
of een recreatieschap.&#13;
11. Invoeringswet Wet Ruimtelijke Ordening, Kamerstukken I30938,&#13;
nr. A, art. 4.2 onder E.&#13;
12. www.rechtspraak.nl, LJN BC2977.&#13;
13. Ingevolge art. 2, tweede lid Wet ammoniak en veehouderij geldt dat&#13;
als verzuring gevoelige gebieden, of delen daarvan die zijn gelegen in&#13;
de EHS als zeer kwestbare gebieden worden aangewezen.&#13;
14. ABRS 13 december 2006, 200602243, r.o. 2.11.1. Voor zover appellanten&#13;
hebben gesteld planologische beperkingen te ondervinden (van&#13;
de EHS, red.) of ten gevolge van deze beperkingen schade te lijden,&#13;
herhaalt de Afdeling dat het bestreden besluit slechts noodzakelijk is&#13;
om, door het bevoegd gezag in een procedure tot vergunningverlening&#13;
krachtens de Wet milieubeheer, voor een veehouderij, te kunnen&#13;
vaststellen, welke van de in art. 2, eerste lid, onder a of b, van de Wav&#13;
bedoelde gebieden als kwetsbaar moeten worden aangemerkt. Uit het&#13;
bestreden besluit vloeien geen planologische beperkingen voort. (...)&#13;
15. De uitspraak is ook interessant omdat het een kijkje in de keuken&#13;
geeft hoe provincies worstelen met de begrenzing van de EHS. De&#13;
provincie Friesland heeft in het streekplan dat gold ten tijde van het&#13;
goedkeuringsbesluit in deze zaak geen concrete begrenzing opgenomen&#13;
voor de EHS, om reden dat die begrenzing niet duidelijk uit de&#13;
Structuurschema Groene Ruimte volgde. Tegelijkertijd constateert de&#13;
provincie, zo volgt uit de uitspraak dat de verwezenlijking van de&#13;
EHS maar moeilijk van de grond komt. De wijze waarop Friesland de&#13;
uitwerking van de EHS heeft geregeld is niet maatgevend. De provincies&#13;
Overijssel en Noord-Holland hebben zogenoemde provinciale&#13;
Ecologische Hoofdstructuren (PEHS) gemaakt (zie bijvoorbeeld&#13;
ABRS 22 november 2006, 200510090, r.o. 2.9.7). De provincie&#13;
Noord-Brabant heeft ervoor gekozen om de EHS in begrenzingenplannen&#13;
vast te leggen. De jurisprudentie leert dat hoe ‘harder’ de begrenzing&#13;
van de EHS is vastgelegd in het streekplan, hoe eerder de&#13;
Afdeling van oordeel zal zijn dat dezelfde begrenzing in een bestemmingsplan&#13;
de toets der kritiek kan doorstaan.&#13;
16. Overigens is het met de nieuwe WRO in het vooruitzicht niet onwaarschijnlijk&#13;
dat provincies actiever gebruik zullen gaan maken van&#13;
hun aanwijzingsbevoegdheid, nu zij ingevolge de nieuwe WRO niet&#13;
langer de door de gemeenteraden vastgestelde plannen behoeven goed&#13;
te keuren. Provincies zullen, zo is de verwachting, de aanwijzingsbevoegdheid&#13;
gaan gebruiken om de inrichtingswensen op grond van het&#13;
streekplan te kunnen verwezenlijken.&#13;
17. Van belang is hierbij op te merken dat de Reconstructiewet concentratiegebieden&#13;
een beperkte werking heeft; de wet beperkt zich tot de&#13;
concentratiegebieden Zuid en Oost als bedoeld in bijlage 1 bij de&#13;
Meststoffenwet en beslaat grosso modo Midden en Oost-Brabant,&#13;
Noord- en Midden-Limburg, de Zuid-Overijssel en Noord-Gelderland&#13;
tot aan de Utrechtse Heuvelrug.&#13;
18. Zie art. 11, tweede lid onder c jo. 4 Reconstructiewet concentratiegebieden&#13;
en art. 17, tweede en derde lid jo. 7 Wet inrichting landelijk&#13;
gebied.&#13;
19. De enige KB’s die voorhanden zijn en die strekken tot onteigening&#13;
ten behoeve van een reconstructieplan zijn de onteigening ten behoeve&#13;
van speciale Reconstructiewetten, zoals (bijvoorbeeld) de Reconstructiewet&#13;
Midden-Delfland, zie KB 22 februari 2001, nr.&#13;
01.000342, Stcrt. 2001, nr. 54, p. 17.&#13;
20. In werking getreden op 1 januari 2007, Stb. 2006, 105.&#13;
21. Zie bijvoorbeeld KB 19 mei 1999, nr. 99.001961, Stcrt. 1999, nr.&#13;
102, p. 11 (Amsterdam); KB 10 oktober 2000, nr. 00.005212, Stcrt.&#13;
2000, nr. 220, p. 9 (Oudewater); KB 7 september 2000, nr.&#13;
00.004409, Stcrt. 2000, nr. 191, p. 13 (Reeuwijk); KB 18 maart&#13;
2005, nr. 05.000715, Stcrt. 2005, nr. 81, p. 11 (Goedereede); KB 3&#13;
oktober 2005, Stcrt. 2005, nr. 215, p. 16 (herinrichting IJsselmonde-&#13;
Oost).&#13;
22. Zie tevens Kamerstukken II1998/99, 26 356, nr. 3, p. 34 e.v.&#13;
23. ABRS 4 april 2007, 200506283; ABRS 2 mei 2007, 200506843;&#13;
ABRS 16 mei 2007, 200506286; ABRS 16 mei 2007, 200506839;&#13;
ABRS 30 mei 2007, 200506292; ABRS 30 mei 2007, 200506288;&#13;
ABRS 30 mei 2007, 200506285.&#13;
24. Zie Agr.r.2006, nr. 9, p. 482 e.v. voor het uitdrukkelijk andersluidend&#13;
advies van de Commissie die de Vereniging voor Agrarisch&#13;
Recht heeft ingesteld ter advisering over de Wet inrichting landelijk&#13;
gebied.&#13;
25. Overigens geeft het Besluit m.e.r. aan dat de verplichting een milieueffectrapportage&#13;
te maken dan wel te beoordelen of zulks nodig is,&#13;
primair ligt bij de makers van het landinrichting- dan wel reconstructieplan.&#13;
Enkel indien deze twee plannen ontbreken komt de verplichting&#13;
te rusten bij de gemeente, zie kolom 4 bij categorieën 9 van de&#13;
C- en D-lijst van het Besluit m.e.r. 1994.&#13;
26. 195239 / HA ZA 05-1066, niet gepubliceerd.&#13;
27. 194728 / HA ZA 05-994, niet gepubliceerd. &#13;
&#13;
&#13;
&#13;
</legacyfootnotes><footnotes><footnote/></footnotes><auteurs>mr. G.J.M. de Jager</auteurs><published>2008-04-01 00:00:00</published><modified>2017-06-16 16:17:51</modified><editiondate>2008-04-01</editiondate><htmlpath>https://denhollander.info/artikel/6727</htmlpath></article>
</articles></edition>