<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2010</searchword><id>8777</id><udhid>UDH:TvAR/8777</udhid><titel>Ruilverkaveling ‘Wymbritseradeel’ (TvAR 2010/5599)</titel><searchwords><searchword>TvAR 10/2010</searchword><searchword>TvAR 2010/5599</searchword><searchword>UDH:TvAR/8777</searchword></searchwords><attachments><attachment><name>TvAR2010_10_08_R5599.pdf</name><extention>pdf</extention><url>https://denhollander.info/download/7786/ci</url></attachment></attachments><inleiding>Cassatieberoep tegen de in de lijst der geldelijke regelin­gen opgenomen hoogte van de verrekenpost `niet agrarische meerwaarde’.Verwerping beroep op grond van art. 81 RO. Lezenswaardige conclusie A-G met betrekking tot (1) de ont­vankelijkheid van het cassatieberoep en (2) de invloed van de stankcirkel (en het bepalen van het meetpunt) op de vast­stelling van de hoogte van de ´niet agrarische meerwaarde’ .&#13;
&#13;
</inleiding><content>1. Het geding in feitelijke instanties&#13;
Voor het verloop van het geding in feitelijke instantie ver­wijst de Hoge Raad naar het vonnis in de zaak 91500/HA ZA 08-733 van de rechtbank Leeuwarden van 12 novem­ber 2008.&#13;
Het vonnis van de rechtbank is aan dit arrest gehecht.&#13;
2. Het geding in cassatie&#13;
Tegen het vonnis van de rechtbank hebben [eiser] c.s. be­roep in cassatie ingesteld. De cassatiedagvaarding is aan dit arrest gehecht en maakt daarvan deel uit.&#13;
De Landinrichtingscommissie heeft geconcludeerd tot ver­werping van het beroep.&#13;
De zaak is voor partijen toegelicht door hun advocaten en voor de Landinrichtingscommissie mede door mr. R.T. Wie­gerink, advocaat bij de Hoge Raad.&#13;
De conclusie van de Advocaat-Generaal E.M. Wesseling-van Gent strekt tot verwerping van het beroep.&#13;
3. Beoordeling van het middel&#13;
De in het middel aangevoerde klachten kunnen niet tot cas­satie leiden. Zulks behoeft, gezien art. 81 RO, geen nade­re motivering nu de klachten niet nopen tot beantwoording van rechtsvragen in het belang van de rechtseenheid of de rechtsontwikkeling.&#13;
4. Beslissing&#13;
De Hoge Raad:&#13;
verwerpt het beroep;&#13;
veroordeelt [eiser] c.s. in de kosten van het geding in cas­satie, tot op deze uitspraak aan de zijde van de Landinrich­tingscommissie begroot op € 374,34 aan verschotten en € 2.200,- voor salaris.&#13;
Conclusie A-GWesseling-van Gent&#13;
1. Feiten(1) en procesverloop&#13;
1.1 Eisers tot cassatie, [eiser 1] en de pastorie (hierna geza­menlijk: [eiser] c.s.), zijn belanghebbenden in de ruilverka­veling Wymbritseradeel. Aan [eiser 1] is een deel (0.80.61 ha) van de kavel, kadastraal bekend [a-straat 1] met een op­pervlakte van 2.78.00 ha, toebedeeld. Een deel van 1.97.39 ha is naar de pastorie gegaan. Genoemd kavel is de inbreng­kavel van [betrokkene 1], hierna: reclamante, aan de noord­zijde van het dorp [plaats].&#13;
1.2 Ten tijde van de peildatum, september 2001, had de grond een onbebouwde, agrarische bestemming(2).&#13;
1.3 Reclamante heeft bezwaar gemaakt tegen de lijst der geldelijke regelingen, opgemaakt door verweerster in cassa­tie, hierna: de Landinrichtingscommissie, in verband met het niet toekennen van een post “niet-agrarische meerwaarde.”&#13;
1.4 Na behandeling door de Landinrichtingscommissie, waarbij het bezwaar niet is opgelost, heeft de rechter-com­missaris de zaak ter zitting van 3 september 2008 in aan­wezigheid van reclamante en [eiser] c.s. behandeld. Ook de rechter-commissaris heeft partijen niet kunnen verenigen en heeft de zaak verwezen naar de meervoudige ruilverkave­lingskamer van de rechtbank te Leeuwarden.&#13;
1.5 De rechtbank heeft het bezwaar ter zitting van 3 okto­ber 2008 behandeld. Daarbij hebben mr. P. Stehouwer na­mens reclamante, mr. H.J.W. Leenen namens de minister van Landbouw, Natuur en Voedselkwaliteit, de Landinrich­tingscommissie en de ingenieur van het Kadaster alsmede ing. S.A. Bruinsma namens [eiser] c.s. het woord gevoerd. Alle sprekers hebben pleitnotities overgelegd.&#13;
1.6 Bij vonnis van 12 november 2008 heeft de rechtbank het bezwaar gegrond verklaard en met afwijzing van het meer of anders gevorderde bepaald dat de lijst der geldelijke rege­lingen aldus wordt aangepast dat ten gunste van reclamante een verrekenpost “niet-agrarische meerwaarde” wordt opge­nomen van € 13.900,- (2.78.00 ha x € 0,50), en dat de lijs­ten der geldelijke regelingen van de opkomende eigenaren [eiser 1] en de pastorie worden belast voor een bedrag van € 4.031,- ten laste van [eiser 1] en voor een bedrag van € 9.869,- ten laste van de pastorie.&#13;
1.7 [Eiser] c.s. zijn van dit vonnis tijdig(3) in cassatie geko­men.&#13;
De Landinrichtingscommissie heeft geconcludeerd tot ver­werping van het beroep.&#13;
Beide partijen hebben hun standpunt schriftelijk toegelicht, waarna [eiser] c.s. hebben gerepliceerd en de Landinrich­tingscommissie heeft gedupliceerd.&#13;
2. Ontvankelijkheid&#13;
2.1 De Landinrichtingscommissie heeft in haar schriftelij­ke toelichting allereerst aangevoerd dat reclamante belang heeft bij de uitkomst van de cassatieprocedure, zodat “het in de rede zou hebben gelegen” dat [eiser] c.s. ook haar hadden gedagvaard en dat het feit dit niet is gebeurd “ertoe zou kun­nen leiden dat het cassatieberoep (...) niet-ontvankelijk zou moeten worden verklaard.”&#13;
2.2 Voor zover dit beroep al niet zou moeten worden ver­worpen als te vaag en onvoldoende gemotiveerd, faalt het op grond van het volgende. Volgens vaste rechtspraak(4) is in een procedure waarin uitsluitend bezwaren tegen de lijst der geldelijke regelingen aan de orde zijn, slechts de Land­inrichtingscommissie de tegenpartij in cassatie (zie art. 217 lid 3 in verbinding met art. 182 lid 3 van de Landinrichtings­wet). Daarnaast worden, indien als gevolg van het ingestelde cassatieberoep de schuldplichtigheid van de betrokken eigenaren - in deze zaak [eiser] c.s. - wordt verminderd, de gel­delijke gevolgen daarvan gedragen door het Rijk(5).&#13;
3. Bespreking van het cassatiemiddel&#13;
3.1 Het cassatiemiddel bevat drie onderdelen.&#13;
Onderdeel 1 is gericht tegen de uitleg die de rechtbank geeft aan het standpunt van [eiser] c.s. omtrent de taxatie van [A]. Dienaangaande heeft de rechtbank als volgt geoordeeld(6):&#13;
“Door belanghebbenden wordt, in verband met de ligging van het veehouderijbedrijf van belanghebbende [eiser 1], voorts gewezen op het bestaan van milieuhygiënische be­zwaren tegen een dorpsuitbreiding op de onderhavige loca­tie. Rekening moet worden gehouden met een minimumaf­stand van in casu 100 meter, gerekend vanaf de grens van het bouwblok. Dit heeft reclamante gebaseerd op de destijds (nog steeds) geldende richtlijn Veehouderij en Hinderwet van 1985. De belanghebbenden conformeren zich in zover­re aan de taxatie van [A] en de aanvullende brief van 21 au­gustus 2008 waarin nog is ingegaan op de aanwezigheid van de stankcirkel.”&#13;
3.2 Het onderdeel klaagt dat de overweging omtrent “het conformeren” onbegrijpelijk dan wel onjuist is voor zover de rechtbank hiermee heeft willen zeggen dat de belang­hebbenden onderschrijven dat de stankcirkel berekend moet worden vanaf het emissiepunt en dat daarom van relevan­te invloed van de stankcirkel op de niet-agrarische waarde geen sprake is.&#13;
3.3 Het onderdeel berust m.i. op een onjuiste lezing.&#13;
Uit de bewoordingen “in zoverre” en uit het feit dat de rechtbank (pas) in haar beoordeling onder 4 een oordeel geeft over de invloed van de stankhindercirkel op het “voor­verwarmde effect” van het onderhavige perceel door de Structuurvisie Nijland, blijkt dat de rechtbank kennelijk tot uitdrukking heeft willen brengen dat belanghebbenden zich (uitsluitend) conformeerden aan de toepasselijkheid van de richtlijn Veehouderij en Hinderwet van 1985, zoals in de voorgaande zin staat vermeld. Deze uitleg is niet onbegrij­pelijk in het licht van de gedingstukken(7).&#13;
3.4 Onderdeel 2 richt zich in twee subonderdelen tegen rechtsoverweging 4, waarin de rechtbank als volgt heeft overwogen:&#13;
“Voor het bepalen van de hoogte van de niet-agrarische meerwaarde is de Landinrichtingscommissie uitgegaan van een, in haar opdracht verrichte, taxatie van [A], die uitkomt op € 0,50 per m2. Met de Landinrichtingscommissie acht de rechtbank deze rapportage deugdelijk gemotiveerd. Er is ge­werkt aan de hand van een correct toetsingscriterium. Nage­gaan is wat de planologische stand van zaken op [de] peilda­tum was. Ook is nagegaan of zich relevante grondtransacties hebben voorgedaan, hetgeen volgens [A] niet het geval is geweest. Tenslotte is de rechtbank met de taxateur [A] van oordeel dat de omstandigheid dat een stankhindercirkel over een -betrekkelijk- klein gedeelte van de onderhavige kavel niet van invloed is op het “voorverwarmde” effect van de grond door de Structuurvisie. De rechtbank acht het dan ook begrijpelijk dat de Landinrichtingscommissie de bevindin­gen van taxateur [A] heeft overgenomen in haar -uiteindelij­ke- standpunt over de betreffende verrekenpost.”&#13;
3.5 Het eerste subonderdeel klaagt dat het oordeel van de rechtbank over de stankhindercirkel onjuist is voor zover daaraan ten grondslag ligt dat deze cirkel moet worden ge­trokken vanaf het emissiepunt en niet vanaf de grens van het agrarisch blok.&#13;
3.6 Het subonderdeel faalt.&#13;
Volgens vaste Kroonjurisprudentie en rechtspraak van de Raad van State dient bij de bepaling van de stankcirkel in beginsel als meetpunt de grens van het aangegeven bouw­vlak van het agrarische bedrijf te gelden, omdat binnen het gehele bouwperceel bedrijfsbebouwing kan worden opge­richt waar hinderveroorzakende activiteiten plaatsvinden(8). In het kader van de “omgekeerde werking” dient de afstand van een nieuw te bestemmen stankgevoelig object gemeten te worden tot de rand van het bouwperceel van het bestaan­de hinderveroorzakende object(9).&#13;
Van genoemde hoofdregel van de grens van het aangege­ven bouwvlak als meetpunt kan worden afgeweken indien de omstandigheden van het geval daartoe aanleiding geven, bijvoorbeeld indien het bedrijf geen (reële) uitbreidingsmo­gelijkheden meer heeft, noch de mogelijkheid om binnen het bouwblok nieuwe bebouwing voor hinderveroorzakende ac­tiviteiten op te richten. In het laatste geval kan worden ge­meten vanaf het emissiepunt(10).&#13;
3.7 Door aan te sluiten bij de taxateur [A] heeft de rechtbank klaarblijkelijk gekozen voor het emissiepunt als meetpunt omdat er op het perceel van [eiser 1] geen bebouwingsmo­gelijkheid is(11). [A] heeft immers in zijn brief van 21 au­gustus 2008 in aanvulling op zijn taxatierapport en in reactie op hetgeen [eiser] c.s. daarover hadden opgemerkt, het vol­gende geschreven:&#13;
“(...) Tijdens het gesprek van 4 augustus jl. met uw commis­sie hebt u mij een schriftelijke reactie overhandigd van be­langhebbende [eiser 1].&#13;
In deze reactie wordt gewezen op de Wet geurhinder en vee­houderij, alsmede op de voorliggende richtlijn, op basis waarvan een minimale afstand van 100 meter tussen bebou­wing en het agrarisch bouwblok van het perceel [b-straat 1] dient te worden gehouden. Het gevolg zou zijn dat slechts op een klein gedeelte woningbouw zou kunnen plaatsvin­den.&#13;
Het voorgaande is voorgelegd aan de gemeente Wymbrit­seradiel ([betrokkene 2]). Ten tijde van de peildatum kon in een cirkel van 100 meter ten opzichte van het emissiepunt van de stal op genoemd perceel geen woningbouw plaats­vinden. Dit heeft tot gevolg dat slechts een klein gedeelte van genoemde perceel, zoals aangegeven op bijgevoegde si­tuatietekening, niet in aanmerking komt voor woningbouw.&#13;
Ik ben van mening dat dit weinig tot geen invloed heeft op het wel of niet aanwezig zijn van een niet-agrarische meer­waarde en de hoogte daarvan, derhalve handhaaf ik mijn conclusie zoals verwoord in eerder genoemd taxatierap­port.”&#13;
Het voorgaande sluit aan bij hetgeen mr. Stehouwer bij plei­dooi heeft aangevoerd, namelijk dat rond het perceel van [eiser 1] in 2001 al sprake was van een overbelaste situa­tie, gezien de afstand van de hinderveroorzakende ligboxen­stal tot de woning [b-straat 2]. Hierdoor zou [eiser 1] op zijn perceel [b-straat 1] geen uitbreidingsmogelijkheden meer hebben(12).&#13;
3.8 Overigens kwam de taxateur [A] op exact dezelfde niet-agrarische meerwaarde van € 0,50 per vierkante meter als de door [eiser] c.s. ingeschakelde taxateur [B] die de hiervoor onder 3.6 genoemde hoofdregel hanteerde(13).&#13;
3.9 Gelet op de hiervoor vermelde rechtspraak over het in aanmerking komende meetpunt indien er geen bebouwings­mogelijkheden zijn, geeft het oordeel van de rechtbank niet blijk van een onjuiste rechtsopvatting. &#13;
­3.10 Subonderdeel 2 klaagt dat voor zover het oordeel van de rechtbank wel blijk geeft van een juiste rechtsopvatting de rechtbank niet heeft gerespondeerd op de essentiële stel­ling van [eiser 1] dat de stankcirkel wel degelijk het meren­deel van de kavel bestrijkt.&#13;
3.11 Ook dit subonderdeel faalt. Aan zijn visie dat slechts een klein deel van het perceel niet in aanmerking komt voor woningbouw (zie hiervoor onder 3.7) heeft [A] een situatie­tekening ten grondslag gelegd. In het overnemen van de vi­sie van deze taxateur door de rechtbank ligt de verwerping van de bij pleidooi naar voren gebrachte stellingen van [ei­ser] c.s. omtrent de invloed van de stankcirkel besloten. Dit oordeel is voldoende gemotiveerd.&#13;
3.12 Onderdeel 3, dat het slagen van een van de voorgaan­de onderdelen veronderstelt, behoeft thans geen bespreking meer.&#13;
4. Conclusie&#13;
De conclusie strekt tot verwerping van het cassatieberoep.&#13;
1 De rechtbank heeft geen feiten vastgesteld.&#13;
2 Zie de vaststelling van de rechtbank onder 2 van haar von­nis van 12 november 2008.&#13;
3 De cassatiedagvaarding is op 22 december 2008 uitge­bracht. Daarbij is de akte houdende verklaring van cassatie van 9 december 2008 betekend (zie art. 217 lid 2 in verbin­ding met art. 182 lid 2 van de hier toepasselijke Landinrich­tingswet) en betekening van de dagvaarding houdende de cassatiemiddelen van 22 december 2008. In het A-dossier ontbreekt de lijst der geldelijke regelingen.&#13;
4 HR 25 maart 1992, LJN AD1639 (NJ 1992, 394) en HR 22 juli 1993, LJN AD1921 (NJ 1994, 93).&#13;
5 Kamerstukken II, 1979-1980, 15 907, nrs. 3-4, p. 71 en HR 30 oktober 1996, LJN AA1744 (NJ 1999, 425) m.nt. PCEvW. Zie over de achtergrond van deze bepaling ook Ka­merstukken II, 2005-2006, 30 509, nr. 3, p. 86.&#13;
6 Zie het bestreden vonnis, p. 2 onder “Belanghebbenden”, 2e alinea.&#13;
7 Zie bijv. het standpunt van [eiser] c.s. in de pleitaanteke­ningen van ing. Bruinsma van 3 oktober 2008, p. 1/2.&#13;
8 Zie o.m. RvS 26 mei 1994, LJN AN3942 (AB 1994, 656) en RvS 10 oktober 2001, LJN AT7734. Dit uitgangs­punt gold zowel onder de Brochure Veehouderij en Hinder­wet 1985 als onder de Richtlijn Veehouderij en Stankhin­der 1996: RvS 26 mei 1994, LJN AN3942 (AB 1994, 656); Handreiking ruimtelijke ordening en milieu van het Inspec­toraat Generaal VROM, maart 2005, p. 51 onder 6.3.2.&#13;
9 KB 26 mei 1994, LJN AN3942 (AB 1994, 656); Handrei­king ruimtelijke ordening en milieu, p. 55 onder 6.4.&#13;
10 KB van 9 oktober 1991, LJN AN2291 (AB 1992, 103); RvS 5 november 2003, LJN AN7226; RvS 16 augustus 2006, LJN AY6302.&#13;
11 Zie daarover Bijlage 2 bij de pleitnotities van ing. Bruinsma van 3 oktober 2008.&#13;
12 Pleitnotities mr. Stehouwer van 3 oktober 2008, p. 3.&#13;
13 Taxatierapport van [C] en [B] van 29 september 2008, Bijlage 2 bij de pleitnota van ing. Bruinsma, p. 4.&#13;
</content><legacyfootnotes/><footnotes><footnote/></footnotes><auteurs>mrs. A. Hammerstein, O. de Savornin Lohman en W.D.H. Asser</auteurs><published>2010-10-01 00:00:00</published><modified>2010-10-01 00:00:00</modified><editiondate>2010-10-01</editiondate><htmlpath>https://denhollander.info/artikel/8777</htmlpath></article>
</articles></edition>