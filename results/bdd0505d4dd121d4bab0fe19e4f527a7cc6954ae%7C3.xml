<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2010</searchword><id>8853</id><udhid>UDH:TvAR/8853</udhid><titel>5607 - Haga/Groenveld (TvAR 2010/5607)</titel><searchwords><searchword>TvAR 11/2010</searchword><searchword>TvAR 2010/5607</searchword><searchword>UDH:TvAR/8853</searchword></searchwords><attachments><attachment><name>TvAR2010_11_07_5607.pdf</name><extention>pdf</extention><url>https://denhollander.info/download/7842/ci</url></attachment></attachments><inleiding>Beroep verpachter tegen de herziening van de pachtprijs door de grondkamer ingevolge art. 7:333 BW. Bevestiging van de door de grondkamer bepaalde pachtprijs met in­gang van 12 mei 2009, zulks evenwel met verbetering van de gronden, en met herziening (verhoging) van de pachtprijs met ingang van 12 mei 2010. &#13;
</inleiding><content>Het geding in eerste aanleg &#13;
De grondkamer Noord heeft bij beschikking van 11 janua­ri 2010, waarvan afschrift aan partijen is verzonden op 26 januari 2010, de pachtprijs in de tussen partijen bestaan­ de pachtovereenkomst met betrekking tot een boerderij, ge­naamd “De Hoek” en thans na toedeling in de ruilverka­veling kadastraal bekend gemeente Heeg, sectie G, nrs. 395, 402, 439, 398, en 437, totaal groot 22.14.22 ha, her­zien en de pachtprijs voor de bedrijfsgebouwen bepaald op € 3400,00 per jaar, ingaande 12 mei 2009. Voormelde beschik­king is in fotokopie aan deze beschikking gehecht. Daarnaar wordt verwezen voor de procesgang in eerste aanleg en de aan de beschikking ten grondslag gelegde motivatie. &#13;
Het geding in hoger beroep &#13;
Verpachter is bij een per faxbericht op 15 februari 2010 en per post op 16 februari 2010 ter griffie ingekomen beroep­schrift in beroep gekomen van voormelde beschikking, met verzoek die beschikking te vernietigen en opnieuw recht­doende de onderhavige pachtprijs vast te stellen conform de aangevoerde grieven en de grondkamer te veroordelen in de kosten van deze procedure. Pachter heeft hiertegen verweer gevoerd bij een op 25 februari 2010 ter griffie ingekomen verweerschrift. &#13;
De grieven &#13;
Verpachter heeft de volgende grieven aangevoerd: &#13;
Grief I &#13;
Verpachter kan zich niet verenigen met de uitspraak van de grondkamer om de jaarlijkse pachtprijs voor de bedrijfs­gebouwen met ingang van 12 mei 2009 te bepalen op € 3.400,00. &#13;
Grief II &#13;
Met de wijze waarop de grondkamer het onderhavige ver­zoek tot pachtprijsherziening conform artikel 7: 333, lid 3 BW beoordeelt kan verpachter niet instemmen en acht hij onjuist. &#13;
Grief III &#13;
Rekening houdende met het onder grief II gestelde en er van uitgaande dat de pachtprijs in 1996 door de grondkamer juist is vastgesteld, wordt de minimaal te berekenen pacht­prijs voor de bedrijfsgebouwen het volgende. De pachtprijs is in 1996 vastgesteld op fl. 6.006,00 per jaar voor 21.80.59 hectare. De verhoging voor 1998 en 2001 is in het Pacht­normenbesluit 1998 en 2001 voor beide jaren vastgesteld op 16,5%, inhoudende een nieuwe pachtprijs van resp. fl. 6.997,00 en fl. 8.151,00 (€ 3.699,00). De volgende verho­ging die doorgevoerd mag worden is die van 2007, te weten 15,25%. De pachtprijs ingaande per 1 september 2007 voor de bedrijfsgebouwen wordt dan € 4.263,00 per jaar. &#13;
Grief IV &#13;
Verpachter heeft vorenstaande percentages echter niet elk jaar volledig doorgevoerd. In 1998 is niet het volledige per­centage doorberekend aan pachter, doch is er een percentage van 12,5% doorgevoerd, waardoor de pachtprijs met ingang van 12 mei 1999 is vastgesteld op fl. 6.756,-. Verpachter wenst, ten gunste van pachter, met deze pachtprijs verder te rekenen. De pachtprijs voor de bedrijfsgebouwen wordt dan met ingang van 1 september 2007 € 4.116,38 per jaar. &#13;
Grief IV &#13;
De afgelopen jaren is de oppervlakte van het gepachte en­kele malen gewijzigd, doch zijn partijen elke keer overeen­gekomen de pachtprijs op dat moment te handhaven. Bij de pachtprijsberekening van september 2007 heeft verpachter, ter extra staving, een berekening gemaakt ten aanzien van de bedrijfsgebouwen op basis van de pachtprijzentabel voor be­drijfsgebouwen. Hij is hier reeds uitgegaan van een lagere klasse voor de bedrijfgebouwen dan werkelijk vanuit gegaan kon worden en kwam daarbij op een, vrijwel gelijke, pacht­prijs van € 4.115,36 per jaar. &#13;
Het onderzoek &#13;
De Centrale Grondkamer heeft ter plaatse een onderzoek doen instellen, waarvan een rapport is opgemaakt dat in af­schrift aan deze beschikking is gehecht en waarvan de in­houd als hier ingelast moet worden beschouwd. &#13;
Bij brief van de griffier van 1 juni 2010 is een afschrift van dat rapport aan partijen gezonden met kennisgeving dat bin­nen veertien dagen eventuele bezwaren daartegen kenbaar gemaakt konden worden, dan wel een verzoek om een mon­delinge behandeling kon worden gedaan, waarop binnen de gestelde termijn door pachter niet is gereageerd. Verpach­ter heeft bij een op 14 juni 2010 per faxbericht en op 15 juni 2010 per post ter griffie ingekomen brief doen weten dat in het taxatierapport niet is ingegaan op de door hem aange­voerde grieven, met name de grieven II en III, en dat hij ver­zoekt om een mondelinge behandeling. &#13;
De mondelinge behandeling &#13;
De mondelinge behandeling heeft plaats gevonden ter zit­ting van 20 september 2010. Daarbij zijn verschenen na­mens verpachter jhr. mr. T.A.J. van Eysinga, vergezeld door ing. P.J.M. Teunisssen, rentmeester, alsmede namens pachter de heer J. Wierenga. Tevens was als informant aanwezig mr. K. Kok, één van de deskundigen. &#13;
Ter zitting heeft de voorzitter geconstateerd dat in deze zit­ting het taxatierapport van deskundigen aan de orde is welk rapport, anders dan verpachter kennelijk veronderstelt, een advies van deskundigen aan de Centrale Grondkamer is en derhalve niet kan worden aangemerkt als een voorlopig oordeel van de Centrale Grondkamer. Jhr. mr. Van Eysin­ga heeft vervolgens een toelichting gegeven op de bezwa­ren van verpachter tegen het deskundigenrapport. Hij heeft vraagtekens geplaatst bij de handelwijze van deskundigen die hun taxatie van de pachtwaarde van de onderhavige be­drijfsgebouwen ingevolge het Pachtprijzenbesluit 2007 c.a. en de op 1 september 2009 in werking getreden wijziging daarvan hebben gebaseerd op de waardering daarvan naar de pachtnormen van 2001. De door deskundigen in hun rap­port neergelegde zienswijze dat de onderhavige gebouwen geschikt zijn voor de exploitatie van 17 ha acht hij subjec­tief. Voorts heeft hij er op gewezen dat in de onderhavige zaak toepassing moet worden gegeven aan artikel 20, lid 1 van het Pachtprijzenbesluit 2007 en niet aan artikel 16 daar­van. De heer Wierenga heeft medegedeeld dat pachter zich kan vinden in het rapport van deskundigen. Mr. Kok heeft vervolgens een toelichting gegeven op het rapport van des­kundigen en hun daaraan ten grondslag liggende zienswij­ze: De grondkamer, en in beroep de Centrale Grondkamer, gaan in een herzieningsprocedure bij bepaling van de hoogst toelaatbare pachtprijs van land ingevolge het Pachtprijzen­besluit 2007 c.a. in beginsel uit van de hoogst toelaatbare pachtprijs daarvan naar de pachtnormen van 1992/1994. Bij bepaling van de hoogst toelaatbare pachtprijs van bedrijfs­gebouwen in het kader van een herzieningsprocedure dient mede acht te worden geslagen op de veelal met het verstrij­ken van de jaren afnemende doelmatigheid van die bedrijfs­gebouwen. Daarom ligt het voor de hand om bij de bepaling van de hoogst toelaatbare pachtprijs daarvan ingevolge het Pachtprijzenbesluit 2007 c.a. niet uit te gaan van de hoogst toelaatbare pachtprijs naar de normen van 1992/1994, maar van de pachtprijs naar de normen van 2001, zijnde de meest recente aan het Pachtprijzenbesluit 2007 c.a. voorafgaan­de pachtnormen. Deskundigen zijn bij hun taxatie voorts uit­gegaan van een veebezetting per ha van 2,5 GVE inclusief jongvee en hebben dientengevolge de onderhavige bedrijfs-gebouwen voldoende geacht voor de exploitatie van 17 ha. Hij heeft benadrukt dat het hierbij gaat om de capaciteit van de desbetreffende bedrijfsgebouwen en niet om de doelma­tigheid daarvan. &#13;
Hij deelt de mening van jhr. mr. Van Eysinga dat te dezen toepassing moet worden gegeven aan artikel 20, lid 1 van het Pachtprijzenbesluit 2007. Jhr. mr. Van Eysinga heeft in dit verband nog opgemerkt dat in zijn optiek gradaties in de ondoelmatigheid van bedrijfgebouwen niet mogelijk zijn: ondoelmatig is ondoelmatig. Ing. Teunissen heeft nog opge­merkt dat de eigenaarslasten van bedrijfsgebouwen op een verpachter blijven drukken, ongeacht de doeleinden waar­voor een pachter die bedrijfsgebouwen gebruikt. &#13;
Beoordeling van het geschil in hoger beroep &#13;
1. De door verpachter aangevoerde grieven betreffen de hoogte van de door de grondkamer bij haar bestreden be­schikking bepaalde pachtprijs van de onderhavige bedrijfs­gebouwen met ingang van 12 mei 2009 dan wel de wijze van berekening van die pachtprijs. De Centrale Grondkamer zal hierna deze grieven tezamen en in onderlinge samenhang bespreken. &#13;
2. De Centrale Grondkamer stelt voorop dat zij zich in een procedure als de onderhavige zelfstandig een oordeel dient te vormen. Dit onafhankelijk van eventuele eerdere beslis­singen van de grondkamer. &#13;
3. Volgens vaste rechtspraak van de Centrale Grondkamer zijn de grondkamer, en in beroep de Centrale Grondkamer, in geval van een verzoek van een verpachter om herziening van de pachtprijs gehouden de bestaande pachtprijs te ver­hogen tot de hoogst toelaatbare, tenzij de redelijkheid en bil­lijkheid zich daartegen verzetten (bijv. Centrale Grondkamer 28 mei 1996, Pr augustus 1996, 2, Menthen/Behlau). &#13;
4. De grondkamer, en in beroep de Centrale Grondkamer, dient bij de bepaling van de pachtprijs uit te gaan van het pachtobject zoals dat bij het ingaan van de pachtovereen­komst door verpachter aan pachter ter beschikking is gesteld en dient de daaraan nadien voor pachters rekening aange­brachte voorzieningen en verbeteringen buiten beschouwing te laten. &#13;
5. In de onderhavige zaak heeft de grondkamer naar aanlei­ding van een daartoe strekkend op 8 april 2009 bij haar in­gekomen verzoek van verpachter de pachtprijs in de tussen partijen bestaande pachtovereenkomst betreffende voormeld pachtobject herzien en de pachtprijs voor de daartoe beho­rende bedrijfsgebouwen bepaald op € 3.400,00 per jaar, in­gaande 12 mei 2009, zulks met toepassing van artikel 16, lid 1 van het Pachtprijzenbesluit 2007. Verpachter heeft de toe­passing van genoemd artikel betwist en aangevoerd dat te dezen sprake is van een bestaande pachtovereenkomst, wel­ke is ingegaan op 12 mei 1952. &#13;
De Centrale Grondkamer is nu blijkens de stukken, waaron­der die in eerste aanleg, vaststaat dat te dezen sprake is van een voor 1 september 2007 tussen partijen aangegane pacht­overeenkomst, met verpachter van oordeel dat de grondka­mer in haar bestreden beschikking ten onrechte de pacht­prijs van de onderhavige bedrijfsgebouwen heeft bepaald met toepassing van artikel 16, lid 1 van het Pachtprijzenbe­sluit 2007 in plaats van met toepassing van artikel 20, lid 1 van het Pachtprijzenbesluit 2007 juncto artikel 4 van de Re­geling pachtprijzen. &#13;
6. Verpachter is voorts van mening dat bij de toepassing van voormelde artikelen moet worden uitgegaan van de bepa­ling van de pachtprijs van de onderhavige bedrijfsgebouwen door de grondkamer in 1996. Hij kan zich dan ook niet ver­enigen met het rapport van deskundigen waarin de taxatie van de pachtprijs van de onderhavige bedrijfsgebouwen in­gevolge het Pachtprijzenbesluit 2007 c.a. is gebaseerd op de taxatie van de hoogst toelaatbare pachtprijs daarvan naar de pachtnormen van 2001. De Centrale Grondkamer overweegt dienaangaande het navolgende. &#13;
7. Ingevolge artikel 20, lid 1 van het Pachtprijzenbesluit 2007 wordt bij ministeriële regeling tweejaarlijks het per­centage vastgesteld waarmee de tussen partijen gelden­de pachtprijzen voor bedrijfsgebouwen van akkerbouw– en veeteeltbedrijven en gemengde bedrijven worden gewijzigd. Artikel 4 van de Regeling pachtprijzen bepaalt dienaangaan­de dat het percentage waarmee de tussen partijen op grond van een voor 1 september 2007 aangegane pachtovereen­komst wordt gewijzigd 15,25 is. Anders dan ingevolge de vaste jurisprudentie van de Centrale Grondkamer bij de be­paling van de pachtprijs ingevolge het Pachtprijzenbesluit 2007 c.a. in een voor 1 september 2007 tussen partijen aan­gegane pachtovereenkomst met betrekking tot land, ligt het bij de bepaling van de pachtprijs van bedrijfsgebouwen in een dergelijke pachtovereenkomst nietin de rede om daarbij uit te gaan van de ingevolge de pachtnormen van 1992/1994 bepaalde hoogst toelaatbare pachtprijs daarvan. In de prak­tijk is immers veelal sprake van een met het verstrijken van de jaren afnemende doelmatigheid van de bedrijfsgebou­wen als vorenbedoeld, terwijl de hoedanigheid van land in de loop der jaren van nature niet of nauwelijks verandert. Een en ander is voor de Centrale Grondkamer aanleiding om bij de bepaling van de pachtprijs in een voor 1 september 2007 tussen partijen aangegane pachtovereenkomst betref­fende bedrijfsgebouwen als vorenbedoeld, derhalve met toe­passing van voormelde artikelen, uit te gaan van een hoogst toelaatbare pachtprijs van de desbetreffende bedrijfsgebou­wen die bepaald is op basis van de meest recente aan de in­werkingtreding van het Pachtprijzenbesluit 2007 c.a. vooraf gaande pachtnormen, te weten de pachtnormen zoals ver­meld in het Pachtnormenbesluit 1995, zoals gewijzigd met ingang van 31 oktober 2001. &#13;
8. Blijkens hun rapport hebben deskundigen bij hun taxatie van de pachtprijs van de onderhavige bedrijfsgebouwen in­gevolge het Pachtprijzenbesluit 2007 c.a. voormelde syste­matiek toegepast. &#13;
9. Verpachter heeft ter zitting vraagtekens geplaatst bij de door deskundigen in hun rapport verwoorde zienswijze dat de onderhavige bedrijfsgebouwen voldoende zijn voor de exploitatie van 17 ha. Mede gelet op de – ook door verpach­ter – niet bestreden omschrijving van die gebouwen in het deskundigenrapport komt de Centrale Grondkamer de ziens­wijze van deskundigen te dezen niet onjuist voor. Mede ge­let op vorenbedoelde – onweersproken – omschrijving door deskundigen van de onderhavige bedrijfsgebouwen kan de Centrale Grondkamer verpachter evenmin volgen in zijn kri­tiek op de taxatie van de doelmatigheid van die bedrijfsge­bouwen door deskundigen in het kader van hun taxatie van de hoogst toelaatbare pachtprijs daarvan naar de pachtnor­men van 2001. Dit te meer niet nu de taxatie door deskundi­gen van die doelmatigheid naar de normen van 2001 dichter bij het hoogst toelaatbare bedrag per ha. voor “voldoende” ligt dan bij het hoogst toelaatbare bedrag voor “slecht”. &#13;
10. Deskundigen hebben in hun rapport bij hun pachtwaar­de-taxaties kennelijk abusievelijk melding gemaakt van de doorberekeningsmogelijkheden voor de verpachter aan de pachter van een aantal eigenaarslasten in de daarvoor in aan­merking komende omstandigheden aangezien deze enkel van toepassing zijn in geval van verpachting van land. &#13;
11. De Centrale Grondkamer heeft overigens geen onjuist­heden in het rapport van deskundigen aangetroffen en zal dit dan ook volgen, zulks evenwel met inachtneming van het navolgende. Gelet op de omstandigheid dat enkel verpachter in beroep is gekomen en van zijn eigen beroep niet slechter mag worden en gezien het relatief kleine verschil tussen vo­renbedoelde waardering en de door de grondkamer in haar bestreden beschikking bepaalde pachtprijs van de onderha­vige bedrijfsgebouwen met ingang van 12 mei 2009, ziet de Centrale Grondkamer in de gegeven omstandigheden aan­leiding om de pachtprijs van de onderhavige bedrijfsgebou­wen -in afwijking van het deskundigenrapport- te bepalen op € 3.400,00 per jaar, ingaande 12 mei 2009. De Centra­le Grondkamer zal de pachtprijs van die bedrijfsgebouwen met ingang van 12 mei 2010 -eveneens in afwijking van het deskundigenrapport- bepalen op € 3.400,00 + 3,24% = € 3.510,00 (afgerond), per jaar. &#13;
12. In een procedure als de onderhavige is geen plaats voor een kostenveroordeling zoals door verpachter gevraagd. &#13;
Slotsom &#13;
De beschikking, waarvan beroep, moet wat betreft de daar­in bepaalde pachtprijs van de onderhavige bedrijfsgebouwen met ingang van 12 mei 2009 worden bevestigd, zulks even­wel met verbetering van gronden zoals hiervoor overwogen, en met bepaling van de pachtprijs van de onderhavige be­drijfsgebouwen met ingang van 12 mei 2010. &#13;
Beslissing &#13;
De Centrale Grondkamer, beschikkende in hoger beroep: &#13;
Bevestigt de beschikking, waarvan beroep, wat betreft de daarin bepaalde pachtprijs van de onderhavige bedrijfsge­bouwen met ingang van 12 mei 2009, zulks evenwel met verbetering van gronden zoals hiervoor overwogen. &#13;
Herziet de pachtprijs voor de bedrijfsgebouwen in de onder­havige pachtovereenkomst en bepaalt deze op € 3.510,00 per jaar, ingaande 12 mei 2010. &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.M. Olthof, H.L. van der Beek en de deskundige leden ing. L.L.M. de Lorijn en ir. H.B.M. Duenk</auteurs><published>2010-11-01 00:00:00</published><modified>2010-11-01 00:00:00</modified><editiondate>2010-11-01</editiondate><htmlpath>https://denhollander.info/artikel/8853</htmlpath></article>
</articles></edition>