<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2011</searchword><id>9555</id><udhid>UDH:TvAR/9555</udhid><titel>Rechtspraak 5664. Wolfkamp-Ten Den (TvAR 2011/5664)</titel><searchwords><searchword>TvAR 10/2011</searchword><searchword>TvAR 2011/5664</searchword><searchword>UDH:TvAR/9555</searchword></searchwords><attachments><attachment><name>TvAR2011_10_06_Rechtspraak_5664.pdf</name><extention>pdf</extention><url>https://denhollander.info/download/8325/ci</url></attachment></attachments><inleiding>Vervolg op het tussenarrest van het Pachthof Arnhem van 29 maart 2011, Agr. r. 2011/ 5637.&#13;
Een ten tijde van een uitspraak bestaande gebrekkige sa­menstelling van de zetel van de pachtkamer in eerste aanleg brengt geen nietigheid van rechtswege mee van het vonnis. Het vonnis kan uitsluitend worden bestreden door het aan­wenden van een daartegen openstaand rechtsmiddel. Voorts leidt het bestaan van deze grond van nietigheid niet op zich­zelf reeds tot het slagen van het aangewende rechtsmiddel. &#13;
</inleiding><content>1 Het verloop van het geding in eerste aanleg&#13;
1.1 Voor het verloop van het geding tot aan het arrest van 29 maart 2011 (hierna: het tussenarrest) verwijst het hof naar dat arrest.&#13;
1.2 Ingevolge het tussenarrest heeft Wolfkamp een akte ge­nomen, waarop Ten Den- Diepman bij antwoordakte heeft gereageerd.&#13;
1.3 Vervolgens hebben partijen andermaal de stukken voor het wijzen van arrest aan het hof overgelegd en heeft het hof opnieuw arrest bepaald.&#13;
2 De motivering van de beslissing in hoger beroep&#13;
2.1 Wolfkamp heeft de hem geboden gelegenheid om zich nader uit te laten over het beroep van Ten Den-Diepman op rechtsverwerking benut om een nieuwe kwestie aan te snij­den en heeft het hof een uitdrukkelijk oordeel gevraagd om­trent de status van het vonnis van de pachtkamer in eerste aanleg van 4 juni 2010 “in verband met eventuele executie­problematiek”. Ten Den-Diepman heeft zich daarbij bij haar antwoordakte aangesloten. Gelet daarop zal het hof een en ander eerst bespreken, voordat het nader oordeelt over het beroep van Ten Den-Diepman op rechtsverwerking.&#13;
2.2 Wolfkamp heeft overgelegd een brief van mr. U. van Houten, sectorvoorzitter civiel/kanton van de Rechtbank Al­melo. Die brief houdt het volgende in:&#13;
“In bovengenoemde zaak van uw cliënt, W.J.J. Wolfkamp, heeft de pachtkamer van de rechtbank op 02 juni 2010 eind­vonnis gewezen. Recent is gebleken dat deze uitspraak mede is gewezen door een lid van de pachtkamer waarvan verzuimd is tijdig de herbenoeming aan te vragen. Ik betreur dat ten zeerste en bied u, mede namens het gerechtsbestuur, excuses aan voor deze ernstige nalatigheid. Overigens heeft de rechtbank inmiddels het lid voorgedragen voor herbenoe­ming. Ik heb begrepen dat tegen het voormelde vonnis ho­ger beroep is ingesteld bij het Gerechtshof te Arnhem en ik neem aan dat in hoger beroep nog geen eindarrest is gewe­zen.&#13;
Het is niet aan de rechtbank om het Gerechtshof over het vorenstaande te informeren, maar het gerechtsbestuur acht het juist om u op de hoogte te stellen, opdat u zelf kunt be­slissen of het gebrek in de samenstelling van de rechtbank naar uw oordeel consequenties moet hebben in de proce­dure in hoger beroep. Volledigheidshalve wijs ik u erop dat het Gerechtshof te Den Bosch op 8 november 2007 arrest heeft gewezen in een enigszins vergelijkbare zaak. U kunt dat arrest vinden op www.rechtspraak.nl onder LJN-num­mer BB7403.”&#13;
Volgens haar antwoordakte heeft Ten Den-Diepman een brief met dezelfde inhoud ontvangen.&#13;
2.3 Het hof oordeelt als volgt. Het derde lid van art. 5 Wet op de rechterlijke organisatie houdt in dat indien bij de wet is bepaald dat ook anderen dan rechterlijke ambtenaren deel uitmaken van een meervoudige kamer, de beslissingen van de desbetreffende meervoudige kamer nietig zijn, indien zij niet zijn genomen met het in deze wet bepaalde aantal per­sonen, niet zijnde rechterlijk ambtenaar. Volgens het derde lid van art. 48 van dezelfde wet wordt een pachtkamer van een rechtbank, sector kanton, bezet door (afgezien van een kantonrechter) twee personen, niet zijnde rechterlijk ambte­naar, als deskundige leden. Indien ervan moet worden uitge­gaan dat het zich hier voordoende geval, namelijk dat ten tij­de van de uitspraak de benoemingstermijn is verlopen van een van de als deskundige leden optredende personen die in de zetel plaatsnemen, binnen het bereik van de zojuist be­doelde grond van nietigheid valt, betekent dit nog niet dat sprake is van een nietigheid van rechtswege, dat wil zeg­gen van een nietigheid die reeds op zichzelf genomen mee­brengt dat het vonnis niet ten uitvoer kan worden gelegd en ook overigens rechtskracht mist. In verband met het geslo­ten stelsel van rechtsmiddelen dient integendeel te worden aangenomen dat bedoeld vonnis – dat zich naar het uiterlijk voordoet als een partijen bindende uitspraak van de pachtka­mer van de rechtbank, sector kanton – uitsluitend kan wor­den bestreden door het aanwenden van een daartegen open­staand rechtsmiddel. Het hof verwijst in dit verband naar het arrest van de Hoge Raad van 13 september 1991, NJ 1991, 767 inzake Dreesmann c.s./Vede c.s. Dat arrest had betrek­king op schending van het door art. 5 lid 1 Wet op de rech­terlijke organisatie evenzeer met nietigheid bedreigde voor­schrift dat de uitspraak van vonnissen in burgerlijke zaken in het openbaar geschiedt.&#13;
2.4 In het onderhavige geval heeft een van partijen, name­lijk Wolfkamp, wel een rechtsmiddel tegen vonnis aange­wend. In zijn akte leest het hof niet, in ieder geval niet dui­delijk, dat Wolfkamp zijn hoger beroep thans mede wenst te gronden op de gebrekkige samenstelling van de zetel van de pachtkamer in eerste aanleg (hij vraagt het hof slechts om duidelijkheid en zijn beschouwingen over de geldigheid van &#13;
het vonnis, zijn akte onder 3, vat het hof op als een inleiding op die vraag). Maar ook indien dit anders zou zijn, leidt het bestaan van de hiervoor bedoelde grond van nietigheid, niet op zichzelf reeds tot het slagen van het aangewende rechts­middel. Het hoger beroep is een volledige nieuwe feitelij­ke instantie, waarin de inhoud van de juiste beslissing van het geschil centraal staat. Indien het hof – binnen de gren­zen van de rechtsstrijd – tot de conclusie komt dat het dic­tum van het bestreden vonnis juist is, heeft Wolfkamp (en hetzelfde geldt voor Ten Den-Diepman, voor zover zij de nietigheid van het bestreden vonnis zou hebben willen in­roepen) geen belang bij vernietiging van dat vonnis, hoe be­treurenswaardig het ook is dat in de zetel van de pachtkamer in eerste aanleg een persoon heeft plaatsgenomen van wie de benoemingstermijn inmiddels was verlopen.&#13;
2.5 Zou het hof op inhoudelijke gronden tot de conclusie komen dat bedoeld dictum niet juist is, dan volgt reeds op grond daarvan dat het hof het juiste dictum daarvoor in de plaats behoort te stellen, zonder dat de gebrekkige samen­stelling van de zetel van de pachtkamer in eerste aanleg daaraan in dat geval nog iets toevoegt.&#13;
2.6 Met het voorgaande komt het hof deels tot een ande­re uitkomst dan in de zaak die ten grondslag lag aan het ar­rest van het Gerechtshof ’s-Hertogenbosch van 8 novem­ber 2007, zoals vermeld in de onder 2.2 aangehaalde brief. Die andere uitkomst berust op het verschil in de procedu­re in hoger beroep in civiele zaken ten opzichte van die in strafzaken (de bedoelde zaak betrof een strafzaak). In straf­zaken vindt, indien terugwijzing door de advocaatgene­raal of de verdachte ter terechtzitting is verlangd, terugwij­zing plaats indien de behandeling en beslissing van de zaak niet heeft plaatsgevonden door een onafhankelijke en on­partijdige rechterlijke instantie, dit in verband met het in het Wetboek van Strafvordering besloten liggende beginsel dat een verdachte in aan hoger beroep onderworpen zaken aan­spraak heeft op berechting in twee feitelijke instanties. Het hof verwijst naar bedoeld arrest van het Gerechtshof ’s-Her­togenbosch onder 2.2.3 en 2.2.4. In civiele zaken vindt in geval van hoger beroep tegen een einduitspraak terugwij­zing daarentegen slechts plaats indien de appelrechter een uitspraak van de rechter in eerste aanleg vernietigt waar­bij deze zich onbevoegd heft verklaard van het geschil ken­nis te nemen, alsmede in daarmee gelijk te stellen gevallen waarin de rechter in eerste aanleg eveneens op louter pro­cessuele gronden niet aan een inhoudelijke behandeling van de zaak tussen de betrokken partijen is toegekomen. Het hof verwijst naar het arrest van de Hoge Raad van 11 decem­ber 2009, LJN BK0857, NJ 2010, 581 inzake AB&amp;P/AXA. De pachtkamer in eerste aanleg is aan een inhoudelijke be­handeling van de zaak wel toegekomen (zij het ook met her­haling van haar overwegingen uit het vonnis van 12 oktober 2007, zie het tussenarrest onder 4.3) zodat voor terugwijzing geen ruimte bestaat.&#13;
2.7 Het hof zal nu vervolgens het beroep van Ten Den-Diep­man op rechtsverwerking nader bespreken.&#13;
2.8 Wolfkamp heeft zich tegen het beroep van Ten Den-Diepman op rechtsverwerking in de eerste plaats verweerd met de stelling dat dit beroep dermate onduidelijk, onge­specificeerd en ontijdig is gedaan dat eraan voorbij ge­gaan moet worden (laatste akte van Wolfkamp onder 6). Dit standpunt moet worden verworpen. Het hof heeft bij het tus­senarrest onder 4.6 reeds weergegeven op welke wijze Ten Den-Diepman in eerste aanleg en in de memorie van grieven inhoud heeft gegeven aan haar beroep op rechtsverwerking. De uitwerking die zij daaraan bij haar akte van 7 december 2010 heeft gegeven, lag zodanig in het verlengde van wat zij voordien zowel met betrekking tot rechtsverwerking en ver­jaring als met betrekking tot het beweerde gezag van gewijs­de van het vonnis van 12 oktober 2007 had aangevoerd, dat die uitwerking toelaatbaar was, ook al vond zij later dan bij memorie van antwoord plaats.&#13;
2.9 Wolfkamp heeft het beroep op rechtsverwerking in de tweede plaats op inhoudelijke gronden bestreden. In dit ver­band overweegt het hof als volgt.&#13;
2.10 De vorderingen van Wolfkamp zijn gegrond op de be­weerde schending van zijn voorkeursrecht bij de verkoop van het woonhuis met ongeveer 2400 m2 grond als bedoeld in het tussenarrest onder 3.3. Zoals daar vermeld heeft le­vering plaatsgevonden op 20 december 1999. Voor het eerst bij conclusie van eis in reconventie in de onder 3.5 bedoelde procedure heeft Wolfkamp zich op het standpunt gesteld dat hij een aanspraak op Ten Den-Diepman had in verband met schending van het voorkeursrecht. Bedoelde conclusie is ge­nomen op 6 april 2005 en dus jarenlang (meer dan vijf jaar) na de vervreemding van bedoeld woonhuis en grond. Met zijn toelichting op het voorwaardelijke karakter van de in­gestelde eis, namelijk dat hij bij afwijzing van de vordering van Ten Den-Diepman met betrekking tot het melkquotum geen belang had bij toewijzing van zijn vordering in recon­ventie, zonder dat hij in dit verband enig voorbehoud maak­te, heeft Wolfkamp bij Ten Den-Diepman het gerechtvaar­digd vertrouwen gewekt dat hij zijn eventuele aanspraak in verband met de beweerde schending van het voorkeursrecht niet meer geldend zou maken indien Ten Den-Diepman wat betreft haar vordering met betrekking tot het melkquotum ongelijk zou krijgen. In dit verband is de hiervoor bedoel­de jarenlange inactiviteit van Wolfkamp sinds 1999 van we­zenlijke betekenis. Dat Wolfkamp aan bedoeld vorderings­recht in bedoeld geval geen vervolg zou geven, sluit immers aan bij de houding die hij sinds 1999 tot aan 6 april 2005 had ingenomen en Ten Den-Diepman heeft het zo mogen begrijpen dat de wijziging in die houding uitsluitend ver­band hield met haar vordering met betrekking tot het melk­quotum.&#13;
2.11 Aan het beroep op rechtsverwerking staat niet in de weg dat Wolfkamp, zoals hij aanvoert, zijn beweerde vor­deringsrecht tien dagen na het arrest van deze kamer van 24 februari 2009 bij de raadsman van Ten Den-Diepman aan de orde heeft gesteld. Ten Den-Diepman heeft sinds de con­clusie van eis in reconventie van 6 april 2005 redelijkerwijs kunnen menen dat de eventuele aanspraak van Wolfkamp hooguit in mindering zou komen op hetgeen zij zelf in ver­band met het melkquotum van hem meende te kunnen vor­deren. Wat vervolgens bijna vier jaar later is geschied, kan aan de gerechtvaardigdheid van dat vertrouwen in redelijk­heid niet meer afdoen.&#13;
2.12 Hetgeen Wolfkamp overigens nog aanvoert, kan al evenmin aan de juistheid van het beroep op rechtsverwer­king afdoen. Met het betoog in zijn laatste akte onder 7 ziet hij eraan voorbij dat Ten Den-Diepman vanaf de conclu­sie van antwoord diverse verweren heeft gevoerd die bezien vanuit de positie van Ten Den-Diepman in elkaars verleng­de liggen (namelijk gezag van gewijsde, verjaring en rechts­verwerking). Mede tegen die achtergrond kan uit de omstan­digheid dat zij aanvankelijk niet zo volledig is geweest in haar onderbouwing van haar beroep op rechtsverwerking als later in de procedure, niet worden afgeleid dat van het hier­voor bedoelde gerechtvaardigd vertrouwen geen sprake is geweest.&#13;
2.13 De slotsom is dat het hoger beroep van Wolfkamp niet kan leiden tot een andere beslissing dan in het dictum van het bestreden vonnis was neergelegd (namelijk afwijzing van zijn vorderingen). Het hof zal het bestreden vonnis der­halve bekrachtigen, zij het ook met verbetering van de gron­den.&#13;
3 De beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van de rechtbank Almelo, sector kanton, locatie Almelo, van 4 juni 2010;&#13;
veroordeelt Wolfkamp in de kosten van het hoger beroep, tot aan deze uitspraak aan de zijde van Ten Den-Diepman be­groot op € 1.788,–– voor salaris overeenkomstig het liquida­tietarief en op € 263,–– voor griffierecht;&#13;
veroordeelt Wolfkamp in de nakosten, begroot op € 131,––, met bepaling dat dit bedrag zal worden verhoogd met € 68,–– in geval Wolfkamp niet binnen veertien dagen na aanschrijving aan deze uitspraak heeft voldaan én beteke­ning heeft plaatsgevonden;&#13;
verklaart dit arrest wat betreft voormelde veroordelingen uitvoerbaar bij voorraad.&#13;
&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, H.L. van der Beek en M.G.W.M. Stienissen</auteurs><published>2011-10-01 00:00:00</published><modified>2011-10-01 00:00:00</modified><editiondate>2011-10-01</editiondate><htmlpath>https://denhollander.info/artikel/9555</htmlpath></article>
</articles></edition>