<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>11</uitgave><aflevering>10</aflevering><searchword>TvAR 11/2016</searchword><id>13714</id><udhid>UDH:TvAR/13714</udhid><titel>Rechtsvinding in pachtzaken</titel><searchwords><searchword>TvAR 11/2016</searchword><searchword>UDH:TvAR/13714</searchword></searchwords><attachments><attachment><name>18706.pdf</name><extention>pdf</extention><url>https://denhollander.info/download/18706/ci</url></attachment></attachments><inleiding>&lt;p&gt;Wie spreekt van ‘rechtsvinding’, kan daarmee een veelheid van vragen op het oog hebben. In deze bijdrage zal ik mij beperken tot drie vragen, namelijk de vraag waar de pachtrechter het recht vindt, de vraag hoe autonoom de pachtrechter bij dat vinden is en tenslotte de vraag hoe de pachtrechter het gevonden recht verantwoordt. Andere, ook relevante vragen van rechtsvinding komen alleen terloops aan de orde.&lt;br/&gt;Het onderwerp van mijn bijdrage lokt als vanzelf uit dat ik veel terugblik op de periode waarin ik van de pachtkamer van het hof deel uitmaakte. Dat maakt mij wellicht kwetsbaar, maar daar heb ik mij overheen gezet. Zowel de rechtspraak zelf als de pachtpraktijk kan bij een zekere openhartigheid gebaat zijn.[2]&lt;/p&gt;</inleiding><content>&lt;h3&gt;1. De eerste vraag: waar vindt de pachtrechter het recht?&lt;/h3&gt;&lt;p&gt;De vraag waar de pachtrechter het recht vindt, krijgt reliëf als we 50 jaar in de tijd terug proberen te gaan.[3]&lt;/p&gt;&lt;p&gt;Het is 1966. Bij alle kantongerechten zijn er pachtkamers en er is geconcentreerde appelrechtspraak bij de pachtkamer van het hof te Arnhem. Alle provincies hebben hun eigen grondkamer. In hoger beroep komen de grondkamerzaken bij de Centrale Grondkamer, die een personele unie vormt met de pachtkamer van het hof. Cassatie bij de Hoge Raad is niet mogelijk. Men put uit één wet: de Pachtwet. Er is één pachtvorm, met enkele kleine varianten (pacht van korte duur met goedkeuring van de grondkamer en verpachting door openbare lichamen). Uiteraard doen zich geregeld vragen voor die ook buiten het pachtrecht spelen en dan helpt het dat de kantonrechter-voorzitters van de pachtkamers en de raadsheren van de pachtkamer van het hof veelal ook in andere civiele zaken rechtspreken. Tegelijk is het aantal pachtzaken zo omvangrijk dat het ook voorkomt dat men alleen nog pachtzaken doet. Dat werkt in de hand dat de pachtrechtspraak soms geheel zijn eigen weg gaat.[4] Een eigen koers van de pachtrechtspraak wordt daarnaast ook bevorderd door de inbreng van de deskundige leden. En inderdaad stelt de agrarische praktijk zijn eigen eisen. Een op zichzelf staande rechtspraakkolom en dito wet zorgen echter gemakkelijk voor particularismen, eigenaardige verschillen tussen het pachtrecht en het gewone civiele recht, die niet werkelijk noodzakelijk zijn. In 1966 zijn ook de advocaten in pachtzaken meestal specialist. Zij zijn aan de particularismen dus gewend en kijken even weinig over de grenzen van het pachtrecht heen als de rechters. Men zou het pachtrecht een gesloten systeem kunnen noemen.&lt;/p&gt;&lt;p&gt;Laten we het blikveld nog iets verbreden. De Europese Economische Gemeenschap (EEG) bestaat sinds 1958 en het gemeenschappelijk landbouwbeleid neemt binnen die gemeenschap meteen een grote plaats in. Maar niemand realiseert zich in 1966 de implicaties van een meerlagige rechtsorde. Die zullen we eerst moeten gaan ervaren. Trouwens, de EEG heeft uiteraard alleen invloed op het publiekrecht; het privaatrecht en dus ook de pacht wordt er niet door geraakt.&lt;/p&gt;&lt;p&gt;Sinds 1950 is er ook een Europees Verdrag van de Rechten van de Mens (EVRM) en sinds 1959 het Europees Hof voor de Rechten van de Mens (EHRM). Maar in 1966 is er niemand die meent dat dit voor het pachtrecht van betekenis zou kunnen zijn. Er is trouwens nauwelijks iemand die denkt dat het EVRM en het EHRM überhaupt voor Nederland van betekenis zouden kunnen zijn. Het verdrag en het hof zijn voor andere Europese landen nodig, en meer nog voor het beeld naar buiten, bijvoorbeeld in de richting van de landen achter het IJzeren gordijn, waar het met de mensenrechten niet goed gesteld is. En opnieuw: ook het EVRM raakt natuurlijk alleen het publiekrecht.&lt;/p&gt;&lt;p&gt;Nu is het echter geen 1966 meer. Van uitspraken van de pachtrechter kan sinds 1 september 2007 cassatie worden ingesteld. De Pachtwet is afgeschaft. In enigszins gewijzigde vorm zijn de materieelrechtelijke bepalingen overgebracht naar het Burgerlijk Wetboek. De inhoud van de bepalingen is sinds 1966 wezenlijk gewijzigd. Weliswaar zijn van de regeling van de reguliere pacht vrijwel alle hoofdkenmerken dezelfde als in 1966, maar de aanduiding ‘reguliere pacht’ verraadt dat andere pachtvormen zijn toegevoegd. Vooral de geliberaliseerde pacht, als opvolger van de in 1995 geïntroduceerde eenmalige pacht (art. 70f lid 5 Pw), heeft het speelveld wezenlijk veranderd. Bovendien heeft er een technische herziening van de regeling van de pacht plaatsgevonden, waardoor het pachtrecht in veel sterkere mate op het huurrecht lijkt dan voorheen. Met de afkalving van de reguliere pacht is ook het aantal pachtzaken drastisch afgenomen. Pachtrechters zijn geen specialisten meer en pachtadvocaten ook niet. Particularismen zijn in deze veranderde wereld niet langer houdbaar. Het algemeen deel van het vermogensrecht eist zijn plaats op. Het recht van de Europese Unie werkt ook in het privaatrecht door en dat gaat ook aan het pachtrecht niet langer voorbij. Het belang van mensenrechten wordt ook voor het privaatrecht breed erkend. In de wereld van 2016 vindt de pachtrechter het recht op veel meer plaatsen dan in de wettelijke regeling van de pacht alleen. Het pachtrecht is een open systeem geworden.&lt;/p&gt;&lt;p&gt;Laten wij de belangrijkste openingen in dat systeem nader beschouwen.&lt;/p&gt;&lt;h3&gt;2. De invloed van het algemeen deel van het vermogensrecht op het pachtrecht&lt;/h3&gt;&lt;p&gt;Net als voor iedere andere in Boek 7 BW geregelde bijzondere overeenkomst geldt voor de pachtovereenkomst dat naast de bepalingen van Boek 7 ook die van het algemeen deel van het vermogensrecht van toepassing zijn. &lt;/p&gt;&lt;p&gt;De bekende gelaagde structuur van het Burgerlijk Wetboek brengt onder meer met zich mee dat op de totstandkoming van een pachtovereenkomst van toepassing zijn de regels van aanbod en aanvaarding van art. 6:217 e.v. BW, evenals die met betrekking tot rechtshandelingen in het algemeen van art. 3:32 e.v. BW. Uitleg van een pachtovereenkomst wordt beheerst door de wilsvertrouwensleer van art. 3:33 en 3:35 BW, ofwel door de bekende Haviltexmaatstaf. Voor de verbintenissen die uit een pachtovereenkomst voortvloeien, gelden de bepalingen van titel 6.1 BW, waaronder die met betrekking tot tekortkoming (art. 6:74 e.v. BW). Voor een vordering tot nakoming van een pachtovereenkomst en de vraag in hoeverre reële executie tot de mogelijkheden behoort, dient men te rade te gaan bij art. 3:296 e.v. BW, enzovoort. &lt;/p&gt;&lt;p&gt;Aldus maakt het algemeen deel van het vermogensrecht als vanzelfsprekend aanspraak op gelding ook in pachtzaken. Vroeger was dat in theorie niet heel veel anders. Naast de bepalingen van de Pachtwet was ook het Burgerlijk Wetboek van toepassing. Maar theorie is nog geen praktijk. Met een veel minder gespecialiseerde rechtspraak en advocatuur is de praktijk veranderd. En ook de wetenschap dat cassatie mogelijk is, bevordert dat particularismen worden opgeruimd. Want het ligt niet voor de hand dat men in Den Haag bereid zal zijn om onnodige verschillen tussen het pachtrecht en de rest van het civiele recht in stand te houden.&lt;/p&gt;&lt;p&gt;De verhouding tussen titel 7.5 BW en het algemeen deel van het vermogensrecht stelt men wel zo voor dat op pachtovereenkomsten de regels van het algemeen deel van toepassing zijn voor zover daarvan in titel 7.5 BW niet met een lex specialis is afgeweken.[5] Mijns inziens is deze voorstelling onvolkomen. In het privaatrecht spelen rechtssystematische argumenten een belangrijke rol; coherentie en coördinatie van rechtsnormen zijn belangrijke gezichtspunten in de civiele rechtsvinding. Met het bestaan van een lex specialis zijn daarom de algemene regels niet buiten beeld. Principes van de algemene regeling kunnen doorwerken bij de uitleg en toepassing van de lex specialis. Uitwerking behoeft dat nu niet, omdat ik kan verwijzen naar mijn bijdrage aan het juninummer van dit tijdschrift.[6] Daarin heb ik laten zien hoe de wijze waarop het uitlegleerstuk zich heeft ontwikkeld, waaronder de opkomst van dynamische uitleg in duurverhoudingen, tot een herformulering van het pachtrecht noodzaakt. Deels heeft die herformulering reeds plaatsgevonden, zoals ik met recente rechtspraak heb geïllustreerd, anderdeels betreft het een uitdaging voor de toekomst. &lt;/p&gt;&lt;p&gt;Maar er zijn veel meer voorbeelden van een herformulering van op het eerste gezicht typisch pachtrechtelijke regels in het licht van de principes van het algemeen deel. De uitzondering dat de tekortkoming ontbinding van een overeenkomst niet rechtvaardigt (art. 6:265 lid 1 BW), werkt door in het pachtrecht, niet alleen wat betreft de ontbinding ex art. 7:376 BW, maar ook wat betreft de norm van art. 7:370 lid 1 aanhef en onder a BW (ernstig tekortschieten als beëindigingsgrond).[7] En het verschijnsel van een dergelijke herformulering is ook allerminst uniek voor het pachtrecht. In de literatuur met betrekking tot het huurrecht is er bijvoorbeeld een belangrijke stroming die vraagtekens zet bij de toegevoegde waarde van de gebrekenregeling van art. 7:204 e.v. BW ten opzichte van de regels van het algemeen deel van het verbintenissenrecht en die de gebrekenregeling ook zoveel mogelijk in harmonie met Boek 6 BW wenst uit te leggen.[8]&lt;/p&gt;&lt;h3&gt;3. De invloed van het huurrecht op het pachtrecht&lt;/h3&gt;&lt;p&gt;Op de pachtovereenkomst zijn de bepalingen van het huurrecht niet van toepassing (art. 7:201 lid 3 BW). Dat neemt echter niet weg dat huurrecht en pachtrecht onderling in sterke mate met elkaar samenhangen. &lt;/p&gt;&lt;p&gt;Die samenhang volgt uit wat ik zojuist zei over coherentie en coördinatie van rechtsnormen. In de eerste plaats betreft zowel huur als pacht een persoonlijk gebruiksrecht tegen betaling voor een partij die ook in de moderne sociaaleconomische context veelal niet een gelijkwaardige positie inneemt ten opzichte van degene die hem dit gebruik gunt (doorgaans de eigenaar). Uit deze inhoudelijke parallellie volgt op zichzelf reeds dat principes die in het huurrecht gelden van belang kunnen zijn bij de toepassing van de bepalingen van titel 7.5 BW. In de tweede plaats heeft de wetgever de regeling van titel 7.5 BW op onderdelen op het huurrecht afgestemd, zodat veel regels uit het huur- en pachtrecht niet alleen vergelijkbare kwesties betreffen, maar ook in hun juridisch-technische vormgeving sterk op elkaar lijken. Dat is met name het geval wat betreft de bepalingen van de afdelingen 6, 7 en 8 (verplichtingen van de verpachter respectievelijk de pachter en overgang van de pacht bij overdracht van de verpachte zaken) en in iets mindere mate wat betreft de bepalingen met betrekking tot het eindigen van de pachtovereenkomst van afdeling 10. Het zal duidelijk zijn dat het gebruik van eenzelfde criterium in parallelle bepalingen van het huur- respectievelijk het pachtrecht, pleit voor een eenvormige uitleg van die bepalingen. &lt;/p&gt;&lt;p&gt;De wetgever heeft deze afstemming op het huurrecht min of meer principieel gemotiveerd: omdat het huurrecht in 2003 is gemoderniseerd en beter geordend, verdient het aanbeveling daarvan over te nemen hetgeen ook voor wat betreft de pachtovereenkomst als verbetering moet worden beschouwd.[9] Diezelfde wetgever benadrukt intussen dat deze aanpak niet tot gevolg heeft dat het pachtrecht ook materieel verandert.[10] Het resultaat van de afstemming op het huurrecht zou in de regel neerkomen op een betere inkleding van wat ook volgens het oude recht uit de Pachtwet kon worden afgeleid. Dit is een terugkerend patroon in de wetsgeschiedenis van de regeling van het pachtrecht in het Burgerlijk Wetboek: de wetgever verruilt de bepalingen van de Pachtwet voor bepalingen die in sterke mate met het huurrecht overeenstemmen, maar benadrukt tegelijkertijd de continuïteit met het oude pachtrecht en de rechtspraak onder de Pachtwet.&lt;/p&gt;&lt;p&gt;Niet zelden staan beide gezichtspunten (overeenstemming met het huurrecht en continuïteit met het oude recht) met elkaar op gespannen voet, omdat zij bij de uitleg van het huidige recht in een verschillende richting wijzen.[11] Men zal dan een keuze moeten maken tussen een uitleg in harmonie met het huurrecht en een retrociperende uitleg van de huidige regeling (dat wil zeggen in harmonie met het oude pachtrecht).[12] Mogelijk kan ook de oplossing gevonden worden in een uitleg van zowel het huurrecht als het pachtrecht in het licht van de principes van het algemeen deel van het vermogensrecht (met name Boek 6 BW). &lt;/p&gt;&lt;p&gt;Hoe dan ook, de pachtrechter heeft zich van de verhouding van het pachtrecht tot het huurrecht steeds rekenschap te geven. Er zijn slechts enkele arresten van de pachtkamer van het hof en één beschikking van de Centrale Grondkamer waarin een expliciet beroep wordt gedaan op een parallellie met het huurrecht.[13] Maar dat is natuurlijk maar het topje van de ijsberg. Men mag er van uitgaan dat aan het huurrecht ontleende argumenten veelvuldig in raadkamer aan de orde komen. Uiteraard kan ook de advocatuur hier bijdragen, door een doorwerking van principes uit het huurrecht vaker te bepleiten.[14] &lt;/p&gt;&lt;h3&gt;4. De invloed van het Unierecht op het pachtrecht&lt;/h3&gt;&lt;p&gt;Op onderdelen is ook de invloed van het recht van de Europese Unie op het pachtrecht aan te wijzen. Die invloed heeft men te bezien tegen de achtergrond van de positieve verplichting voor de overheidsrechter om, kort gezegd, zoveel mogelijk het recht van de Europese Unie werking te doen hebben.[15]&lt;/p&gt;&lt;p&gt;Het pachtrecht als zodanig is tot nu toe geen onderwerp van Europese regelgeving. Beïnvloeding door het recht van de Europese Unie doet zich voor daar waar het pachtrecht in aanraking komt met de Europese marktordening en het Europese landbouwbeleid. De vraag of productierechten samenhangen met het verpachte en zo ja met welke gevolgen, heeft de pachtkamer van het hof aanvankelijk uitsluitend geplaatst in de sleutel van goed pachterschap, dus nationaal pachtrecht. Dat dit te beperkt was, is door Snijders scherp gezien.[16] Later heeft het hof, wat betreft de Beschikking superheffing zure boerderijzuivel﻿producten, zich voor de bedoelde vraag alsnog aangesloten bij de rechtspraak van het Hof van Justitie van de EG.[17] Daaruit blijkt wel dat het blikveld van het hof zich had verlegd. En een vergelijkbare vraag wat betreft toeslagrechten heeft het hof pas willen beantwoorden nadat het antwoord had gekregen op prejudiciële vragen aan het Hof van Justitie, wat een nieuw bewijs is van de toenemende invloed van het Unierecht op de pachtrechtspraak.[18] &lt;/p&gt;&lt;p&gt;De bedoelde doorwerking van het Europese recht kan ook op meer subtiele wijze plaatsvinden bij de uitleg van een wettelijke norm met een op het eerste gezicht zuiver nationaal karakter en ook bij de uitleg van rechtshandelingen. Doel en strekking van het recht van de Unie functioneren dan bij die uitleg als zwaarwegende gezichtspunten.[19]&lt;/p&gt;&lt;h3&gt;5. De invloed van de constitutionalisering van het privaatrecht op het pachtrecht&lt;/h3&gt;&lt;p&gt;Constitutioneel recht en privaatrecht zijn lange tijd opgevat als gescheiden grootheden. Maar die tijd is voorbij. Vooral onder invloed van de rechtspraak van het EHRM is het besef doorgedrongen dat privaatrechtelijke regels niet los mogen worden gezien van de constitutionele context. Privaatrecht wordt mede gehandhaafd en gerealiseerd door de uitoefening van overheidsmacht ten opzichte van burgers en andere partijen. Wat daarbij toelaatbaar is en niet, wordt mede bepaald door de erkenning van fundamentele rechten in onder meer het EVRM.[20]&lt;/p&gt;&lt;p&gt;De pachtkamer van het hof heeft zich op art. 6 EVRM beroepen wat betreft de positie van de voorgestelde pachter in geval van een vordering tot indeplaatsstelling of medepacht.﻿[21] En in de zaak Doornenbal/Van der Spek beriepen zowel het hof als de Hoge Raad zich op art. 1 Eerste Protocol bij het EVRM, zij het ook met een tegenovergestelde uitkomst.[22]&lt;/p&gt;&lt;p&gt;Ik ben ervan overtuigd dat we met deze verspreide voorbeelden zeker het eindstation nog niet hebben bereikt. Art. 1 Eerste Protocol is een groeibriljant, ook in het pachtrecht. Illustratief in dit verband is de zaak Lindheim e.a./Noorwegen met betrekking tot zogenaamde grondhuur.[23] Die beslissing leert ons dat niet iedere bescherming van de positie van pachters verenigbaar is met art. 1 Eerste Protocol bij het EVRM.&lt;/p&gt;&lt;p&gt;De Noorse zaak gaat over grondhuur in oorspronkelijk agrarische gebieden. Niet alleen agrarische ondernemers konden huurder zijn; in 75% van de gevallen betrof de grondhuur percelen in steden en stedelijk gebied. Helemaal vergelijkbaar met pacht naar Nederlands recht is de Noorse grondhuur dus niet. Niettemin zijn de lijnen waarlangs het EHRM beslist, naar mijn overtuiging op pacht van overeenkomstige toepassing.&lt;/p&gt;&lt;p&gt;De Noorse wetgever heeft in 1975 voor het eerst grondhuur gereguleerd. Gebruikers kregen recht op verlenging van de overeenkomst. Daartegenover had de eigenaar het recht om de voorwaarden van de overeenkomst (waaronder de prijs) te doen aanpassen aan de gewijzigde marktomstandigheden. Stijgende prijzen van onroerend goed hebben de Noorse wetgever er in 2004 toe gebracht om de regels te veranderen: de gebruikers behielden recht op verlenging (voor onbepaalde tijd), maar nu tegen ongewijzigde voorwaarden. Het EHRM begint met vast te stellen dat het Noorse parlement met deze regeling de gebruikers heeft willen beschermen tegen de gevolgen van de sterke stijging van de grondprijzen en dat dit een legitiem doel is in de zin van het tweede lid van art. 1 Eerste Protocol van het EVRM. De inhoud van de regeling getuigt volgens het EVRM echter niet van een redelijke belangenafweging. De eigenaren dragen eenzijdig de lasten van het maatschappelijk belang bij de bescherming van het recht op huisvesting van de gebruikers en de opbrengsten voor de eigenaren staan niet langer in een redelijke verhouding tot de waarde van de grond.&lt;/p&gt;&lt;p&gt;Toelaatbaar is dus een regulering van de eigendom die pachters in vergaande mate beschermt. De bescherming van de agrarische ondernemingen en de gezinsinkomens van pachters is immers een legitiem doel. Bij die bescherming behoort echter maat te worden gehouden. &lt;/p&gt;&lt;p&gt;Advocaten in pachtzaken zullen art. 1 Eerste Protocol vaker op de agenda kunnen plaatsen. Maar denkelijk kan de leer van het EHRM ook onzichtbaar invloed hebben. Veel nationale normen bieden de rechter de nodige speelruimte, en die speelruimte kan de rechter invullen met mede de door het EHRM bedoelde redelijke belangenafweging in het achterhoofd, zonder dat hij dit opschrijft. &lt;/p&gt;&lt;h3&gt;6. De tweede vraag: hoe autonoom is de pachtrechter?&lt;/h3&gt;&lt;p&gt;De eerste te bespreken vraag was waar de pachtrechter het recht vindt. Het zal duidelijk zijn dat dit anno 2016 op veel meer plaatsen is dan in 1966. Diverse regelstelsels (algemeen deel van het vermogensrecht, het huurrecht, Europees recht en mensenrechten) maken naast elkaar aanspraak op gelding. Dat is niet uniek voor het pachtrecht. Overal in het privaatrecht is onze rechtsorde meerlagig geworden. In het consumentenrecht (denk aan de rechtspraak van het Europese Hof van Justitie en de Hoge Raad over algemene voorwaarden[24]) is dat misschien meer manifest dan in het pachtrecht, maar ook in het pachtrecht is het inmiddels werkelijkheid.&lt;/p&gt;&lt;p&gt;Het kan niet worden ontkend dat de tweede vraag die ik stelde, namelijk hoe autonoom de pachtrechter bij het vinden van het recht is, door de meerlagige rechtsorde wezenlijk wordt beïnvloed. Er bestaat immers maar gedeeltelijk een rangorde tussen de hiervoor bedoelde regelstelsels. En ook voor zover er wel een rangorde bestaat, is ze veelal niet allesbeslissend. Mensenrechten moeten worden gerespecteerd, maar vrijwel steeds zijn er diverse manieren om dat te bereiken. Het recht van de Europese Unie gaat voor, maar toch niet steeds in dezelfde mate. In geval van rechtstreekse strijd met een verordening of eventueel een verdrag, gaat het EU-recht uiteraard voor. Maar de uitleg van rechtshandelingen in overeenstemming met de wil van de Europese regelgever is niet meer dan een gezichtspunt; uiteindelijk blijft de Haviltexmaatstaf bepalend. En de argumenten voor de uitleg van het pachtrecht die respectievelijk aan het pachtrecht zelf, aan het huurrecht of aan het algemeen deel van het vermogensrecht zijn ontleend, verhouden zich al helemaal niet in hiërarchie ten opzichte van elkaar.&lt;/p&gt;&lt;p&gt;Enigszins plat gezegd maakt de pachtrechter dus een keuze naar het hem goeddunkt. En daarmee zou de pachtrechter van nu dus autonomer zijn dan zijn voorganger uit 1966. Hoewel niet geheel onwaar, is deze voorstelling wel onvolledig en eenzijdig. &lt;/p&gt;&lt;p&gt;De pachtrechter is zowel in eerste aanleg als in hoger beroep geen enkelvoudige rechter en er is dus altijd een raadkamer, en die raadkamer is zoveel mogelijk op consensus gericht. In dit verband behoort ook de aard van de inbreng van de deskundige leden te worden benoemd. Ongetwijfeld is hun rol het grootste bij het vaststellen van de feiten. Toch mag hun bijdrage aan de rechtsvinding niet worden uitgevlakt. Waar juridische gezichtspunten verschillende kanten uitwijzen, kan de inschatting van de deskundige leden van de bruikbaarheid in de praktijk van de ene of de andere benadering, soms zomaar de doorslag geven.&lt;/p&gt;&lt;p&gt;Bovendien spreekt geen enkele rechter het laatste woord; ook pachtrechters doen dat niet. Hoger beroep en cassatie zijn mogelijk. En ook als geen beroep in cassatie wordt ingesteld (tot nu toe is cassatie in pachtzaken een nogal zeldzaam verschijnsel), kan toekomstige rechtspraak van hogere colleges het ongelijk van een bepaalde interpretatie van het pachtrecht bewijzen, of althans tot heroverweging van die interpretatie nopen. De pachtrechter vindt dus het pachtrecht niet op een eiland, maar in een voortdurende dialoog met andere rechters. Ook de literatuur (waaronder annotaties) kan tot heroverweging nopen en dat gebeurt ook geregeld (al is het maar op nuances). &lt;/p&gt;&lt;p&gt;Voor zover een rechter die zozeer met (de opvatting van) anderen rekening moet houden autonoom mag worden genoemd, betreft het in ieder geval niet een willekeurige autonomie. Daar komt nog bij dat de rechter zich in zijn geweten verantwoordelijk weet (ik zeg het Paul Scholten na[25]): hij is er zich van bewust dat zijn formulering van de rechtsnorm (evenals zijn kwalificatie van de feiten) bepalend is voor de uitkomst van de zaak en voor die uitkomst weet hij zich verantwoordelijk. Ook in die zin moet de betrekkelijke autonomie van de pachtrechter worden onderscheiden van een ongebonden keuzevrijheid.&lt;/p&gt;&lt;h3&gt;7. Beperkende werking van redelijkheid en billijkheid&lt;/h3&gt;&lt;p&gt;De vraag naar de autonomie van de rechter in de rechtsvinding is door Wiarda[26] vooral verbonden met de toepassing van open normen. Ook vanuit dat perspectief behoort de vraag hoe autonoom de pachtrechter is bij het vinden van het recht te worden beschouwd. Er behoeft geen twijfel over te bestaan dat ook in dit opzicht het beeld ten opzichte van 1966 sterk is veranderd. In 1966 was de beperkende werking van de redelijkheid en billijkheid (toen aangeduid als ‘objectieve goede trouw’) nog sterk omstreden. Met het arrest Saladin/HBU[27] kwam daarin verandering, maar daarmee was nog niet erkend dat ook wetsbepalingen van dwingend recht door het ongeschreven recht opzij konden worden gezet. Dat kwam pas in 1983 met twee arresten over huur.[28] Nu, in 2016, zijn er een handvol uitspraken van de pachtkamer van het hof waarin niet alleen de mogelijkheid van het opzij zetten van dwingend pachtrecht is erkend, maar waarin die mogelijkheid in de concrete zaak ook werkelijkheid wordt. Zoals bekend is de eerste zaak die van Gerrits/Robben uit 2009.[29] Het gaat dus om een ontwikkeling van relatief zeer recente datum. Betekent dit nu dat de pachtrechter autonomer het recht vindt dan voorheen (niet alleen vóór 1966 maar ook vóór 2009)?&lt;/p&gt;&lt;p&gt;Uiteraard kan ik dat niet geheel uitsluiten. Maar tegelijk meen ik dat vooral externe factoren (en dus niet een autonome keuze van pachtrechters) tot deze ontwikkeling hebben aangezet. &lt;/p&gt;&lt;p&gt;De dwingendrechtelijke pachtbescherming is sinds de inwerkingtreding van de eenmalige pacht in 1995 extra onder druk komen te staan. Tot 1995 gold ten volle dat de wetgever met het oog op de betrokken maatschappelijke belangen de verregaande bescherming van de pachter door de diverse dwingendrechtelijke regels consequent wilde. Uiteraard is dat een krachtig argument tegen een eventuele toepassing van de beperkende werking van redelijkheid en billijkheid (afgezien van zeer uitzonderlijke omstandigheden). Vanaf 1995 geldt echter dat er wat betreft los land voor reguliere pacht een alternatief bestaat (aanvankelijk de eenmalige pacht, nu de geliberaliseerde pacht), dat aan de pachter onder meer het continuatierecht, het voorkeursrecht en ook de mogelijkheid om indeplaatsstelling en medepacht te vorderen onthoudt. De wetgever heeft tegen overeenkomsten waarvoor (veel) dwingend pachtrecht niet geldt, dus klaarblijkelijk geen bezwaar meer. In gevallen waarin van de vorm van eenmalige of geliberaliseerde pacht geen gebruik is gemaakt (hoewel dat voor de hand lag), zodat de regels van reguliere pacht in beginsel van toepassing zijn, gaat dus niet langer steeds op dat de wetgever de bescherming van de pachter per se heeft gewild, maar is de reguliere pacht veelal het gevolg van het ontbreken van goede advisering aan de zijde van de verpachter. Dat gebrekkige advisering tot pachtbescherming behoort te leiden, is uiteraard aanzienlijk minder evident dan de consequente wil van de wetgever.[30]&lt;/p&gt;&lt;p&gt;In dit verband moet men bedenken dat in het pachtrecht een ‘veiligheidsventiel’ ontbreekt voor gebruiksverhoudingen die ‘naar zijn (hun) aard van korte duur’ zijn, zoals het woonruimtehuurrecht dat kent in art. 7:232 lid 2 BW. Dit min of meer vage criterium geeft de rechter in huurzaken de gelegenheid om de toepasselijkheid van het dwingende huurrecht buiten toepassing te laten, zonder daartoe de beperkende werking van redelijkheid en billijkheid te behoeven benutten, uiteraard mits inderdaad valt vol te houden dat de huur naar zijn aard van korte duur is.[31] Het ontbreken van een dergelijk veiligheidsventiel is dus nóg een reden waarom in de recente rechtspraak in pachtzaken relatief vaak de beperkende werking van redelijkheid en billijkheid tot toepassing komt. &lt;/p&gt;&lt;p&gt;Autonome rechtspraak staat spoedig onder kritiek en dat is alleszins begrijpelijk. Mede daarom behoort de rechtspraak bij de toepassing van normen als die van de beperkende werking van redelijkheid en billijkheid, zoveel mogelijk houvast te zoeken binnen het systeem van het recht.&lt;/p&gt;&lt;p&gt;In de rechtspraak van de pachtkamer van het hof functioneert ‘naar zijn aard van korte duur’ (ontleend aan het huurrecht) als een gezichtspunt wat vóór toepassing van de beperkende werking van redelijkheid en billijkheid pleit.[32] Dat van pacht naar zijn aard van korte duur geen sprake is, is een gezichtspunt dat juist pleit tégen toepassing van de beperkende werking van redelijkheid en billijkheid.[33] Ook heeft de pachtrechtspraak de gevolgen van de beperkende werking recent genuanceerd door aan die werking mede een proportioneel karakter te geven. Een door de pachter ingestelde vordering tot vastlegging is dan weliswaar als zodanig niet naar maatstaven van redelijkheid en billijkheid onaanvaardbaar, maar wel het vervolgens inroepen van bepaalde rechtsgevolgen van de vastgelegde pachtovereenkomst, zoals het recht op schadeloosstelling in geval van ontbinding op grond van een bestemmingswijziging (art. 7:377) of het voorkeursrecht (art. 7:378 e.v.).[34] Terecht heeft Harbers dit een nieuwe stap in de ontwikkeling van de beperkende werking van de redelijkheid en billijkheid in het pachtrecht genoemd.[35] Ik meen dat deze proportionele redelijkheid en billijkheid niet uitsluit dat ook algehele afwijzing van een vordering tot vastlegging nog steeds op zijn plaats kan zijn (als de feiten ernaar zijn), maar hoe dan ook laat deze ontwikkeling zien dat de pachtrechtspraak zich van zijn kwetsbaarheid bewust is en de relatieve autonomie die uit het bestaan van open normen volgt, behoedzaam wenst in te vullen, in het bijzonder waar het de toepassing van dwingend recht betreft.&lt;/p&gt;&lt;h3&gt;8. De derde vraag: hoe verantwoordt de pachtrechter het gevonden recht?&lt;/h3&gt;&lt;p&gt;Het spreekt vanzelf dat de pachtrechter zijn beslissingen zo goed mogelijk behoort te motiveren en inzicht dient te geven in zijn gedachtegang. De wijze waarop hij zich verantwoordt luistert vooral dan nauw wanneer hij anders beslist dan in eerdere zaken (dus ‘omgaat’). Terugkijkend op de afgelopen 10 jaar, moet ik vaststellen dat het de pachtrechtspraak niet steeds gelukt is om meteen de goede troon te treffen. Ik geef drie voorbeelden van omgaan.&lt;/p&gt;&lt;p&gt;Het eerste voorbeeld is er een waarover we mijns inziens tevreden kunnen zijn. Op 9 november 2010 heeft de pachtkamer van het hof in twee gelijktijdig gewezen tussenarresten[36] voor het eerst de eis gesteld dat een voorgestelde pachter (in het geval van een gevorderde indeplaatsstelling of medepacht) formeel partij in de procedure wordt. Hiervoor, toen ik sprak over de invloed van mensenrechten op het pachtrecht, stipte ik deze rechtspraak reeds aan. Het omgaan gebeurde in deze twee arresten openlijk, ze werd (zo meen ik) overtuigend verantwoord en door de pachtpraktijk probleemloos ontvangen.&lt;/p&gt;&lt;p&gt;In het tweede voorbeeld was de weg veel langer. In het arrest Fase/Fase[37] had de pachtkamer van het hof een beslissing gegeven waaruit kon worden afgeleid dat het aan de pachter niet zou vrijstaan het gebruik van het gepachte in te brengen in een personenvennootschap (behalve met een uitdrukkelijk voorbehoud voor zijn zeggenschap over het gepachte). In de zaak was de pachter met twee zonen een vennootschap onder firma aangegaan. Een belangrijke rol in de redenering van het hof in het arrest lijkt te spelen dat ieder van de vennoten een gelijke stem in de vennootschap heeft, evenals een gelijk winstaandeel, terwijl zonder voorbehoud het gebruik en genot van het gepachte is ingebracht. Dat was voor het hof voldoende om het verzoek van de pachter tot verlenging van de pachtovereenkomst af te wijzen. Op Fase/Fase is het hof nooit uitdrukkelijk teruggekomen. Er zijn aanvankelijk zelfs arresten gewezen waarin het hof naar de regel van Fase/Fase uitdrukkelijk verwijst.[38] Maar niettemin is de inbreng van het gebruik van het gepachte in een maatschap door het hof in volgende zaken steeds door de vingers gezien (hetzij door te ontkennen dat sprake was van een tekortkoming, hetzij door aan de tekortkoming geen gevolgen te verbinden).[39] Inmiddels heeft deze subtiele ontwikkeling in de rechtspraak zijn voorlopig einde gevonden in het arrest Greeve/Van der Vorm.[40] In dat arrest overweegt het hof met zoveel woorden dat het aan een pachter vrij staat om het gebruik van het gepachte in te brengen in een maatschap. Daarbij beroept het hof zich op hetgeen in de agrarische praktijk gangbaar is, namelijk dat een bedrijfsopvolger voorafgaand aan zijn indeplaatsstelling gedurende enige jaren in maatschapsverband met de zittende pachter samenwerkt, en ook dat vervolgens na die indeplaatsstelling de afgaande pachter nog enige jaren als maat bij het bedrijf betrokken blijft. Uit de enkele inbreng volgt volgens het hof niet dat de zeggenschap is overgedragen; over de stemverhouding tussen de maten, overweegt het in dit verband niets. Dit laatste getuigt, dunkt mij, onmiskenbaar van een andere opvatting dan het arrest Fase/Fase.[41]&lt;/p&gt;&lt;p&gt;Zo’n langere weg van omgaan heeft onmiskenbare voordelen. Het in één keer en openlijk omgaan, veronderstelt dat de leden van de pachtkamer van het hof, die in wisselende combinaties op individuele zaken zitten, het onderling hartgrondig eens zijn geworden. Weliswaar draagt alleen de zittingscombinatie de verantwoordelijkheid voor de beslissing in de individuele zaak, maar het is uiteraard ongewenst dat men daarbij zomaar in een geheel andere zin beslist dan een andere combinatie heeft gedaan. En daarvan is ieder zich bewust. &lt;/p&gt;&lt;p&gt;Als de tijd nog niet rijp is, kan het wijs zijn om voorlopig beslissingen te nemen die een zo min mogelijk principieel karakter dragen. Later, als diverse gevallen zijn langsgekomen, annotaties of artikelen zijn verschenen en men ook in wisselende combinaties over de kwestie heeft beslist, kan dan het moment komen om meer principieel te motiveren. Maar het zou wonderlijk zijn wanneer dat in de uitspraak nog als een openlijk ‘omgaan’ werd gemarkeerd, want hoewel minder principieel geformuleerd ging men in de voorafgaande uitspraken in feite reeds van dezelfde opvatting uit. Men kan zich echter de vraag stellen of de praktijk in een dergelijk geval wel voldoende duidelijk herkent dat het hof is omgegaan. Vanuit het perspectief van transparantie is het eerste voorbeeld daarom toch gelukkiger.&lt;/p&gt;&lt;h3&gt;9. Tot slot Beelaerts van Blokland/Dimmendaal &lt;/h3&gt;&lt;p&gt;En dan kom ik (met enige schroom) bij mijn laatste voorbeeld, namelijk het bekende arrest Beelaerts van Blokland/Dimmendaal[42] met betrekking tot de rol van art. 6:80 BW in geval van vervreemding van melkquotum. Het hof sprak van een beslissing in overeenstemming met ‘vaste rechtspraak’, terwijl de pachtpraktijk het arrest als een ‘omgaan’ beleefde. Snijders heeft zich daarover, zo begrijp ik, (meer of minder) boos gemaakt[43] en hij is waarschijnlijk niet de enige.[44] &lt;/p&gt;&lt;p&gt;Toch was de verwijzing naar ‘vaste rechtspraak’ niet geheel uit de lucht gegrepen. Er zijn voorafgaand aan het arrest Beelaerts van Blokland/Dimmendaal twee arresten gewezen, waarin een eventuele aanspraak van de verpachter op schadevergoeding reeds met zoveel woorden in de sleutel van art. 6:80 BW was geplaatst.[45] In die zin was dus reeds voorafgaand aan Beelaerts van Blokland/Dimmendaal sprake van een koerswijziging in de rechtspraak van het hof. Iets anders is dat in de gangbare literatuur met betrekking tot het pachtrecht de consequenties van deze uitdrukkelijke verwijzingen door het hof naar art. 6:80 BW eerder niet waren opgemerkt (hoewel het hof reeds in de zaak Conjarts/Graaf von Marchant und Ansembourg aan de inhoud van de regeling van art. 6:80 BW wel degelijk consequenties had verbonden, namelijk voor de wettelijke rente). De consequenties van art. 6:80 BW voor het melkquotum waren wel openlijk&lt;/p&gt;&lt;p&gt;besproken door Olthof,[46] destijds raadsheer in de pachtkamer van het hof, maar dit was klaarblijkelijk onopgemerkt gebleven. Dat is niet zo vreemd, want haar bijdrage was gepubliceerd in een feestbundel (zonder agrarisch profiel).&lt;/p&gt;&lt;p&gt;En toen wees het hof dus Beelaerts van Blokland/Dimmendaal. Met de aanduiding ‘vaste rechtspraak’ markeerde het hof dat de rol van art. 6:80 BW niet op een gelegenheidsbeslissing berustte en dat de twee voorafgaande arresten niet op zichzelf stonden, maar dat in plaats daarvan de praktijk erop mocht rekenen dat het hof welbewust de koers had verlegd. De ontvangst van die overweging was daarmee echter niet in overeenstemming, want die bestond in boosheid en onbegrip bij gewaardeerde pachtspecialisten. Deze ontvangst bewees dat het hof het niet goed had aangepakt. Het had zich niet gerealiseerd dat de verwijzing naar ‘vaste rechtspraak’ door de pachtpraktijk niet zou worden begrepen, maar had zich dat wel moeten realiseren. Ik meende dat dit zoveel jaren na dato wel openlijk mocht worden uitgesproken. &lt;/p&gt;</content><legacyfootnotes/><footnotes><footnote>1 Lodewijk Valk is advocaat-generaal bij de Hoge Raad der Nederlanden. Tot 1 april jl. was hij voorzitter van de pachtkamer van het Gerechtshof Arnhem-Leeuwarden en van de Centrale Grondkamer. Gedeelten uit deze bijdrage komen overeen met passages uit hoofdstuk 1 van &lt;span class="italic"&gt;Asser/Snijders &amp; Valk 7-III&lt;/span&gt;, te verschijnen ultimo 2016.</footnote><footnote>2 Vergelijk voor een openhartige bijdrage vanuit de burgerlijke kamer van de Hoge Raad: F.B. Bakels, ‘Totstandkoming en uitleg van uitspraken van de Hoge Raad’, &lt;span class="italic"&gt;AA&lt;/span&gt; 2015, p. 927 e.v.</footnote><footnote>3 De keuze voor 1966 is dus enigszins willekeurig: gewoon precies 50 jaar terug.</footnote><footnote>4 Daarbij wordt die rechtspraak dan wel kritisch gevolgd door Ph.A.N. Houwing in zijn overzichten van de rechtspraak in De Pacht, zo ongeveer ieder kwartaal, en in zijn bekende commentaar. Maar hoe groot het gezag van Houwing ook was, hij heeft uiteraard in zijn eentje niet op alle punten de eenheid van het recht kunnen bewerkstelligen. Zijn commentaar is nog steeds toegankelijk, hetzij in de vorm van bewaard gebleven exemplaren van de losbladige &lt;span class="italic"&gt;GS Pachtrecht&lt;/span&gt; (tot 2007), hetzij in digitale vorm in de Module Pacht en landelijk gebied (Wolters Kluwer). Latere bewerkers, laatstelijk A.H.T. Heisterkamp, hebben de teksten van Houwing namelijk grotendeels in stand gelaten en hebben daar hun eigen beschouwingen slechts aan toegevoegd.</footnote><footnote>5 Bijv. &lt;span class="italic"&gt;Asser/Snijders 7-III&lt;/span&gt; 2013/9.</footnote><footnote>6 W.L. Valk, Uitleg van pachtovereenkomsten, &lt;span class="italic"&gt;Agr.r.&lt;/span&gt; 2016, p. 303 e.v.</footnote><footnote>7 Vergelijk W.L. Valk, Het open systeem van het pachtrecht, &lt;span class="italic"&gt;Agr.r.&lt;/span&gt; 2009, p. 487 e.v. en zie recent Hof Arnhem-Leeuwarden 7 juni 2016, ECLI:NL:GHARL:2016:4486.</footnote><footnote>8 Vergelijk J.L.R. Huydecoper, &lt;span class="italic"&gt;GS Huurrecht&lt;/span&gt;, afdeling 2 Boek 7 BW, aant. II, met een beroep op onder meer MvT, &lt;span class="italic"&gt;Kamerstukken II&lt;/span&gt; 26 089, nr. 3, p. 6-9 en HR 1 februari 2008, &lt;span class="italic"&gt;NJ&lt;/span&gt; 2008/85 (Perry Sport/SBZ).</footnote><footnote>9 Aldus MvT, &lt;span class="italic"&gt;Kamerstukken II&lt;/span&gt; 30 448, nr. 3, p. 18.</footnote><footnote>10 MvT, t.a.p.</footnote><footnote>11 Vergelijk E.H.M. Harbers, ‘Knelpunten in het nieuwe pachtrecht?’, Preadvies Vereniging voor Agrarisch Recht 2008, &lt;span class="italic"&gt;Agr.r.&lt;/span&gt; 2008, p. 93-94 met betrekking tot de bepalingen over opzegging en beëindiging (art. 7:367 e.v. BW).</footnote><footnote>12 Vergelijk voor argumenten voor retrociperende uitleg H.J. Snijders, ‘Retrocipatie: opmerkingen over het beroep op onder het oude Burgerlijk Wetboek gevormde precedenten bij de toepassing van het huidige, dit in aansluiting op beschouwingen over de betekenis van precedenten in het algemeen’, (oratie Leiden), Deventer: Kluwer 1995.</footnote><footnote>13 Hof Arnhem 19 februari 2008, &lt;span class="italic"&gt;LJN&lt;/span&gt; BC7324, &lt;span class="italic"&gt;Agr.r.&lt;/span&gt; 2009/5528 m.nt. G.M.F. Snijders (Weeshuis/Bergsma) en Hof Arnhem 7 oktober 2008, &lt;span class="italic"&gt;LJN&lt;/span&gt; BG3869, &lt;span class="italic"&gt;Agr.r.&lt;/span&gt; 2009/5529 m.nt. G.M.F. Snijders (Kutschruiter/Rattlestok), beide met betrekking tot de uitleg van art. 34 Pw en art. 7:361 BW, en Centrale Grondkamer 9 april 2015, GP 11.747, &lt;span class="italic"&gt;Agr.r.&lt;/span&gt; 2015/5816 m.nt. G.M.F. Snijders (Oude Lansink/Dekker) met betrekking tot de definitie van pacht en wat men zou kunnen noemen de ‘alsgeheeltoets’.</footnote><footnote>14 Vergelijk W.L. Valk, ‘Zinvol samenspel van huurrecht en pachtrecht’, &lt;span class="italic"&gt;Agr.r.&lt;/span&gt; 2015, p. 497 e.v.</footnote><footnote>15 Deze positieve verplichting kan men in verband brengen met art. 4 lid 3 VEU, namelijk de plicht van de lidstaten tot ‘gemeenschapstrouw’. Vergelijk Asser/Hartkamp 3-I 2015/17 e.v.</footnote><footnote>16 G.M.F. Snijders, ‘De Europese dimensie van de pacht’ (oratie Nijmegen), Deventer: Kluwer 1993.</footnote><footnote>17 Gerechtshof Arnhem 8 april 2008, &lt;span class="italic"&gt;LJN&lt;/span&gt; BE8727, &lt;span class="italic"&gt;Agr.r.&lt;/span&gt; 2008/5435 (Twickel/Voorthuis-Lefers).</footnote><footnote>18 Zie achtereenvolgens Pk. Hof Arnhem 28 oktober 2008, &lt;span class="italic"&gt;Agr.r.&lt;/span&gt; 2008/5476 (Van Dijk/Gemeente Kampen); HvJ EG 21 januari 2010, &lt;span class="italic"&gt;Agr.r.&lt;/span&gt; 2010/5558 (Van Dijk/GemeenteKampen) en Pk. Hof Arnhem 22 juni 2010, &lt;span class="italic"&gt;Agr.r.&lt;/span&gt; 2010/5584 (Van Dijk/GemeenteKampen). ‘Over de toenemende invloed van het EU-recht: E.H.M. Harbers, Twintig jaar pachtrecht –Snijders gefileerd’, &lt;span class="italic"&gt;Agr.r.&lt;/span&gt; 2012, p. 159 e.v.</footnote><footnote>19 Van het eerste (invloed op de uitleg van wettelijke normen) is een voorbeeld: Hof Arnhem 19 februari 2008, &lt;span class="italic"&gt;LJN&lt;/span&gt; BC7324, &lt;span class="italic"&gt;Agr.r.&lt;/span&gt; 2009/5528 m.nt. G.M.F. Snijders (Weeshuis/Bergsma), van het tweede (invloed op de uitleg van rechtshandelingen, in het besliste geval een nieuwe pachtovereenkomst ter vervanging van een eerdere): Hof Arnhem 31 maart 2009, &lt;span class="italic"&gt;LJN&lt;/span&gt; BH9065, &lt;span class="italic"&gt;Agr.r.&lt;/span&gt; 2009/5510 (Conjarts/Graaf von Marchant und Ansembourg).</footnote><footnote>20 Met betrekking tot de constitutionalisering van het privaatrecht in het algemeen en het contractenrecht in het bijzonder vergelijk Asser/Hartkamp 3-I 2015/198 e.v., F.J. de Vries, ‘De overeenkomst in het algemeen’, &lt;span class="italic"&gt;Monografieën BW nr. B54,&lt;/span&gt; Deventer: Wolters Kluwer 2016, nr. 15 en het Belgische handboek W. Van Gerven &amp; A. van Oevelen, &lt;span class="italic"&gt;Verbintenissenrecht&lt;/span&gt;, Leuven/Den Haag: Acco 2015, p. 40 e.v.</footnote><footnote>21 Hof Arnhem 9 november 2010, &lt;span class="italic"&gt;LJN&lt;/span&gt; BO3609, &lt;span class="italic"&gt;Agr.r.&lt;/span&gt; 2010/5612 m.nt. E.H.M. Harbers (Homan/mr. Lonis) en Hof Arnhem 9 november 2010, &lt;span class="italic"&gt;LJN&lt;/span&gt; BO3625, &lt;span class="italic"&gt;Agr.r.&lt;/span&gt; 2012/5612 m.nt. E.H.M. Harbers (Munneke/Feenstra-Horring).</footnote><footnote>22 HR 9 december 2011, &lt;span class="italic"&gt;LJN&lt;/span&gt; BR2045, &lt;span class="italic"&gt;NJ&lt;/span&gt; 2013/7 m.nt. H.J. Snijders, &lt;span class="italic"&gt;Agr.r.&lt;/span&gt; 2011/5667 m.nt. G.M.F. Snijders.</footnote><footnote>23 EHRM 12 juni 2012, ECLI:NL:XX:2012:BX7536, &lt;span class="italic"&gt;NJ&lt;/span&gt; 2014/1 m.nt. P.C.E. van Wijmen.</footnote><footnote>24 Bijv. HvJ EU 30 mei 2013, C-488/11, &lt;span class="italic"&gt;NJ&lt;/span&gt; 2013/487 m.nt. M.R. Mok (Asbeek Brusse) en de ‘vertaling’ van die uitspraak in het Nederlandse recht in HR 13 september 2013, ECLI:NL:HR:2013:691, &lt;span class="italic"&gt;NJ&lt;/span&gt; 2014/274, m.nt. H.B. Krans (Heesakkers/Voets).</footnote><footnote>25 &lt;span class="italic"&gt;Asser/Scholten Algemeen deel 1974&lt;/span&gt;, p. 130 e.v.</footnote><footnote>26 G.J. Wiarda (bewerkt door T. Koopmans), &lt;span class="italic"&gt;Drie typen van rechtsvinding&lt;/span&gt;, Deventer: W.E.J. Tjeenk Willink 1999.</footnote><footnote>27 HR 19 mei 1967, &lt;span class="italic"&gt;NJ&lt;/span&gt; 1967/261 m.nt. G.J. Scholten.</footnote><footnote>28 HR 29 april 1983, &lt;span class="italic"&gt;NJ&lt;/span&gt; 1983/627, m.nt. P.A. Stein (Spruijt/Sperry Rand Holland) en HR 1 juli 1983, &lt;span class="italic"&gt;NJ&lt;/span&gt; 1984/149, m.nt. P.A. Stein (Herzfeld/Groen).</footnote><footnote>29 Hof Arnhem 10 maart 2009, &lt;span class="italic"&gt;LJN&lt;/span&gt; BH9134, &lt;span class="italic"&gt;Agr.r.&lt;/span&gt; 2009/5531, m.nt. E.H.M. Harbers (Gerrits/Robben).</footnote><footnote>30 Uitvoeriger: W.L. Valk, ‘Pachtbescherming onder spanning’, &lt;span class="italic"&gt;Agr.r.&lt;/span&gt; 2011, p. 3 e.v.</footnote><footnote>31 Vergelijk De Wijkerslooth-Vinke, &lt;span class="italic"&gt;GS Huurrecht&lt;/span&gt;, art. 7:232, aant. 61 e.v.</footnote><footnote>32 Hof Arnhem 28 december 2010, &lt;span class="italic"&gt;LJN&lt;/span&gt; BQ2021, &lt;span class="italic"&gt;Agr.r.&lt;/span&gt; 2011/5632 (Moeskops/Den Ouden).</footnote><footnote>33 Vergelijk Hof Arnhem 1 februari 2011, &lt;span class="italic"&gt;LJN&lt;/span&gt; BP2957, &lt;span class="italic"&gt;Agr.r.&lt;/span&gt; 2011/5636 (Van Tuijl/Coppens).</footnote><footnote>34 Zie Pk. Hof Arnhem-Leeuwarden 7 april 2015, ECLI:NL:GHARL:2015:2550, &lt;span class="italic"&gt;Agr.r.&lt;/span&gt;2016/5824 m.nt. E.H.M. Harbers (Boogaard/Scholtens) en Pk. Hof Arnhem-Leeuwarden 27 oktober 2015, ECLI:NL:GHARL:2015:8063, &lt;span class="italic"&gt;Agr.r.&lt;/span&gt;2016/5827 (Timmerhuis/Stamsnijder).</footnote><footnote>35 E.H.M. Harbers, ‘De redelijkheid en billijkheid in het pachtrecht’, &lt;span class="italic"&gt;Agr.r.&lt;/span&gt;2016, p. 55.</footnote><footnote>36 Zie noot 20.</footnote><footnote>37 Hof Arnhem 4 april 20 00, &lt;span class="italic"&gt;Agr.r.&lt;/span&gt; 2002/5098.</footnote><footnote>38 Hof Arnhem 12 mei 2009, &lt;span class="italic"&gt;LJN&lt;/span&gt; BI4266, &lt;span class="italic"&gt;Agr.r.&lt;/span&gt; 2009/5536, m.nt. G.M.F. Snijders (Van Nispen tot Sevenaer c.s./Van Huet-Bles c.s.) onder 4.10.</footnote><footnote>39 Hof Arnhem 23 oktober 2007, &lt;span class="italic"&gt;LJN&lt;/span&gt; BB6933; (opnieuw) Hof Arnhem 12 mei 2009, &lt;span class="italic"&gt;LJN&lt;/span&gt; BI4266, &lt;span class="italic"&gt;Agr.r.&lt;/span&gt; 2009/5536, m.nt. G.M.F. Snijders (Van Nispen tot Sevenaer c.s./Van Huet-Bles c.s.); Pk. Hof Arnhem 22 november 2011 (eindarrest), &lt;span class="italic"&gt;LJN&lt;/span&gt; BU7762, &lt;span class="italic"&gt;Agr.r.&lt;/span&gt; 2012/5684, m.nt. E.H.M. Harbers (Munneke/Feenstra-Horring c.s.).</footnote><footnote>40 Hof Arnhem-Leeuwarden 5 februari 2013, &lt;span class="italic"&gt;LJN&lt;/span&gt; BZ1044, &lt;span class="italic"&gt;Agr.r.&lt;/span&gt; 2013/5727 m.nt. E.H.M. Harbers.</footnote><footnote>41 Hiermee heb ik niet willen zeggen dat aanvaardbaar is dat de pachter die tevens maat in de maatschap is, de bedrijfsvoering aan de andere maten overlaat. De verplichting tot persoonlijk gebruik geldt nog steeds. Ik wil slechts zeggen dat de stemverhouding binnen de maatschap niet beslissend is, anders dan waarvan Fase/Fase uitging. Beslissend is thans alleen nog de wijze waarop de pachter zijn betrokkenheid bij de exploitatie van het gepachte feitelijk invult.</footnote><footnote>42 Hof Arnhem 9 februari 2010,&lt;span class="italic"&gt; LJN&lt;/span&gt; BL3756, &lt;span class="italic"&gt;Agr.r. 2010&lt;/span&gt;/5565 m.nt. D.W. Bruil.</footnote><footnote>43 Vergelijk Asser/Snijders 7-III 2013/356.</footnote><footnote>44 Vergelijk ook de annotatie van D.W. Bruil in dit tijdschrift.</footnote><footnote>45 Zie Hof Arnhem 16 december 2008, &lt;span class="italic"&gt;LJN&lt;/span&gt; BG7437, &lt;span class="italic"&gt;Agr.r.&lt;/span&gt; 2009/5506 (Van de Vegte-Abbing/Gemeente Zwolle c.s.) en Hof Arnhem 31 maart 2009, &lt;span class="italic"&gt;LJN&lt;/span&gt; BH9065, &lt;span class="italic"&gt;Agr.r.&lt;/span&gt; 2009/5510 (Conjarts/Graaf von Marchant und Ansembourg).</footnote><footnote>46 M.M. Olthof, ‘Anticipatory breach’, in: A.G. Castermans e.a. (red.), &lt;span class="italic"&gt;Ex libris Hans Nieuwenhuis&lt;/span&gt;, &lt;span class="italic"&gt;Opstellen aangeboden aan prof. mr. J.H. Nieuwenhuis, hoogleraar burgerlijk recht aan de Universiteit Leiden&lt;/span&gt;, bij zijn emeritaat, Deventer: Kluwer 2009, p. 383 e.v.</footnote></footnotes><auteurs>mr. W.L. Valk</auteurs><published>2016-12-06 13:45:42</published><modified>2016-12-06 13:45:42</modified><editiondate>2016-12-06</editiondate><htmlpath>https://denhollander.info/artikel/13714</htmlpath></article>
</articles></edition>