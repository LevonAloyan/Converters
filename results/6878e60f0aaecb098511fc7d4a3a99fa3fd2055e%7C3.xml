<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1991</searchword><id>6207</id><udhid>UDH:TvAR/6207</udhid><titel>De toelating van bestrijdingsmiddelen: landbouwbelangen versus milieubelangen?</titel><searchwords><searchword>TvAR 11/1991</searchword><searchword>UDH:TvAR/6207</searchword></searchwords><attachments><attachment><name>1991_nr 11_Artikel_Vogelezang-Stoute.pdf</name><extention>pdf</extention><url>https://denhollander.info/download/6001/ci</url></attachment></attachments><inleiding>Over de milieugevolgen van het gebruik van bestrijdingsmiddelen zijn de afgelopen&#13;
jaren met grote regelmaat onderzoeksresultaten bekend geworden welke verregaande&#13;
verspreiding in het milieu en schadelijke effecten op het milieu aantonen.1 Daarbij gaat&#13;
het met name om gevolgen van het gebruik van landbouwmiddelen.&#13;
Schadelijke neveneffecten van het gebruik van deze middelen worden binnen het&#13;
toelatingsbeleid nogal eens afgewogen tegen het nut van de bestrijdingsmiddelen. Zo&#13;
wordt schade aan het milieu soms toelaatbaar geacht als het belang van het gebruik van&#13;
het middel voor de landbouw groot is. Dat gebeurt ook in het Meerjarenplan gewasbescherming2&#13;
dat dit najaar in de Tweede Kamer behandeld zal worden. Bestrijdingsmiddelen&#13;
die niet aan de vereiste milieucriteria voldoen, zullen toch toegelaten mogen&#13;
blijven zolang er geen landbouwkundig alternatief is, aldus het voorstel van de regering.&#13;
In de literatuur wordt er soms vanuit gegaan dat economische belangen - van de&#13;
landbouw, maar ook van de handel - een rol mogen spelen bij de besluitvorming over&#13;
de toelating van deze middelen. Zie bijvoorbeeld Simons-Vinckx recentelijk in het juni&#13;
nummer van Agrarisch recht.3&#13;
Is deze afweging tussen landbouwbelangen en milieubelangen wel terecht? Hoe&#13;
komen beide belangen in de Bestrijdingsmiddelenwet aan bod en wat zeggen wetsgeschiedenis&#13;
en jurisprudentie hierover?</inleiding><content>DOELSTELLINGEN BESTRIJDINGSMIDDELENWET&#13;
De Bestrijdingsmiddelenwet4 heeft meerdere doelstellingen. De wet is zowel gericht op&#13;
het waarborgen van de deugdelijkheid van bestrijdingsmiddelen als op het voorkomen&#13;
van schadelijke nevenwerkingen ten gevolge van het gebruik van die middelen. De&#13;
nevenwerkingen hebben onder meer betrekking op de volksgezondheid, de gezondheid&#13;
en veiligheid van de toepasser, de gezondheid van de consument, op de grond (het produktievermogen) en op het milieu ('bodem, water, lucht, dan wel dieren of planten&#13;
waarvan de instandhouding gewenst is'), aldus de toelatingscriteria van de wet.5&#13;
De verschillende doelstellingen van de Bestrijdingsmiddelenwet hebben niet altijd&#13;
even zwaar gewogen. Bij de totstandkoming van de wet, in 1962, werden naast de&#13;
deugdelijkheid van de middelen met name de veiligheid en gezondheid van de mens&#13;
centraal gesteld.6 Vóór die tijd was de wetgeving ter zake van bestrijdingsmiddelen&#13;
alleen gericht op de deugdelijkheid van de (landbouw)middelen7: bedrog in de handel&#13;
moest worden voorkomen; de landbouw moest kunnen vertrouwen op de aangeboden&#13;
middelen. Met de wetswijziging van 1975 wordt de milieudoelstelling van de wet&#13;
verscherpt. De wetswijziging draagt in het bijzonder bij tot een betere bescherming van&#13;
het leefmilieu van mens, dier en plant, tegen ongunstige invloeden, aldus de&#13;
considerans.8&#13;
De problematiek van de schadelijke neveneffecten voor mens en milieu komt in de&#13;
loop van de tijd steeds meer centraal te staan bij de toelating. Tegelijkertijd verschuift&#13;
het waarborgen van de kwaliteit van de middelen wat naar de achtergrond, met name bij&#13;
de landbouwmiddelen. De middelen zijn nu wel deugdelijk voor het bestrijdingsdoel,&#13;
maar de neveneffecten blijken vaak nog groot te zijn.&#13;
BEVOEGDHEDEN VAN DE MINISTERS&#13;
Met de uitbreiding van de doelstellingen van de Bestrijdingsmiddelenwet, werd ook het&#13;
aantal bij de wet betrokken ministers groter. Terwijl vóór 1962 alleen de minister van&#13;
Landbouw en Visserij bij de uitvoering van de bestrijdingsmiddelenwetgeving was&#13;
betrokken, kwam vanaf 1962 met de nieuwe wet de toenmalige minister van Sociale&#13;
Zaken en Volksgezondheid daarbij. De wetstekst geeft aan dat beide ministers in&#13;
overeenstemming met elkaar beslissen. Er wordt een onderscheid gemaakt tussen de&#13;
landbouwmiddelen en de overige (industriële en huishoudelijke) middelen. Over de&#13;
toelating van landbouwmiddelen beslist de minister van Landbouw en Visserij in&#13;
overeenstemming met de minister van Sociale Zaken en Volksgezondheid. Waar het de&#13;
niet-landbouwmiddelen betreft beslist de laatste minister in overeenstemming met zijn&#13;
ambtgenoot voor Landbouw.9 De memorie van antwoord bij de wet benadrukt dat het&#13;
hier slechts gaat om een administratieve taakverdeling. De administratieve afwikkeling&#13;
blijft voor wat de landbouwmiddelen betreft bij de minister van Landbouw omdat deze&#13;
reeds vanaf 1947 hiermee belast is. Het eerstgenoemd zijn betekent geen eerstverantwoordelijkheid.&#13;
Het in overeenstemming met elkaar beslissen impliceert juist een&#13;
gemeenschappelijke verantwoordelijkheid, aldus de memorie van antwoord.10&#13;
Inmiddels is, onder meer door wijzigingen van de departementale indeling, het aantal&#13;
bij de Bestrijdingsmiddelenwet betrokken ministers uitgebreid tot vier: Volksgezondheid, Landbouw, Milieubeheer en Sociale Zaken. Over de landbouwmiddelen beslist de&#13;
minister van Landbouw in overeenstemming met zijn collega's van Volksgezondheid,&#13;
Milieubeheer en Sociale Zaken. Voor de overige middelen beslist de minister van WVC&#13;
in overeenstemming met de andere drie ministers.&#13;
De opvatting dat voor de landbouwmiddelen de minister van LNV de (eerstverantwoordelijke&#13;
minister zou zijn en dat deze beslist over de toelating van (landbouw)-&#13;
middelen, is dus niet in overeenstemming met de bevoegdheidsverdeling van de wet.&#13;
Deze opvatting duikt regelmatig op in de literatuur11. Ook binnen het ministerie van&#13;
LNV - althans binnen het toenmalige ministerie van L &amp; V - wordt deze opvatting wel&#13;
gehoord, bijvoorbeeld bij de beëindigingsplannen voor het gebruik van methylbromidegrondontsmetting,&#13;
in 1987. De toenmalige minister van L&amp;V benadrukte in contacten&#13;
met de minister van VROM de verschillen in verantwoordelijkheid tussen beide&#13;
ministers en plaatste uit dien hoofde vraagtekens bij verschillende activiteiten van het&#13;
ministerie van VROM.12&#13;
De indruk van eerstverantwoordelijkheid wordt versterkt doordat het Bureau&#13;
Bestrijdingsmiddelen is aangehaakt bij het ministerie van LNV. De positie van dit&#13;
Bureau is sinds de oprichting in 1962 niet gewijzigd. Dat over de positie van het Bureau&#13;
en over de betrokkenheid van het ministerie van LNV hierbij nog steeds verschillen van&#13;
mening bestaan, bleek recentelijk bij de Tweede Kamer-behandeling van het reorganisatie-&#13;
advies Moret.13 Eén van de aanbevelingen uit dit advies is dat het Bureau&#13;
Bestrijdingsmiddelen juridische ondersteuning dient te krijgen door het tijdelijk&#13;
positioneren van een jurist bij het Bureau. In de uitgebreide discussie die in de&#13;
Kamercommissie aan dit punt werd gewijd bleek dat de minister de juridische ondersteuning&#13;
niet bij het Bureau maar bij de juridisch/bestuurlijke afdeling van het ministerie&#13;
van LNV wenste te zien ondergebracht.14 Een meer zelfstandige positie van het Bureau&#13;
Bestrijdingsmiddelen, waarbij de verhouding tot de vier ministeries meer in evenwicht&#13;
is, lijkt wenselijk, mede omdat van het huidige bestrijdingsmiddelengebruik ongeveer&#13;
de helft voor rekening komt van de niet-landbouwmiddelen.15&#13;
ECONOMISCHE BELANGEN VAN HANDEL EN GEBRUIK&#13;
Bij de totstandkoming van de Bestrijdingsmiddelenwet - begin jaren zestig - wordt&#13;
ervan uitgegaan dat een evenwichtige behartiging van de verschillende bij de wet&#13;
betrokken belangen mogelijk zal zijn. Dat geldt bijvoorbeeld voor de economische&#13;
belangen die met handel en gebruik zijn gemoeid en de gezondheidsbelangen, aldus de&#13;
memorie van antwoord.16 Uit deze passage wordt wel afgeleid dat de economische belangen van handel in en&#13;
gebruik van bestrijdingsmiddelen mogen meespelen bij de beoordeling van de (intrekking&#13;
van de) toelating van middelen.17 Bestudering van de context binnen de memorie&#13;
van antwoord, van de tekst van de wet en van de jurisprudentie leidt echter tot een andere&#13;
conclusie. De context waarin het gestelde over de economische belangen binnen de&#13;
memorie van toelichting is opgenomen, betreft juist het gegeven dat de minister van&#13;
L&amp;V niet meer de enig verantwoordelijke zal zijn. Na het benadrukken van de&#13;
gemeenschappelijke verantwoordelijkheid wordt gewezen op art. 3 van de wet: 'Daarbij&#13;
schrijft art. 3 ondubbelzinnig voor, dat het schaden van de volksgezondheid en het&#13;
schaden van de gezondheid of de veiligheid van degene, die het middel (...) toepast, zijn&#13;
te beschouwen als schadelijke nevenwerkingen, welke, indien geen redelijke zekerheid&#13;
bestaat, dat bij een juist gebruik van het middel deze schadelijke nevenwerkingen niet&#13;
zullen optreden, tot weigering van de toelating van het middel zullen moeten leiden.'18&#13;
De toelatingscriteria in art. 3 van de wet hebben betrekking op de schadelijke&#13;
nevenwerkingen én op de deugdelijkheid van de middelen. In het deugdelijkheidscriterium&#13;
ligt het belang van de landbouw besloten. De vraag of er voor een bestrijdingsmiddel&#13;
wel een landbouwkundig alternatief is, maakt geen onderdeel uit van de&#13;
toelatingscriteria.&#13;
In verband met de bevoegdheid van de ministers tot toelating is van belang het&#13;
onderscheid tussen beleidsvrijheid en beoordelingsvrijheid.19 De toelatingscriteria van&#13;
art. 3 zijn geformuleerd als beoordelingsmaatstaven (betreffende de deugdelijkheid van&#13;
de middelen en de schadelijke nevenwerkingen door gebruik). Het zijn geen beleidscriteria&#13;
waarbij belangen kunnen worden afgewogen. Aan ieder van de beoordelingsmaatstaven&#13;
van art. 3 moet zijn voldaan voordat toegelaten mag worden. Of met&#13;
redelijke zekerheid mag worden aangenomen dat aan de toelatingsvoorwaarden is&#13;
voldaan, is voorbehouden aan het oordeel van de minister, aldus het College van Beroep&#13;
voor het bedrijfsleven. Het College toetst slechts of deze in redelijkheid tot het oordeel&#13;
kon komen.20 De overheid heeft hierbij dus wel beoordelingsvrijheid: zij bepaalt tot op&#13;
grote hoogte zelfstandig wanneer sprake is van een schadelijke nevenwerking. Zij heeft&#13;
echter niet de beleidsvrijheid om bij de beslissing belangen mee te laten wegen zoals het&#13;
landbouwkundig belang dat er geen alternatief is voor het betreffende middel.&#13;
Anders dan in art. 3 verleent de wetstekst in art. 7 (dat gaat over besluiten tot intrekking&#13;
van een toelating) aan de ministers wel een zekere beleidsvrijheid: intrekking van een&#13;
toelating kan - dus moet niet - plaatsvinden. Uit de hierna te bespreken jurisprudentie&#13;
van het CBB blijkt evenwel dat deze beleidsvrijheid feitelijk niet aanwezig is.21 De&#13;
Voorzitter van het College van Beroep voor het bedrijfsleven (CBB) en het College&#13;
hebben over de belangen van handel en gebruik enkele duidelijke uitspraken gedaan.&#13;
In een uitspraak over de intrekking van de toelating van middelen op basis van 2,4,5-T22 stelt de Voorzitter dat bij de oordeelsvorming over de intrekking geen ruimte is voor&#13;
een belangenafweging in die zin dat mede rekening zou moeten worden gehouden met&#13;
de belangen van het bedrijfsleven bij toelating. Voor een dergelijke belangenafweging&#13;
is alleen ruimte bij het bepalen van een overgangstermijn op basis van art. 7, vierde lid.23&#13;
Zoals art. 7, vierde lid, aangeeft, zal de ruimte bij het bepalen van de overgangstermijn&#13;
er evenwel niet zijn als bijzondere omstandigheden onmiddellijke intrekking noodzakelijk&#13;
maken. Dat was aan de orde bij de intrekking - met onmiddellijke ingang - van&#13;
de toelating van bestrijdingsmiddelen op basis van captafol.&#13;
Ter zake van de intrekking van de toelating van captafol oordeelt het CBB dat&#13;
verweerder hiertoe in redelijkheid kon beslissen gezien de mogelijke bedreiging van de&#13;
volksgezondheid. Captafol is een carcinogene stof met initiërende eigenschappen. 'Dat&#13;
- naar verzoeksters gesteld hebben - geen alternatieve middelen beschikbaar zijn, leidt&#13;
niet tot een ander oordeel. (...)', aldus het CBB.24&#13;
In verband met de verscherping van voorschriften van gassingen met methylbromide&#13;
(voorraadbescherming/ruimtebehandeling) overweegt de Voorzitter dat, nu het belang&#13;
van de veiligheid van de mens om een voorlopige maatregel vroeg, het beleid beter iets&#13;
te voorzichtig dan niet voorzichtig genoeg kon zijn. De grief van verzoeksters dat zij&#13;
grote afzetschade zullen leiden, faalt daarom. Verzoeksters waren op de hoogte van de&#13;
voorgenomen beleidswijzigingen. Met de overgangstermijn van een halfjaar hebben&#13;
verzoeksters voldoende tijd gehad om in te spelen op de beleidswijzigingen, aldus de&#13;
Voorzitter.25&#13;
In deze gevallen - waar het gebrek aan redelijke zekerheid omtrent het ontbreken van&#13;
schadelijke nevenwerkingen duidelijk is - blijkt de beleidsvrijheid bij de beslissing&#13;
omtrent intrekking van de toelating dus feitelijk niet aanwezig. Dat betekent niet dat met&#13;
de belangen van handel en gebruik geen rekening moet worden gehouden. Bij de&#13;
beëindiging van een toelating moet met deze economische belangen rekening worden&#13;
gehouden bij het vaststellen van de overgangstermijn, aldus de jurisprudentie, onder&#13;
verwijzing naar het vierde lid van art. 7. De enige vrijheid tot afweging van belangen&#13;
ligt hier dus in de besluitvorming omtrent de overgangstermijn.&#13;
Ook uit het systeem van de wet kan worden afgeleid dat in redelijkheid niet te&#13;
verdedigen is om, bij een middel dat niet voldoet aan de toelatingscriteria, niet tot&#13;
intrekking van die toelating over te gaan. Criteria voor toelating en voor intrekking&#13;
corresponderen immers met elkaar. De memorie van toelichting formuleert dit als volgt:&#13;
'Daar het toelatingsbeleid zich op grond van artikel 3 primair richt op de criteria&#13;
'deugdelijkheid' en 'schadelijke nevenwerkingen', is het logisch dat ook het intrekken&#13;
van een toelating op beide criteria gebaseerd moet kunnen worden'.26 Daarnaast formuleert&#13;
art. 7 nog een extra criterium voor intrekking, namelijk, 'als zich anderszins&#13;
omstandigheden voordoen op grond waarvan een handhaving van de toelating uit een&#13;
oogpunt van schadelijke nevenwerkingen niet langer aanvaardbaar is' (art. 7, eerste lid aanhef en onder c). Op dit 'niet (langer) aanvaardbaar zijn' wordt hierna ingegaan.&#13;
Voor onverwachte calamiteiten biedt het systeem van de wet voor dringende belangen&#13;
van volksgezondheid en landbouw een uitzonderingsmogelijkheid, via de ontheffingsen&#13;
vrijstellingsregeling van art. 16a.&#13;
DE ONAANVAARDBAARHEID VAN DE MILIEUSCHADE&#13;
Bij de toelatingscriteria van art. 3 vermeldt de wet dat van een schadelijke nevenwerking&#13;
voor het milieu sprake is bij schade 'in een mate die niet aanvaardbaar is'.27 Deze&#13;
toevoeging wordt soms zo uitgelegd dat de afweging nut-schade hier wel van invloed&#13;
zou mogen zijn. Als het belang van toepassing groot is zou bepaalde milieuschade&#13;
aanvaardbaar zijn. Bestudering van de wetsgeschiedenis leidt echter tot een andere&#13;
conclusie. De aanduiding 'in een mate die niet aanvaardbaar is' werd in art. 3&#13;
opgenomen bij de wetswijziging van 1975. De aanduiding verving de omschrijving&#13;
' indien deze schade onevenredig is in verhouding tot het met het gebruik van het middel&#13;
beoogde doel' uit de oude wetstekst. Reden dus om aan te nemen dat op deze afweging&#13;
nut-schade juist niet gedoeld wordt met de nieuwe omschrijving. De oude wetstekst zou&#13;
dan immers duidelijker geweest zijn. De nut-schade-afweging is niet meer in overeenstemming&#13;
met de gewijzigde wet waarin de criteria ter bescherming van het milieu&#13;
verscherpt zijn. Dat blijkt uit het in de memorie van toelichting gestelde over art. 7. Bij&#13;
dit artikel over de intrekking van een toelating wordt bij de wetswijziging (eveneens)&#13;
de term 'niet langer aanvaardbaar' opgenomen. In de toelichting op dit artikel worden&#13;
twee voorbeelden gegeven van dit niet langer aanvaardbaar zijn.28 Het gaat daarbij om&#13;
nevenwerkingen die te verminderen zijn vanwege een nieuw alternatief en om nevenwerkingen&#13;
die vanwege het feitelijke gebruik omvangrijker blijken te zijn dan bij&#13;
toelating werd verwacht en die daarom moeten worden beperkt. De onaanvaardbaarheid&#13;
heeft dus - conform de bedoeling van de wetswijziging van 1975 - betrekking op de&#13;
vermindering van de schadelijke nevenwerkingen. Wanneer nu het begrip 'aanvaardbaar'&#13;
zo wordt ingevuld dat een middel dat niet aan milieucriteria voldoet toch&#13;
toegelaten wordt of blijft vanwege het grote belang van de toepassing, dan moet worden&#13;
geconcludeerd dat dit tegengesteld is aan de bedoelingen van de wetgever. Van de&#13;
verleende bevoegdheid wordt dan een onwetmatig gebruik gemaakt.&#13;
DE PRAKTIJK VAN HET TOELATINGSBELEID&#13;
De praktijk van het toelatingsbeleid verloopt vaak niet conform de wet. Dat is te&#13;
illustreren aan de hand van de toelating van dichloorpropeen, een grondontsmettingsmiddel&#13;
dat op zeer grote schaal wordt gebruikt in onder meer de aardappel- en de bloembollenteelt. Aangetoond is dat het gebruik van deze zwarte-lijst-stof leidt tot&#13;
ernstige verontreiniging van het grondwater. Het grondontsmettingsmiddel is evenwel&#13;
nog steeds toegelaten. Een ander voorbeeld is de toelating in 1989 van bifenthrin, onder&#13;
meer ter gebruik in de chrysantenteelt. Dit voor waterorganismen zeer schadelijke&#13;
middel voldeed niet aan milieunormen29 maar werd toch toegelaten, zij het onder&#13;
beperkende voorwaarden.&#13;
Lange tijd heeft het in het toelatingsbeleid ontbroken aan uitgewerkte, getalsmatige&#13;
normen. De afgelopen jaren is met deze uitwerking een aanvang gemaakt. Dan blijkt&#13;
echter dat de toepassing van de normen een probleem vormt.&#13;
De praktijk van het toelatingsbeleid verloopt vaak ook niet conform het aangekondigde&#13;
beleid. Zo wordt de invoering van biologische middelen - ondanks toezeggingen&#13;
hierover bij de wetswijziging van 1975 en in diverse sindsdien verschenen&#13;
beleidsnota's - tot op heden niet via het toelatingsbeleid gestimuleerd. In 1990 blijkt&#13;
het aantal op grond van de Bestrijdingsmiddelenwet toegelaten biologische 'agentia'&#13;
nog op één hand te tellen.30&#13;
HET MEERJARENPLAN GEWASBESCHERMING EN DE BELANGEN VAN LANDBOUW EN MILIEU&#13;
In het Meerjarenplan gewasbescherming presenteert de regering een veelomvattend&#13;
plan om de afhankelijkheid van de landbouw van chemische bestrijdingsmiddelen terug&#13;
te dringen en om het verbruik van deze middelen substantieel te doen afnemen. Het&#13;
Meerjarenplan bevat een (lange) opsomming van toegelaten bestrijdingsmiddelen die&#13;
niet voldoen aan milieucriteria voor toelating. Het gaat daarbij om criteria ter zake van&#13;
uitspoeling naar het grondwater, persistentie in de bodem en acute giftigheid voor&#13;
waterorganismen.31 Deze middelen zullen 'in principe' worden verboden. Echter,&#13;
indien voor deze middelen geen geschikt alternatief voorhanden is (onder meer uit&#13;
landbouwkundig oogpunt) dan kan de toelating bij wijze van uitzondering 'onder&#13;
stringente voorwaarden' worden gehandhaafd. Deze stoffen zullen op een uitzonderingslij&#13;
st komen, aldus de regeringsbeslissing over het Meerjarenplan.32 Zoals&#13;
hiervoor is aangegeven, is een dergelijk toelatingsbeleid in strijd met de wet. Gezien het&#13;
systeem van de wet en de jurisprudentie betreft de vrijheid tot belangenafweging&#13;
immers alleen besluitvorming over de overgangstermijn. TEN SLOTTE&#13;
Een duidelijk toelatings- (en intrekkings)beleid is niet alleen in het belang van het&#13;
milieu, maar ook in het belang van de landbouw. Een duidelijk beleid zal immers&#13;
bevorderen dat de ontwikkeling en toepassing van alternatieve middelen serieus wordt&#13;
aangepakt. Ontwikkeling en toepassing van alternatieven dient door de betrokken&#13;
ministeries met kracht bevorderd te worden, onder andere door (meer) onderzoek,&#13;
voorlichting en subsidiëring. Het Meerjarenplan biedt daartoe overigens een goede&#13;
basis.&#13;
Het heeft - te - lang geduurd voordat de vage toelatingscriteria van de wet in beleidsnota's&#13;
werden uitgewerkt. Nu deze uitwerking uiteindelijk voor een aantal criteria&#13;
heeft plaatsgevonden, dienen deze ook serieus te worden gebruikt als beoordelingscriteria.&#13;
33 Middelen die niet aan deze criteria voldoen, dienen niet toegelaten te&#13;
zijn. Hopelijk leidt de Tweede Kamer-behandeling van het Meerjarenplan tot een&#13;
zodanige bij stelling dat het beleid in overeenstemming wordt gebracht met de wettelijke&#13;
regeling. De wijze waarop binnen het huidige toelatingsbeleid landbouwbelangen&#13;
worden afgewogen tegen milieubelangen blijkt immers op grond van wet en jurisprudentie&#13;
niet terecht te zijn.</content><legacyfootnotes>1. Zie bijvoorbeeld P.J. Lages e.a. (RIVM) Bedreiging van de grondwaterkwaliteit door bestrijdingsmiddelen,&#13;
H2O (22) 1989, nr. 14; K.J. Canters en G.R. de Snoo: Neveneffecten van bestrijdingsmiddelen op terrestrische&#13;
evertebraten en aquatische fauna, CML, Leiden 1989; Project integratie milieumetingen, 1989 Westland, Provincie&#13;
Zuid-Holland, in druk.&#13;
2. Regeringsbeslissing Meerjarenplan gewasbescherming, TK 1990-1991, 21 677, nrs. 3-4.&#13;
3. Toelating van gewasbeschermingsmiddelen, M.W.L. Simons-Vinckx, Agrarisch recht 1991, nr. 6, pag. 265-&#13;
272.&#13;
4. Bestrijdingsmiddelenwet 1962 (Stb. 288), belangrijk gewijzigd in 1975 (Stb. 381).&#13;
5. Bestrijdingsmiddelenwet, artikel 3, tweede lid.&#13;
6. Aldus de considerans, die behalve de mens alleen nog noemt de 'dieren welker instandhouding gewenst is'.&#13;
7. Wet Bestrijdingsmiddelen en meststoffen 1947, Stb. H 123.&#13;
8. Stb. 1975, 381.&#13;
9. Bestrijdingsmiddelenwet, artikel 1, vierde lid.&#13;
10. TK 1960-1961, 6014, nr. 5, pag. 2,3.&#13;
11. Zie bijvoorbeeld F.P.C.L. Tonnaer, Het Nederlands milieurecht in ontwikkeling, Alphen a.d. Rijn 1990, pag. 511&#13;
en Simons- Vinckx in Agrarisch recht 1991, nr. 6, pag. 270.&#13;
12. Vogelezang-Stoute en Matser, a.w., pag. 150 e.v.&#13;
13. Moret advies, Eindrapportage organisatie- en informatieplanningsproject CTB, Utrecht 1989.&#13;
14. TK 1989, 21 300, nr. 98, pag. 8.&#13;
15. Jaarlijks wordt in Nederland circa 45 miljoen kg (aktieve stof) aan chemische bestrijdingsmiddelen gebruikt.&#13;
Ongeveer de helft hiervan wordt in de landbouw toegepast. De andere helft wordt gebruikt in de industrie en&#13;
huishoudens (bijvoorbeeld als koel- en proceswaterbiocide, middel voor ruimtebehandeling en voorraad&#13;
bescherming, desinfecterend middel, houtconserveringsmiddel, aangroeiwerende verf en ter bestrijding van&#13;
knaagdieren en insekten in huis).&#13;
16. TK 1960-1961, 6014, nr. 5, p. 2.&#13;
17. Zie bijvoorbeeld Simons-Vinckx in Agrarisch recht 1991, nr. 6, pag. 267.&#13;
18. TK 1960-1961, 6014, nr. 5 (memorie van antwoord) pag. 3.&#13;
19. Zie over het onderscheid beleidsvrijheid - beoordelingsvrijheid W. Duk in RM - Themis 4 (1988), p. 156-169.&#13;
20. CBB 26-3-1974, AB 1974,195(VaponaStrip)enCBB31-5-1977,AB 1977,349 (Vlododex, vlooienband voor&#13;
katten).&#13;
21. VzCBB 29 maart 1978, no. 68/01/13 en 14, ongepubliceerd (2,4,5-T) en CBB 16-9/1988, 86/1023/61/029,&#13;
ongepubliceerd (captafol).&#13;
22. VzCBB 29 maart 1978, no. 68/01/13 en 14, ongepubliceerd.&#13;
23. Artikel 7, vierde lid, tweede volzin, bepaalt dat de datum van intrekking niet vroeger wordt gesteld dan zes&#13;
maanden na de datum van de beslissing, tenzij bijzondere omstandigheden onmiddellijke intrekking noodzakelijk&#13;
maken.&#13;
24. CBB 16-9-1988, 86/1023/61/029, ongepubliceerd.&#13;
25. Voorzitter CBB 28-11-1989, 89/1691/61/029, ongepubliceerd.&#13;
26. TK 1970-1971, 11 262, nr. 3, pag. 11&#13;
27. Artikel 3, tweede lid, aanhef en onder e.&#13;
28. Het middel lag bij toelating juist boven de toelaatbaarheidsgrens, maar later wordt een middel aangeboden dat&#13;
beduidend minder schadelijke nevenwerkingen bezit (bijvoorbeeld voor de toepasser of voor het milieu). Een ander&#13;
voorbeeld is dat een middel aanvaardbaar was gezien de verwachte geringe toepassing en dat later het gebruik zo&#13;
omvangrijk wordt dat een niet verantwoorde situatie ontstaat. (TK 1970-1971, 11 262, nr. 3, pag. 11)&#13;
29. Notitie milieucriteria ten aanzien van stoffen ter bescherming van bodem en grondwater, TK1988-1989,21012&#13;
nr. 2.&#13;
30. Vogelezang-Stoute en Matser, a.w. pag. 129 e.v.&#13;
31. Met de getalsmatige uitwerking van deze criteria is een aanvang gemaakt in de Notitie Milieucriteria ter&#13;
bescherming van bodem en grondwater (TK 1988-1989, 21 012, nr. 2). In het Meerjarenplan gewasbescherming&#13;
zijn deze criteria verder ingevuld (Regeringsbeslissing Meerjarenplan gewasbescherming, juni 1991, TK 1990-&#13;
1991,21677, nrs. 3-4).&#13;
32. Regeringsbeslissing Meerjarenplan gewasbescherming, pag. 108.&#13;
33. In een kortgeleden bij de Tweede Kamer ingediende wetswijziging is, in een nieuw artikel 3a, een wettelijke basis&#13;
opgenomen voor het stellen van algemene normen waaraan bestrijdingsmiddelen dienen te voldoen. Deze normen&#13;
kunnen zowel betrekking hebben op het voorkomen van aantasting van de kwaliteit van bodem, water of lucht als&#13;
op de reeds in de wet genoemde deugdelijkheid van het middel of de schadelijke nevenwerkingen. Het voorstel&#13;
voorziet in een uitwerking van deze normen bij algemene maatregel van bestuur (TK1990-1991,20 319, nr. 7 en 8).</legacyfootnotes><footnotes><footnote/></footnotes><auteurs>Mr. drs. E.M. Vogelezang-Stoute &#13;
ir. E.J. Matser</auteurs><published>1991-11-01 00:00:00</published><modified>1991-11-01 00:00:00</modified><editiondate>1991-11-01</editiondate><htmlpath>https://denhollander.info/artikel/6207</htmlpath></article>
</articles></edition>