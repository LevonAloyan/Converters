<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2004</searchword><id>3632</id><udhid>UDH:TvAR/3632</udhid><titel>Koggel c.s. / Van Voorst tot Voorst (TvAR 2004/5213)</titel><searchwords><searchword>TvAR 5/2004</searchword><searchword>TvAR 2004/5213</searchword><searchword>UDH:TvAR/3632</searchword></searchwords><attachments><attachment><name>2004_nr 5_Rechtspraak_5213.pdf</name><extention>pdf</extention><url>https://denhollander.info/download/3629/ci</url></attachment></attachments><inleiding>[Pachtwet art. 49]&#13;
&#13;
Op een vordering als de onderhavige dient&#13;
naar billijkheid te worden beslist. Bij die&#13;
beslissing wordt acht geslagen op alle&#13;
omstandigheden van het geval, waarbij de&#13;
belangen van de voorgestelde pachter bij&#13;
de indeplaatsstelling en de belangen van de&#13;
verpachter bij afwijzing van de vordering&#13;
een belangrijke rol spelen. Bij een – op&#13;
concrete feiten en omstandigheden&#13;
gebaseerde – beslissing naar billijkheid past&#13;
niet, dat op voorhand bepaalde belangen bij&#13;
andere belangen ten achter worden gesteld&#13;
(bijvoorbeeld dat financiële belangen aan&#13;
de zijde van de verpachter het zouden&#13;
moeten ‘afleggen’ tegen agrarische belangen&#13;
van de voorgestelde pachter, zoals de&#13;
pachters hebben betoogd). Anders dan bij&#13;
een opvolging in het bestaande bedrijf van&#13;
de pachter door een beoogd bedrijfsopvolger&#13;
is er in de omstandigheden van dit&#13;
geval bovendien geen aanleiding er op&#13;
voorhand van uit te gaan dat de voorgestelde&#13;
pachter reeds een bijzondere band met het&#13;
gepachte heeft gekregen of een zwaarwegend&#13;
belang zal hebben bij gebruik van&#13;
de gepachte 3 ha grasland met bijbehorend&#13;
melkquotum. Dit brengt mee dat op de&#13;
pachters de verplichting rust hun vordering&#13;
tot indeplaatsstelling deugdelijk te onderbouwen&#13;
en met concrete gegevens te&#13;
staven, waarbij zij het belang van de voorgestelde&#13;
pachter bij die indeplaatsstelling&#13;
voldoende duidelijk zullen dienen te stellen.&#13;
De pachters hebben zich echter beperkt tot&#13;
de algemene stelling dat de grond en het&#13;
melkquotum nodig zijn ‘voor de verdere&#13;
ontwikkeling’ van het bedrijf van hun&#13;
schoonzoon en dat de grond ook in verband&#13;
met – kort weergegeven – huidige en toekomstige&#13;
mestregelgeving benodigd is. Zij&#13;
hebben deze stellingen echter in het geheel&#13;
niet geconcretiseerd met cijfers, laat staan&#13;
met producties. Evenmin hebben zij iets&#13;
gesteld over de aard of ligging van het&#13;
gepachte perceel waaruit zou kunnen blijken&#13;
dat juist dit perceel voor het bedrijf van hun&#13;
schoonzoon gunstig is gelegen, dat het een&#13;
eenheid vormt met andere percelen die hun&#13;
schoonzoon in gebruik heeft of dat het&#13;
anderszins voor die schoonzoon van bijzonder&#13;
belang is. Het hof neemt hierbij mede in&#13;
aanmerking, dat de schoonzoon kennelijk&#13;
reeds 12.2 ha van de pachters afkomstige&#13;
grond duurzaam gebruikt en ook zijn melkquotum&#13;
aanzienlijk heeft kunnen vergroten.&#13;
Al met al hebben de pachters het gestelde&#13;
belang bij indeplaatsstelling onvoldoende&#13;
onderbouwd.&#13;
Verpachter heeft zijn belang niet geconcretiseerd&#13;
of anderszins onderbouwd. In deze&#13;
vorm kan dit belang geen rol spelen bij een&#13;
beslissing naar billijkheid. Beslissing naar&#13;
billijkheid is echter niet louter afweging van&#13;
belangen, doch daarbij dient mede acht te&#13;
worden geslagen op de andere relevante&#13;
omstandigheden van het geval. Verpachter&#13;
heeft zich mede – onderbouwd – verzet&#13;
tegen de indeplaatsstelling in verband met&#13;
de wijze waarop over een en ander naar&#13;
hem toe is gecommuniceerd (in arrest&#13;
nader uiteengezet). Bezwaren verpachter&#13;
tegen die gang van zaken begrijpelijk; niet&#13;
onaannemelijk is bovendien dat mede door&#13;
gebrekkige mededeelzaamheid van de&#13;
pachter een mogelijkheid voor de verpachter&#13;
om te trachten de pacht door niet-verlenging&#13;
te doen eindigen niet is benut. Gelet hierop&#13;
en mede gelet op onvoldoende onderbouwing&#13;
van de vordering van de pachter&#13;
leidt billijkheid tot afwijzing van de&#13;
gevorderde indeplaatsstelling.</inleiding><content>ARREST IN DE ZAAK VAN:&#13;
1. Marinus Gerardus Koggel,&#13;
2. Wilhelmina Maria Gabriella Pot, beiden&#13;
wonende te Vilsteren,&#13;
appellanten,&#13;
procureur: mr. P.C. Plochg,&#13;
tegen&#13;
Karel Octaaf Maria van Voorst tot Voorst,&#13;
wonende te Vilsteren,&#13;
geïntimeerde,&#13;
procureur: mr. J.E. Brands.&#13;
1 De procedure in eerste aanleg&#13;
De pachtkamer van het kantongerecht te&#13;
Zwolle respectievelijk de pachtkamer van de&#13;
rechtbank te Zwolle (sectie kanton, locatie&#13;
Zwolle) hebben op 22 oktober 2001 en&#13;
14 januari 2002 tussen appellanten – verder te&#13;
noemen: de pachters – als eisers en geïntimeerde&#13;
– verder te noemen: de verpachter –&#13;
als gedaagde vonnissen gewezen. Van het vonnis&#13;
van 14 januari 2002 is een afschrift aan dit&#13;
arrest gehecht. Naar dat vonnis wordt verwezen&#13;
voor de procesgang in eerste aanleg, de in&#13;
die instantie genomen beslissing en de aan die&#13;
beslissing ten grondslag gelegde motivering.&#13;
2 De procedure in hoger beroep&#13;
2.1 Bij exploot van 8 februari 2002 zijn de&#13;
pachters in hoger beroep gekomen van het als&#13;
laatste genoemde vonnis met dagvaarding van&#13;
de verpachter voor dit hof.&#13;
2.2 Bij memorie van grieven hebben de pachters&#13;
tegen dat vonnis twee grieven aangevoerd&#13;
en toegelicht met conclusie dat het hof het&#13;
vonnis zal vernietigen en, opnieuw rechtdoende,&#13;
de vordering van de pachters alsnog integraal&#13;
zal toewijzen met veroordeling van de&#13;
verpachter in de kosten in beide instanties.&#13;
2.3 De verpachter heeft bij memorie van antwoord&#13;
verweer gevoerd en geconcludeerd dat&#13;
het hof het door de pachters ingestelde hoger&#13;
beroep ongegrond zal verklaren met veroordeling&#13;
van de pachters in de kosten van (het&#13;
hof leest:) het hoger beroep.&#13;
2.4 Hierna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
Deze luiden, zakelijk weergegeven:&#13;
I Ten onrechte heeft de pachtkamer van de&#13;
rechtbank Zwolle overwogen dat de vordering&#13;
van de pachters op grond van de billijkheid&#13;
als bedoeld in art. 49, derde lid, Pachtwet&#13;
dient te worden afgewezen vanwege het feit&#13;
dat in redelijkheid niet meer van een lopend&#13;
landbouwbedrijf van de pachters kan worden&#13;
gesproken.&#13;
II Ten onrechte heeft de pachtkamer van de&#13;
rechtbank Zwolle de pachters veroordeeld in&#13;
de kosten van het geding.&#13;
4 De vaststaande feiten&#13;
4.1 Tussen partijen staat als enerzijds gesteld&#13;
en anderzijds erkend dan wel niet of onvoldoende&#13;
betwist c.q. blijkend uit de in zoverre&#13;
niet weersproken inhoud van overlegde producties&#13;
en hetgeen de pachtkamer in eerste&#13;
aanleg onbestreden heeft overwogen, het&#13;
navolgende vast.&#13;
4.2 Tussen de familievennootschap Legaat Vilsteren&#13;
N.V. als verpachtster en appellant nr. 1&#13;
als pachter is op 1 maart 1968 een pachtovereenkomst&#13;
voor de duur van zes jaren gesloten&#13;
ter zake van 1.82.50 ha grasland, kadastraal&#13;
bekend gemeente Ambt-Ommen, sectie H, nr.&#13;
4985 ged. De pachtovereenkomst is in gewijzigde&#13;
vorm door de grondkamer goedgekeurd.&#13;
Bij door de grondkamer goedgekeurde wijzigingsovereenkomst&#13;
van april 1974 is de&#13;
oppervlakte van het verpachte vergroot tot 3&#13;
ha. Bij eveneens goedgekeurde wijzigingsovereenkomst&#13;
van 24 juni 1991 is appellante&#13;
nr. 2 aanvaard als medepachtster met ingang&#13;
van 5 juni 1991. Bij akte van 22 april 1994 en&#13;
daaropvolgende inschrijving in de openbare&#13;
registers is het verpachte, inmiddels kadastraal&#13;
genummerd sectie H, nrs. 7205 en 7206 met&#13;
oppervlakte van 3.06.82 ha, geleverd aan de&#13;
huidige verpachter. Het verpachte is thans&#13;
kadastraal bekend als gemeente Ambt-Ommen,&#13;
sectie H, nr. 7206, groot 3.06.75 ha.&#13;
4.3 Appellant nr. 1 is geboren op 28 mei 1927.&#13;
De verpachter heeft hem op 24 april 1991 te&#13;
kennen gegeven de pachtovereenkomst na&#13;
1 mei 1992 niet verder te willen verlengen in&#13;
verband met het bereiken van de leeftijd van&#13;
65 jaar door appellant nr. 1. Daarop heeft&#13;
appellant nr. 1 een verzoekschrift tot primair&#13;
indeplaatsstelling van zijn zoon Marcel (toen&#13;
18 jaar oud en leerling van een Middelbare&#13;
Landbouwschool), subsidiair medepacht van&#13;
appellant nr. 2 (zijn echtgenote, geboren&#13;
27 februari 1942) gericht tot de pachtkamer&#13;
van het kantongerecht te Zwolle. In het verzoek&#13;
staat vermeld dat het subsidiaire verzoek&#13;
is bedoeld ter overbrugging van de periode&#13;
totdat Marcel het bedrijf volledig kan overnemen.&#13;
Voorts heeft appellant nr. 1 verlenging&#13;
van de pachtovereenkomst verzocht. Uiteindelijk&#13;
is de onder 4.2 genoemde overeenkomst&#13;
van 24 juni 1991 gesloten.&#13;
4.4 Zoon Marcel heeft afgezien van opvolging&#13;
in het landbouwbedrijf van de pachters.&#13;
4.5 De pachters hebben op het gepachte een&#13;
melkveehouderij en varkensmesterij uitgeoefend.&#13;
Zij hebben in 1996 het melkvee verkocht&#13;
en zijn onderdelen van hun bedrijf gedeeltelijk&#13;
gaan overhevelen naar hun schoonzoon Jos&#13;
Hendriks, die in 1992 met een dochter van de&#13;
pachters is gehuwd en sedert 1983 een melkveebedrijf&#13;
in de nabijheid exploiteert. Het melkquotum&#13;
is deels aan Hendriks verkocht en deels&#13;
aan hem ‘verleast’. Een groot gedeelte (12.2 ha)&#13;
van de eigen grond van de pachters is aan&#13;
Hendriks verpacht. Sedert eind 1998 wordt op&#13;
het gepachte vee van Hendriks geweid. Inmiddels&#13;
hebben de pachters hun landbouwbedrijf&#13;
geheel gestaakt (per 31 december 2000). De varkensrechten&#13;
zijn aangeboden voor een opkoopregeling&#13;
en de varkensstallen zijn gesloopt.&#13;
5 Beoordeling van het geschil in&#13;
hoger beroep&#13;
5.1 Het geschil betreft de vraag, of Jos Hendriks&#13;
in de plaats van de pachters dient te&#13;
worden gesteld. Uit de stukken blijkt niet dat&#13;
de verpachter zich stelt op het standpunt dat&#13;
de voorgestelde pachter onvoldoende waarborgen&#13;
voor een behoorlijke bedrijfsvoering&#13;
zou bieden of anderszins ongeschikt zou zijn&#13;
om in de plaats te worden gesteld. De bezwaren&#13;
van de verpachter zijn gericht tegen de&#13;
indeplaatsstelling als zodanig en de wijze&#13;
waarop deze is voorbereid. Het hof overweegt&#13;
daaromtrent als volgt.&#13;
5.2 Op een vordering als de onderhavige dient&#13;
naar billijkheid te worden beslist. Bij die&#13;
beslissing wordt acht geslagen op alle omstandigheden&#13;
van het geval, waarbij de belangen&#13;
van de voorgestelde pachter bij de indeplaatsstelling&#13;
en de belangen van de verpachter bij&#13;
afwijzing van de vordering een belangrijke rol&#13;
spelen. Bij een – op concrete feiten en omstandigheden&#13;
gebaseerde – beslissing naar billijkheid&#13;
past niet, dat op voorhand bepaalde&#13;
belangen bij andere belangen ten achter worden&#13;
gesteld (bijvoorbeeld dat financiële belangen&#13;
aan de zijde van de verpachter het zouden&#13;
moeten ‘afleggen’ tegen agrarische belangen&#13;
van de voorgestelde pachter, zoals de pachters&#13;
in hun pleitnota in eerste aanleg, blz. 7, hebben&#13;
betoogd). Anders dan bij een opvolging&#13;
in het bestaande bedrijf van de pachter door&#13;
een beoogd bedrijfsopvolger is er in de omstandigheden&#13;
van dit geval bovendien geen&#13;
aanleiding er op voorhand van uit te gaan, dat&#13;
de voorgestelde pachter reeds een bijzondere&#13;
band met het gepachte heeft gekregen of een&#13;
zwaarwegend belang zal hebben bij gebruik&#13;
van de gepachte 3 ha grasland met bijbehorend&#13;
melkquotum. Dit brengt mee dat op de&#13;
pachters de verplichting rust hun vordering&#13;
tot indeplaatsstelling deugdelijk te onderbouwen&#13;
en met concrete gegevens te staven, waarbij&#13;
zij het belang van de voorgestelde pachter&#13;
bij die indeplaatsstelling voldoende duidelijk&#13;
zullen dienen te stellen. De pachters hebben&#13;
dit onvoldoende gedaan. Zij hebben zich&#13;
beperkt tot de algemene stelling (pleitnota in&#13;
eerste aanleg, slotalinea) dat de grond en het&#13;
melkquotum nodig zijn ‘voor de verdere&#13;
ontwikkeling’ van het bedrijf van hun schoonzoon&#13;
en dat de grond ook in verband met&#13;
– kort weergegeven – huidige en toekomstige&#13;
mestregelgeving benodigd is. Zij hebben deze&#13;
stellingen echter in het geheel niet geconcretiseerd&#13;
met cijfers, laat staan met producties.&#13;
Evenmin hebben zij iets gesteld over de aard&#13;
of ligging van het gepachte perceel waaruit&#13;
zou kunnen blijken dat juist dit perceel voor&#13;
het bedrijf van hun schoonzoon gunstig is&#13;
gelegen, dat het een eenheid vormt met andere&#13;
percelen die hun schoonzoon in gebruik heeft&#13;
of dat het anderszins voor die schoonzoon&#13;
van bijzonder belang is. Het hof neemt hierbij&#13;
mede in aanmerking, dat de schoonzoon kennelijk&#13;
reeds 12.2 ha van de pachters afkomstige&#13;
grond duurzaam gebruikt en ook zijn&#13;
melkquotum aanzienlijk heeft kunnen vergroten.&#13;
Al met al hebben de pachters het gestelde&#13;
belang bij indeplaatsstelling onvoldoende&#13;
onderbouwd. Zij hebben bovendien noch in&#13;
eerste aanleg, noch in hoger beroep bewijs van&#13;
hun stellingen aangeboden.&#13;
5.3 Het belang van de verpachter bij afwijzing&#13;
van de vordering is, naar het hof begrijpt,&#13;
voornamelijk gelegen in zijn wens de grond&#13;
– die is gelegen in een landgoed dat onder de&#13;
Natuurschoonwet is gerangschikt – te zijner&#13;
tijd pachtvrij te krijgen teneinde deze, op vergelijkbare&#13;
wijze als andere percelen thans, in&#13;
eigen beheer en exploitatie te nemen. Aldus&#13;
zou het rendement aantoonbaar hoger zijn&#13;
dan bij verpachten. Ook dit belang is niet op&#13;
enigerlei wijze geconcretiseerd met cijfers of&#13;
anderszins onderbouwd. Bovendien heeft de&#13;
verpachter niet gesteld wat de beoogde&#13;
exploitatie inhoudt, evenmin als hij iets heeft&#13;
gesteld omtrent zijn opleiding voor en ervaring&#13;
met die voorgenomen exploitatie. In deze&#13;
vorm kan dit belang geen rol van betekenis&#13;
spelen bij een beslissing naar billijkheid.&#13;
5.4 Een beslissing naar billijkheid is niet louter&#13;
een afweging van belangen, doch daarbij&#13;
dient mede acht te worden geslagen op de&#13;
andere relevante omstandigheden van het&#13;
geval. In dit verband heeft de verpachter&#13;
gesteld dat hij zich verzet tegen de indeplaatsstelling&#13;
in verband met de wijze waarop over&#13;
een en ander naar hem toe is gecommuniceerd.&#13;
Hij heeft daarbij – met stukken onderbouwd&#13;
– aangegeven dat indertijd de indeplaatsstelling&#13;
op termijn van een zoon van de&#13;
pachters, Marcel, in het gehele bedrijf was&#13;
beoogd en dat in verband hiermee de medepacht&#13;
van appellant nr. 2 is overeengekomen&#13;
op een moment waarop de pacht reeds was&#13;
opgezegd en procedures waren aangevangen.&#13;
Niet is gebleken dat daarbij op voorhand&#13;
vaststond dat appellant nr. 1 – destijds enig&#13;
pachter – die procedures zou winnen; er is&#13;
dus sprake geweest van een zekere tegemoetkoming&#13;
aan de pachter. Voorts heeft de verpachter&#13;
gesteld dat pas in 2001, in een op zijn&#13;
initiatief gehouden gesprek, is gebleken dat de&#13;
aanvankelijk geplande bedrijfsopvolging geen&#13;
doorgang zou vinden, dat de pachters toen&#13;
reeds een aanvang hadden gemaakt met de&#13;
beëindiging van hun bedrijf en dat de hem&#13;
onbekende schoonzoon, die de grond reeds&#13;
onderhuurde, als opvolger naar voren werd&#13;
geschoven. Afgezien van hun stelling dat niet&#13;
van onderhuur maar van inscharing sprake is&#13;
geweest, hebben de pachters een en ander niet&#13;
weersproken. Zij hebben weliswaar gesteld&#13;
dat de eigendomsovergang op de huidige verpachter&#13;
heeft plaatsgevonden buiten hen om,&#13;
maar zij hebben niet gesteld dat zij hun verpachter,&#13;
die had meegewerkt aan de medepacht&#13;
van appellant nr. 2 in afwachting van de&#13;
bedrijfsopvolging door Marcel, in kennis&#13;
hebben gesteld van het afzien van die bedrijfsopvolging&#13;
of daartoe een poging hebben&#13;
ondernomen, evenmin als zij hebben gesteld&#13;
de verpachter over de voorgenomen bedrijfsbeëindiging&#13;
en indeplaatsstelling door hun&#13;
schoonzoon te hebben ingelicht. Het hof acht&#13;
de bezwaren van de verpachter tegen deze&#13;
gang van zaken begrijpelijk. Niet onaannemelijk&#13;
is bovendien dat mede door de gebrekkige&#13;
mededeelzaamheid van de pachters omtrent&#13;
het niet doorgaan van de bedrijfsopvolging&#13;
door hun zoon Marcel en de afbouw van hun&#13;
bedrijf, die zich over een langere periode heeft&#13;
uitgestrekt, voor de verpachter een mogelijkheid&#13;
om te trachten de pacht door niet-verlenging&#13;
te doen eindigen niet is benut. Mede&#13;
gelet op het feit dat, zoals onder 5.2 is overwogen,&#13;
de pachters hun vordering onvoldoende&#13;
hebben onderbouwd, ziet het hof in de&#13;
hiervoor geschetste omstandigheden van dit&#13;
geval aanleiding evenals de pachtkamer van de&#13;
rechtbank te oordelen dat de billijkheid tot&#13;
afwijzing van de gevorderde indeplaatsstelling&#13;
dient te leiden. Daaraan doet niet af hetgeen&#13;
onder 5.3 omtrent het belang van de verpachter&#13;
is overwogen, evenmin als daaraan afdoet&#13;
het feit dat de huidige verpachter buiten de&#13;
pachters om eigenaar is geworden. Het hof&#13;
slaat wat betreft dit laatste mede acht op de&#13;
relatie tussen de verpachter en de (familie-)&#13;
vennootschap die voordien als verpachter optrad.&#13;
5.5 De slotsom luidt dat de grieven de pachters&#13;
niet kunnen baten en dat het vonnis waarvan&#13;
beroep zal worden bekrachtigd. De pachters&#13;
zullen worden veroordeeld in de kosten&#13;
van het hoger beroep.&#13;
6 De beslissing&#13;
Het hof, rechtdoende in hoger beroep,&#13;
bekrachtigt het tussen partijen gewezen vonnis&#13;
van de pachtkamer van de rechtbank te&#13;
Zwolle van 14 januari 2002, waarvan beroep;&#13;
veroordeelt de pachters in de kosten van het&#13;
hoger beroep, tot op heden aan de zijde van&#13;
de verpachter begroot op € 193,– wegens verschotten&#13;
en € 771,43 wegens salaris.</content><legacyfootnotes/><footnotes><footnote/></footnotes><auteurs/><published>2004-05-01 00:00:00</published><modified>2004-05-01 00:00:00</modified><editiondate>2004-05-01</editiondate><htmlpath>https://denhollander.info/artikel/3632</htmlpath></article>
</articles></edition>