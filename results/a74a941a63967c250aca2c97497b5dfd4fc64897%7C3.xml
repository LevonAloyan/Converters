<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2012</searchword><id>9988</id><udhid>UDH:TvAR/9988</udhid><titel>Waarom moet er wat gebeuren?</titel><searchwords><searchword>TvAR 7/8/2012</searchword><searchword>UDH:TvAR/9988</searchword></searchwords><attachments><attachment><name>TvAR2012_07_08_04_Waarom.pdf</name><extention>pdf</extention><url>https://denhollander.info/download/8630/ci</url></attachment></attachments><inleiding>1. Inleiding1&#13;
Dank u wel mijnheer de voorzitter voor de uitnodiging om hier vandaag iets te zeggen over een onderwerp dat mij zeer na aan het hart ligt. Ik doe dat met enige schroom. Als lid van de rechterlijke macht ben ik niet de aangewezen persoon om iets te zeggen over de vraag waar we met het pachtrecht naartoe moeten. Als rechter moet ik de wet toepassen. Daar­bij heb ik enige beoordelingsspeelruimte. Maar de wettelij­ke regeling is en blijft het uitgangspunt. Zo zijn nu eenmaal de verhoudingen tussen de wetgevende macht en de rechter­lijke macht. En anders zouden we het ook niet moeten wil­len. Laat ik heel duidelijk zijn. Ook als iedereen het er van­daag over eens wordt dat de huidige regeling niet voldoet, mist de rechterlijke macht de democratische legitimatie om fundamentele stelselwijzigingen door te voeren. Diezelfde rechterlijke macht mist daarnaast ook de middelen. Wij kun­nen geen commissies in het leven roepen, geen sociaal-we­tenschappelijk onderzoek laten doen en geen hoorzittingen houden om belangenorganisaties hun zegje te laten doen.&#13;
Ik sta hier vandaag dan ook niet als lid van de rechterlij­ke macht, maar als jurist met enige ervaring, waaronder in de pachtrechtspraak. Meer niet. Dat betekent dus ook dat wat ik vandaag zeg, van geen betekenis is voor wat u van de pachtkamer van het gerechtshof en de Centrale Grondka­mer in de komende jaren kunt verwachten. Met deze opmer­king vooraf kan ik ruim ademhalen om vervolgens vrijuit tot u te spreken.&#13;
U weet nu in welke hoedanigheid ik hier sta. Vervolgens vraagt u zich af met welke inzet ik hier ben. Laat ik ook daarover duidelijk zijn. Mijn inzet vandaag is om de urgen­tie te onderstrepen van een fundamentele herbezinning op de inhoud van ons pachtrecht. En die urgentie geldt zowel op macroniveau het beschermingsniveau van de pacht (het continuatierecht, indeplaatsstelling, het voorkeursrecht en pachtprijsbeheersing), als op microniveau de systematiek van pachtprijsherziening door de grondkamer. En daarmee kom ik dan dus te spreken over beide preadviezen.&#13;
Wij mogen de heer Snijders dankbaar zijn dat hij vanuit zijn jarenlange ervaring in het pachtrecht, als advocaat maar ook als hoogleraar agrarisch recht, zijn vragen over de toekomst van de pacht met ons heeft gedeeld.2 En ik ben ook de heer Nijman dankbaar voor zijn analyse van knelpunten in de huidige regeling.3 Op één punt, pachtprijsherziening door de grondkamer, wil ik graag met hem in debat.&#13;
Ik had het over ‘herbezinning’. De wetgever heeft ons een ‘evaluatie’ beloofd. Die belofte leek niet waargemaakt te worden, maar mogelijk is het tij gekeerd. Maar het is de vraag of een ‘evaluatie’ volstaat. Ik spreek liever over ‘her­bezinning’. Want de vragen die bij het huidige pachtrecht te stellen zijn, betreffen niet maar een enkel technisch knel­punt, maar ook de hoofdlijnen. En als ik gewoon eerlijk ben en vrijuit spreek, dan zeg ik: de huidige regeling voldoet niet, kan niet voldoen.&#13;
Hoe wil ik mijn punt maken? Eerst wilt u natuurlijk mijn ar­gumenten horen voor mijn boude uitspraak dat het huidi­ge pachtrecht niet zou voldoen. Vervolgens is aan de orde de heikele vraag wat er dan moet gebeuren. Dat wat betreft het macroniveau. Dan wil ik vervolgens met u op microniveau de pachtprijsherziening door de grondkamer bezien.&#13;
</inleiding><content>2. Waarom voldoet de huidige regeling niet?&#13;
Tegenover elkaar staan het beginsel van contractsvrijheid en de wens om een zwakke contractspartij, of liever om een af­hankelijke contractspartij, te beschermen. Dat is niet typisch voor het pachtrecht. Ook in geval van bijvoorbeeld huur en consumentenkoop geldt dat. Het is daarbij dan de uitdaging voor de wetgever om een regeling te maken die het juiste midden houdt.&#13;
Het juiste midden in de eerste plaats vanuit het perspec­tief van rechtvaardigheid. Over waar het juiste midden in dat verband ligt, kan men gemakkelijk van opvatting ver­schillen, afhankelijk van politieke kleur. Maar in de tweede plaats ook het juiste midden vanuit het perspectief van maat­schappelijk draagvlak. Men kan een prachtige regeling ont­werpen die op papier de pachter uitstekend beschermt, maar als dat er vervolgens toe leidt dat grondeigenaren niet meer – of althans veel minder dan anders het geval zou zijn ge­weest – tot verpachting bereid zijn, dan keert die bescher­ming zich tégen de pachter en wordt ze zinledig. De praktijk keert zich dan van de pacht af. Dan zit de wet de praktijk in de weg, niet alleen de grondeigenaren, maar ook potentië­le pachters. En we weten allemaal dat dit in feite hetgeen is wat er gebeurd is.&#13;
Waar moet deze constatering ons toe brengen? Tot het opti­maliseren van het beschermingsniveau, zodanig dat de be­reidheid om pachtovereenkomsten te sluiten weer kan toene­men. Hebben we dat inderdaad gedaan? Nee, dat hebben we niet gedaan. In 1995 zijn we met een experiment begonnen, een experiment met… tweeslachtigheid. De gewone pacht bleef bestaan, maar voor losse grond kwam de mogelijkheid van eenmalige pacht zonder enige wezenlijke bescherming &#13;
van de pachter naast die van gewone pacht te staan. Ver­volgens had het alsnog moeten gebeuren: een fundamente­le herijking van de pacht. Maar het is niet gebeurd. In plaats daarvan is de tweeslachtigheid gecontinueerd. &#13;
Er is één ander dossier waarin de wetgever dezelfde on­macht, dezelfde tweeslachtigheid heeft laten zien: het ar­beidsrecht. Naast elkaar bestaan enerzijds ‘gewone’ arbeids­overeenkomsten, met een hoog beschermingsniveau, en anderzijds geflexibiliseerde arbeidsverhoudingen. En ook dat geeft scheve verhoudingen en leidt tot een bizarre prak­tijk. Bijvoorbeeld de praktijk dat men voor enkele maanden bij de werkgever uit dienst moet, hoe tevreden de werkgever over het functioneren van zijn werknemer ook is, omdat de werkgever de binding aan een gewone arbeidsovereenkomst per se niet wil. &#13;
Maar terug naar de pacht. Welke bezwaren heeft het huidi­ge systeem? Ben ik wel terecht zo kritisch? Kan men de hui­dige regeling niet zien als een terechte tegemoetkoming aan de praktijk, met ook een breed draagvlak in die praktijk, veel breder dan de andere alternatieven voor de Pachtwet die op tafel hebben gelegen? &#13;
In de eerste plaats breekt de wetgever met thans de gelibe­raliseerde pacht eigenhandig de legitimiteit van het bescher­mingsniveau van de reguliere pacht af. De verhuurder van woonruimte die ter zitting verontwaardigd doet over de be­scherming die het huurrecht zijn wederpartij biedt, kan daar een eenduidig antwoord op krijgen. Dat antwoord is dat de wetgever het noodzakelijk vindt om de huurder, vanwe­ge zijn afhankelijke positie, die bescherming te bieden. Een vergelijkbaar antwoord konden we vroeger met evenveel overtuiging geven aan een verpachter die zich bijvoorbeeld tegen schriftelijke vastlegging verzette. Maar na 1995 en ze­ker na 2007 heeft dat antwoord, althans wat betreft losse grond, zijn overtuigingskracht verloren. Als we de pachtwet­gever serieus konden nemen, zouden we namelijk moeten zeggen dat de pachter beschermd wordt omdat de verpachter zich niet goed heeft laten adviseren. En zo’n antwoord is na­tuurlijk ridicuul. &#13;
In de tweede plaats leidt de huidige regeling tot een onge­lijkheid tussen zittende pachters en startende of uitbreiden­de agrarische ondernemers. De zittende pachters blijven een beschermingsniveau genieten dat aan de anderen wordt ont­houden. Voor een beperkte periode kan men zoiets als een vorm van overgangsrecht billijken, maar niet als een blijven­de situatie. We kennen allemaal de discussie over de vraag of verhoging van de AOW-leeftijd tot een te rechtvaardi­gen verschil in behandeling van generaties leidt. Die dis­cussie is wél mede op basis van principiële argumenten ge­voerd. Het argument voor de verhoging was de toenemende levensverwachting. Ik daag ieder die het huidige stelsel wil verdedigen uit om een vergelijkbaar principieel argument te geven voor het verschil in behandeling tussen zittende pach­ters enerzijds en startende of uitbreidende agrarische onder­nemers anderzijds. &#13;
Het spreekt vanzelf dat in de derde plaats dezelfde ongelijk­heid bestaat tussen ‘zittende’ verpachters en andere eigena­ren. Wie het geluk heeft dat een pachtverhouding eindigt, ziet opeens de waarde van zijn eigendomsrecht toenemen en kan vervolgens tegen veel gunstiger voorwaarden gelibera­liseerd verpachten. Een ander heeft dat geluk niet, en zit tot sint juttemis vast aan reguliere pacht. Waartoe dat leidt laat de praktijk van het pachtrecht regelmatig zien: de verhou­ding tussen verpachter en pachter komt onder druk te staan, omdat de verpachter er belang bij heeft om tekortkomin­gen te signaleren. Tekortkomingen kunnen immers tot pach­tontbinding leiden. Deze druk zou er in de gewone geval­len niet zijn indien de verpachter na pachtontbinding slechts op geheel vergelijkbare voorwaarden de grond aan een nieu­we pachter in gebruik zou kunnen geven. De wetgever heeft met zijn tweeslachtigheid dus een belang van de verpach­ter bij een conflict gecreëerd. Vele verpachters zijn gelukkig reëel genoeg om zich daar niet door te laten beïnvloeden, maar het is naïef om te denken dat dit voor alle verpachters geldt. Ziedaar een vierde bezwaar tegen de huidige regeling. &#13;
In de vijfde plaats weten we allemaal dat sprake is van een vlucht in grijze pacht (ik houd het maar bij die milde aan­duiding, al spreken anderen van zwarte pacht). Een deel van de agrarische praktijk heeft zich van de pacht afgekeerd. Men kan dat schouderophalend afdoen met de opmerking dat de praktijk zijn weg wel vindt, maar als we onze rechts­orde serieus nemen, past een dergelijk schouderophalen ons niet. Grijze pacht wordt uitsluitend door sociale mechanis­men gehandhaafd. Een pachter die een beroep doet op de bescherming die de wet hem biedt – iets wat in een recht­staat toch een normale zaak zou moeten kunnen zijn – valt sociale uitsluiting ten deel. Op zijn best alleen de uitsluiting door grondeigenaren van nieuwe (grijze) pachtovereenkom­sten. Dat kunnen we niet aanvaarden, omdat het in feite een terugkeer is naar willekeur en barbarij. &#13;
3. Wat moet er gebeuren? &#13;
Wat moet er dan gebeuren? De wetgever is aan zet. Het is nu de tijd voor herbezinning. En wat daarbij boven iedere twij­fel verheven moet zijn, is u inmiddels duidelijk. Binnen af­zienbare tijd moeten we de tweeslachtigheid van ons huidi­ge pachtrecht achter ons weten te laten. &#13;
Heb ik veel hoop dat de politiek de handschoen inderdaad zal opnemen? Ik moet bekennen van niet. In het huidige kli­maat zal het heel lastig zijn om tot politieke overeenstem­ming te komen over een nieuw eenduidig pachtrecht. Maar dat belet onze vereniging natuurlijk niet om uit te spreken dat zo’n nieuw eenduidig pachtrecht er dient te komen. We hebben het vandaag over twee ‘preadviezen’. Weten we nog waar die term vandaan komt? Een vereniging als de onze geeft adviezen. Adviezen aan de rechtspraktijk, aan de recht­spraak, of aan de wetgever. En de preadviezen behoren tot de voorbereiding van zulke adviezen. Voorzitter, ik stel voor dat we aan het einde van de dag in ieder geval stemmen over het volgende advies aan de wetgever: &#13;
De wetgever dient te komen tot een nieuwe, eendui­dige regeling van de pacht, zonder de tweeslachtigheid die de huidige regeling kenmerkt. &#13;
Wat als de wetgever het erbij laat zitten? Is het onderhan­delen tussen belangengroepen een alternatief? Het onder­handelingsresultaat kan vervolgens aan de wetgever worden voorgelegd, met het verzoek om het in wetgeving om te zet­ten. U begrijpt vast al wat hierbij mijn aarzeling is. De hui­dige regeling met al zijn tweeslachtigheid is het resultaat van onderhandelingen tussen belangengroepen. Sterker nog: het is aannemelijk dat die tweeslachtigheid alles te maken heeft met de belangen van de partijen en mogelijk ook van de individuele onderhandelaars die met elkaar om tafel za­ten. Ook onderhandelaars zijn tenslotte mensen en zijn ge­neigd vanuit belangen te denken, meer dan vanuit principes. &#13;
Kent u John Rawls nog?4 Hij zette zijn theorie over socia­le rechtvaardigheid op vanuit het gedachtenexperiment van onderhandelende partijen. Maar die partijen moesten dan tij­dens de onderhandelingen niet weten of zij straks in de sa­menleving die zij ontwierpen, arm of rijk, intelligent of min­der intelligent, christen, moslim of atheïst, man of vrouw, gezond of ongezond, oud of jong zouden zijn. Deze slui­er van onwetendheid moest voorkomen dat belangen de bo­ventoon voeren, in plaats van rechtvaardigheid. Het zal niet meevallen om deze laboratoriumsituatie te benaderen. Als u het niet doorvertelt, dan wil ik wel een suggestie doen. Ik stel voor dat we de belangenorganisaties van verpachters en pachters bij elkaar zetten en hen drie maanden de tijd geven. De verpachters vertellen we dat als ze er in die drie maan­den met de pachters niet uitkomen, de geliberaliseerde pacht wordt afgeschaft. En de pachters vertellen we dat bij gebre­ke van overeenstemming juist de reguliere pacht wordt af­geschaft. &#13;
4. Pachtprijsherziening door de grond­kamer &#13;
Op één punt neem ik u mee naar het microniveau, namelijk wat betreft pachtprijsherziening door de grondkamer. Dan moet ik beginnen met te constateren dat ook wat betreft de regels over pachtprijzen sprake is van tweeslachtigheid. Na­tuurlijk in de eerste plaats wat betreft de vraag of prijsbe­heersing wel of niet plaatsvindt. Maar dat is dan dezelfde te­genstelling tussen geliberaliseerde pacht en reguliere pacht waarover ik al sprak, of in dit verband eigenlijk tussen geli­beraliseerde pacht voor langer dan zes jaar en andere pacht. &#13;
Maar in de tweede plaats is er een tweeslachtigheid wat be­treft op 31 augustus 2007 reeds bestaande pachtovereen­komsten en overeenkomsten die op of na 1 september 2007 zijn ingegaan. Voor de laatste groep, zeg maar de nieuwe pachtovereenkomsten, geldt de regionorm met het plafond van 2% van de vrije verkeerswaarde. Voor de eerste groep, zeg maar de oude pachtovereenkomsten, gelden verander­percentages per regio, met een inmiddels nauwelijks te be­grijpen stelsel van harde en zachte plafonds. Het verschil tussen beide groepen van pachtovereenkomsten mag van de wetgever op den duur niet meer dan 10% bedragen (art. 2a Pachtprijzenbesluit 2007). 10% ongelijkheid, die mijns in­ziens niet werkelijk op grond van inhoudelijke argumenten kan worden gerechtvaardigd. &#13;
In mijn redactioneel in Agrarisch Recht, afgedrukt vóór de preadviezen, heb ik uiteengezet hoe ingewikkeld het getrap­te systeem van de herziening door de grondkamer van de pachtprijs van oude pachtovereenkomsten is geworden.5 Het rapport van de deskundigen wordt ieder jaar dikker en in­gewikkelder. Herziening van oude pachtovereenkomsten is een mandarijnenwetenschap geworden waarin nog slechts een handjevol mensen kunnen meekomen. Ik laat het hier nu even bij. Het is duidelijk dat er ook op dit punt wat moet ge­beuren, ook om het recht weer hanteerbaar te maken. &#13;
Waar ik het wat uitvoeriger over wil hebben, en daarna kom ik tot een afronding, is de kritiek van preadviseur Nijman6 op het uitgangspunt van art. 21 Pachtprijzenbesluit 2007 (en trouwens ook van de Centrale Grondkamer) dat de hoogst toelaatbare pachtprijs bij die herziening het uitgangspunt is en niet de historisch tussen partijen geldende pachtprijs. Nij­man heeft voor zijn kritiek een principieel argument: na­melijk die van gebondenheid aan het gegeven woord, pacta sunt servanda. Wat is het heerlijk om op basis van principi­ële argumenten met elkaar te mogen discussiëren. Dank u wel, meneer Nijman. Tegelijk betwijfel ik of het argument pacta sunt servanda hier echt beslissend is. Ik kan natuurlijk gaan herhalen de argumenten die Nijman in de rechtspraak van de Centrale Grondkamer al heeft opgemerkt, kort ge­zegd het kunnen corrigeren van historisch te lage of even­tueel te hoge pachtprijzen. Maar die argumenten hebben Nijman kennelijk niet overtuigd. Daarom wil ik een verge­lijking maken met de huurprijzen van bedrijfsruimte, om te bezien of die vergelijking ons iets voor het pachtrecht ople­vert. &#13;
Art. 7:303 BW bepaalt dat zowel de huurder als de verhuur­der kan vorderen dat de rechter de huurprijs nader zal vast­stellen, indien de overeenkomst voor bepaalde tijd geldt, na afloop van de overeengekomen duur, dus na de eerste ver­lenging van rechtswege, en in andere gevallen vijf jaar na de laatste huurprijsvaststelling. En wat is bij deze huurprijs­herziening de maatstaf? Niet de tussen partijen in het verle­den overeengekomen huurprijs, maar de prijs van vergelijk­bare bedrijfsruimte ter plaatse. Natuurlijk, het stelsel van het Pachtprijzenbesluit 2007 is anders, maar gemeenschappe­lijk is dat de overeengekomen prijs niet bepalend is voor de prijsherziening. &#13;
Wie nog wat dieper graaft, ontdekt zeldzaam interessante rechtspraak van de Hoge Raad, waarin precies op pacta sunt servanda een beroep werd gedaan. Ik doel op het arrest Was­senaar/Hages.7 Waar ging het om? Er was winkelruimte ver­huurd met een binnenplaats. Dat bood de mogelijkheid om de binnenplaats bij de verkoopruimte te betrekken. Op het moment dat herziening aan de orde was, namelijk na verlen­ging van rechtswege na de eerste termijn van vijf jaar, had de huurder inderdaad daadwerkelijk de binnenplaats bij zijn verkoopruimte betrokken. Vraag: mocht de bijzondere ge­schiktheid van het verhuurde in verband met de aanwezig­heid van de binnenplaats mee worden genomen bij de vast­stelling van de huurwaarde? De rechtbank meende van niet, omdat de aanwezigheid van de binnenplaats al in de oor­spronkelijke huurovereenkomst was verdisconteerd (dus pacta sunt servanda), maar de Hoge Raad besliste anders: &#13;
‘Het middel komt daartegen terecht op. Na met juistheid ervan te zijn uitgegaan dat een bijzondere geschiktheid van het gehuurde om het beter in te richten voor het doel waarvoor het is verhuurd, een factor kan zijn die op de huurwaarde van invloed is […], heeft de rechtbank miskend dat, nu de voortzet­ting van de huur met ingang van 1 juli 1989 niet is gebaseerd op de huurovereenkomst, maar op de wet [cursivering toegevoegd], geen ruimte bestaat om niet­temin met deze mogelijkheid geen rekening te houden op de enkele grond dat zij reeds bij het aangaan van de oorspronkelijke huurovereenkomst in de huurprijs was verdisconteerd […].’ &#13;
U hoort het. Het argument van pacta sunt servanda is zo lang als het breed is. En dat bedoel ik dan bijna letterlijk. De gebondenheid aan het gegeven woord geldt niet buiten de grenzen van de eerste pachttermijn. En dat is logisch, want alleen op die eerste pachttermijn heeft het gegeven woord betrekking. Als het recht de eigenaar vervolgens een nieuwe pachttermijn opdringt, is het alleszins redelijk dat hij via een herzieningsverzoek alsnog dezelfde pachtprijs krijgt als in de situatie dat we hem de nieuwe pachttermijn niet hadden opgedrongen, maar hij in plaats daarvan een nieuwe pacht­overeenkomst zou hebben mogen sluiten. Voor de pachter is dat de alleszins redelijke prijs voor de bedrijfszekerheid die het continuatierecht hem biedt, precies zoals dat voor de huurder van bedrijfsruimte het geval is. &#13;
U hoort dat de Hoge Raad op microniveau van dezelfde be­ginselen uitgaat als ik u zojuist voorhield. Er behoren geen verschillen te bestaan tussen de positie van zittende huur­ders en nieuwkomers en ‘zittende’ verhuurders en verhuur­ders die toevallig in de positie zijn om opnieuw te verhuren. Dat ondersteunt dus wat ik hiervoor heb gezegd. &#13;
5. Conclusies &#13;
Met dank voor uw geduld, kom ik tot conclusies: &#13;
1. Pachtprijsherziening op basis van de hoogst toelaat­bare pachtprijs is juist. Met waardering voor zijn principiële argument heeft Nijman toch ongelijk. &#13;
2. Herstel van de legitimiteit van het pachtrecht is noodzakelijk en daarvoor is het nodig dat we aan de huidige tweeslachtigheid een einde maken. &#13;
3. Als we dat doen, zijn we ook meteen kwijt de onbegrijpelijke complexiteit van de herziening van de pachtprijs van pachtovereenkomsten die vóór 1 september 2007 zijn ingegaan. Die herziening dient plaats te vinden volgens dezelfde normen als die voor nieuwe pachtovereenkomsten gelden. &#13;
En nog eenmaal het advies dat ik als vereniging aan de wet­gever zou willen geven: &#13;
De wetgever dient te komen tot een nieuwe, eendui­dige regeling van de pacht, zonder de tweeslachtigheid die de huidige regeling kenmerkt. &#13;
&#13;
</content><legacyfootnotes>* Mr. W.L. Valk is Vice-president van het gerechtshof Arn­hem en voorzitter van de pachtkamer en van de Centrale Grondkamer.&#13;
1. Deze bijdrage bevat de tekst van mijn referaat bij gele­genheid van de jaarvergadering van de Vereniging voor Agrarisch Recht, 20 april 2012 te Arnhem.&#13;
2. G.M.F. Snijders, ‘Vragen over pacht’, Preadvies voor de jaarvergadering van de Vereniging voor Agrarisch Recht 2012, Agr.r. 2012, p. 57 e.v.&#13;
3. B. Nijman, ‘Het pachtrecht met een schaartje geknipt’, Preadvies voor de jaarvergadering van de Vereniging voor Agrarisch Recht 2012, Agr.r. 2012, p. 62 e.v.&#13;
4. John Rawls, Theory of justice, 1971. &#13;
5. W.L. Valk, ‘Complexe pachtprijzen’, Agr.r. 2012, p. 55. &#13;
6. B. Nijman, Het pachtrecht met een schaartje geknipt, Preadvies voor de jaarvergadering van de Vereniging voor Agrarisch Recht 2012, Agr.r. 2012, p. 73 e.v. &#13;
7. HR 6 september 1996, NJ 1997, 82. &#13;
</legacyfootnotes><footnotes><footnote/></footnotes><auteurs>mr. W.L. Valk&#13;
</auteurs><published>2012-08-01 00:00:00</published><modified>2012-08-01 00:00:00</modified><editiondate>2012-08-01</editiondate><htmlpath>https://denhollander.info/artikel/9988</htmlpath></article>
</articles></edition>