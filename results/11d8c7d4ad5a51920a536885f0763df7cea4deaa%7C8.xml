<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2020</searchword><id>16154</id><udhid>UDH:TvAR/16154</udhid><titel>Ruimtelijke ordening - Afdeling bestuursrechtspraak Raad van State, 22 januari 2020,  ECLI:NL:RVS:2020:217   (TvAR 2020/8025)</titel><searchwords><searchword>TvAR 5/2020</searchword><searchword>TvAR 2020/8025</searchword><searchword>UDH:TvAR/16154</searchword></searchwords><attachments><attachment><name>20995.pdf</name><extention>pdf</extention><url>https://denhollander.info/download/20995/ci</url></attachment></attachments><inleiding/><content>&lt;h3&gt;(Onzelfstandige bewoning Enschede)&lt;/h3&gt;&lt;p class="rechters"&gt;ECLI(mr. R. Uylenburg, voorzitter, en mr. F.D. van Heijningen en mr. E.A. Minderhoud)&lt;/p&gt;&lt;p class="annotator"&gt;Met noot D. Korsse&lt;/p&gt;&lt;h3&gt;Beheersverordening.&lt;/h3&gt;&lt;p&gt;[Wet ruimtelijke ordening, art. 3.1, art. 3.39 lid 2; Algemene wet bestuursrecht, art. 6:19]&lt;/p&gt;&lt;p&gt;Bij besluit van 13 november 2017 heeft de raad van de gemeente Enschede het bestemmingsplan "Onzelfstandige bewoning Enschede" vastgesteld. Het plan voorziet in een regeling voor kamerverhuurpanden voor een groot deel van het grondgebied van de gemeente Enschede. De regeling houdt in dat het gebruik van panden als kamerverhuurpand in beginsel niet is toegestaan. Het college van burgemeester en wethouders kan bij een omgevingsvergunning afwijken van dit verbod. Het verbod is niet van toepassing op bestaande kamerverhuurpanden, zoals gedefinieerd in het plan. Het gaat om een zogenoemd paraplubestemmingsplan&lt;/p&gt;&lt;p&gt;AFDELING&lt;/p&gt;&lt;p&gt;BESTUURSRECHTSPRAAK&lt;/p&gt;&lt;p&gt;Uitspraak in het geding tussen:&lt;/p&gt;&lt;p&gt;[appellant], wonend te Enschede,&lt;/p&gt;&lt;p&gt;en&lt;/p&gt;&lt;p&gt;de raad van de gemeente Enschede,&lt;/p&gt;&lt;p&gt;verweerder.&lt;/p&gt;&lt;h3&gt;Procesverloop&lt;/h3&gt;&lt;p&gt;Bij besluit van 13 november 2017 heeft de raad het bestemmingsplan "Onzelfstandige bewoning Enschede" vastgesteld.&lt;/p&gt;&lt;p&gt;Tegen dit besluit heeft [appellant] beroep ingesteld.&lt;/p&gt;&lt;p&gt;De raad heeft een verweerschrift ingediend.&lt;/p&gt;&lt;p&gt;Bij besluit van 11 maart 2019 heeft de raad het bestemmingsplan "Parkeren Enschede" vastgesteld.&lt;/p&gt;&lt;p&gt;[appellant] en de raad hebben nadere stukken ingediend.&lt;/p&gt;&lt;p&gt;De Afdeling heeft de zaak ter zitting behandeld op 21 november 2019, waar [appellant], en de raad, vertegenwoordigd door ing. T.E. Ruiter en drs. P. Spit, zijn verschenen.&lt;/p&gt;&lt;h3&gt;Overwegingen&lt;/h3&gt;&lt;p&gt;Inleiding&lt;/p&gt;&lt;p&gt;1.&amp;nbsp;&amp;nbsp;&amp;nbsp; Het plan voorziet in een regeling voor kamerverhuurpanden voor een groot deel van het grondgebied van de gemeente Enschede. De regeling houdt in dat het gebruik van panden als kamerverhuurpand in beginsel niet is toegestaan. Het college van burgemeester en wethouders kan bij een omgevingsvergunning afwijken van dit verbod. Het verbod is niet van toepassing op bestaande kamerverhuurpanden, zoals gedefinieerd in het plan. Het gaat om een zogenoemd paraplubestemmingsplan.&lt;/p&gt;&lt;p&gt;In artikel 3, lid 3.1, van de planregels is het volgende bepaald:&lt;/p&gt;&lt;p&gt;"a. Ter plaatse van de aanduiding "overige zone - onzelfstandige bewoning" is, daar waar ter plaatse van de geldende bestemming of functieaanduiding wonen is toegestaan, het verboden woningen/wooneenheden of andere gebouwen te gebruiken of in gebruik te geven als kamerverhuurpand.&lt;/p&gt;&lt;p&gt;b. Burgemeester en wethouders kunnen bij een omgevingsvergunning afwijken van het onder a genoemde verbod en het gebruik van en of in gebruik geven van een kamerverhuurpand toestaan, mits wordt voldaan aan de criteria uit de beleidsregel "Onzelfstandige bewoning Enschede" dan wel, in het geval deze tussentijds wordt gewijzigd of vervangen door een andere beleidsregel, aan deze gewijzigde respectievelijk vervangende beleidsregel;&lt;/p&gt;&lt;p&gt;c. het bepaalde onder a is niet van toepassing op bestaande kamerverhuurpanden."&lt;/p&gt;&lt;p&gt;In artikel 1, lid 1.32, van de planregels is kamerverhuurpand als volgt gedefinieerd: "een woning/wooneenheid die wordt gebruikt door 3 of meer personen die niet als één huishouden kunnen worden aangemerkt. De woning/wooneenheid kenmerkt zich door het gezamenlijk gebruik van kook- en wasgelegenheid en / of toilet en in de meeste gevallen met een gezamenlijke toegang. In afwijking van deze definitie wordt een kamer in een verzorgings- of verpleeghuis niet aangemerkt als onzelfstandige bewoning in een kamerverhuurpand."&lt;/p&gt;&lt;p&gt;2.&amp;nbsp;&amp;nbsp;&amp;nbsp; [appellant] is eigenaar van een aantal panden in het plangebied die hij gebruikt of in gebruik wil geven als kamerverhuurpand. Ter zitting is gebleken dat hij het niet eens is met het plan, voor zover het plan betrekking heeft op het gebied dat wordt begrensd door de Windmolenweg, de Twekkelerbeekweg, de Afinkstraat en de Westerval, welk gebied ook wel Marssteden wordt genoemd. [appellant] is eigenaar van twee in dit gebied gelegen panden; de panden aan de [locatie 1] en de [locatie 2]. Hij wenst de mogelijkheid open te houden om deze panden in de toekomst te gebruiken of in gebruik te geven als kamerverhuurpand.&lt;/p&gt;&lt;p&gt;3.&amp;nbsp;&amp;nbsp;&amp;nbsp; De relevante wettelijke regels en planregels die ten grondslag liggen aan de hierna volgende overwegingen zijn opgenomen in de bijlage bij deze uitspraak. De bijlage maakt deel uit van deze uitspraak.&lt;/p&gt;&lt;p&gt;Bestemmingsplan "Parkeren Enschede"&lt;/p&gt;&lt;p&gt;4.&amp;nbsp;&amp;nbsp;&amp;nbsp; Bij besluit van 11 maart 2019 heeft de raad het bestemmingsplan "Parkeren Enschede" vastgesteld. Het plangebied van dit plan omvat mede het plangebied van het voorliggende plan. Dit besluit is een besluit als bedoeld in artikel 6:19 van de Algemene wet bestuursrecht (hierna: Awb), aangezien het een wijziging van de parkeerregeling in het bestemmingsplan "Onzelfstandige bewoning Enschede" met zich brengt.&lt;/p&gt;&lt;p&gt;Ter zitting heeft [appellant] te kennen gegeven zich niet te richten tegen dit plan, zodat het van rechtswege ontstane beroep geacht moet worden te zijn ingetrokken.&lt;/p&gt;&lt;p&gt;Toetsingskader&lt;/p&gt;&lt;p&gt;5.&amp;nbsp;&amp;nbsp;&amp;nbsp; Bij de vaststelling van een bestemmingsplan moet de raad bestemmingen aanwijzen en regels geven die de raad uit een oogpunt van een goede ruimtelijke ordening nodig acht. De raad heeft daarbij beleidsruimte en moet de betrokken belangen afwegen. De Afdeling beoordeelt aan de hand van de beroepsgronden of het besluit tot vaststelling van het bestemmingsplan in overeenstemming is met het recht. De Afdeling stelt niet zelf vast of het plan in overeenstemming is met een goede ruimtelijke ordening, maar beoordeelt aan de hand van die gronden of de raad zich in redelijkheid op het standpunt heeft kunnen stellen dat het plan strekt ten behoeve van een goede ruimtelijke ordening.&lt;/p&gt;&lt;p&gt;Plangrens&lt;/p&gt;&lt;p&gt;6.&amp;nbsp;&amp;nbsp;&amp;nbsp; [appellant] stelt dat het plangebied meer omvat dan uitsluitend het stedelijk gebied. Tot dat gebied hoort volgens hem ten onrechte ook een deel van het gemeentelijk buitengebied. Hij mist ter plaatse een groene corridor tussen de Marssteden en het stedelijk gebied van Enschede. Ook de verwijzing naar het overzicht bestemmingsplannen komt volgens [appellant] niet overeen met de verbeelding. Meer specifiek betoogt hij dat het plan ten onrechte van toepassing is op het gebied dat is gelegen tussen, in ieder geval, de Windmolenweg, de Twekkelerbeekweg en de Geerdinkszijdeweg. Daartoe voert hij aan dat in het bestemmingsplan "Buitengebied 1996" aan dit gebied het kenmerk "landschappelijke waarden" is toegekend. Ook is het betreffende gebied buiten de bebouwde kom gelegen en is er volgens hem geen relatie met het stedelijk gebied. Hij voert verder aan dat het gebied ligt in het ontwikkelingsperspectief "Wonen en werken in het kleinschalige mixlandschap". Dit is een andere invulling dan het gebied aanmerken als stedelijk gebied, aldus [appellant]. Ter onderbouwing wijst hij op passages in de plantoelichting van het op 3 oktober 2019 ter inzage gelegde ontwerpbestemmingsplan Twekkelerbeekweg 22, waarin het gebied onder meer als volgt is omschreven: "tussen beide bedrijventerreinen (Marssteden en Havengebied) loopt een brede strook van ruim 350 m, waarin dus het plangebied ligt, dat het landelijk agrarische gebied ten noorden en ten zuiden ervan verbindt".&lt;/p&gt;&lt;p&gt;6.1.&amp;nbsp;&amp;nbsp;&amp;nbsp; Bij het plan is een verbeelding vastgesteld waarop de grenzen van het plangebied zijn vastgelegd. Het door [appellant] bedoelde gebied maakt deel uit van het plangebied. De raad stelt dat in dit gebied de beheersverordening "Buitengebied Noordwest" van toepassing is. Volgens de raad is per abuis deze beheersverordening niet opgenomen op de lijst met geldende ruimtelijke plannen die bij de plantoelichting is gevoegd. Naar het oordeel van de Afdeling is in het niet vermelden van de beheersverordening in deze lijst geen grond gelegen het plan te vernietigen, omdat de plantoelichting niet bindend is.&lt;/p&gt;&lt;p&gt;6.2.&amp;nbsp;&amp;nbsp;&amp;nbsp; De raad beoogt met het voorliggende plan de beheersverordening deels te wijzigen dan wel aan te vullen, zodat in het door [appellant] genoemde gebied zowel de beheersverordening "Buitengebied Noordwest" als het voorliggende parapluplan van toepassing zouden zijn. In artikel 3.39, tweede lid, van de Wet ruimtelijke ordening (hierna: Wro) is bepaald dat op het tijdstip van inwerkingtreding van een bestemmingsplan voor een gebied waarvoor een beheersverordening geldt, de beheersverordening vervalt voor zover zij op dat gebied betrekking heeft. Dit zou betekenen dat de beheersverordening "Buitengebied Noordwest" in ieder geval zou zijn vervallen voor zover het voorliggende paraplubestemmingsplan wijzigingen aanbrengt in de beheersverordening. Dit is niet de bedoeling geweest van de raad. Het voorliggende paraplubestemmingsplan moet in zoverre daarom worden geacht te zijn vastgesteld in strijd met artikel 3.1 van de Wro.&lt;/p&gt;&lt;p&gt;Het betoog slaagt.&lt;/p&gt;&lt;h3&gt;Conclusie&lt;/h3&gt;&lt;p&gt;7.&amp;nbsp;&amp;nbsp;&amp;nbsp; Gelet op het voorgaande is het bestreden besluit voor zover het betrekking heeft op het gebied waar de beheersverordening "Buitengebied Noordwest" van toepassing is in strijd met artikel 3.1 van de Wro vastgesteld. Het beroep is gegrond en dient in zoverre te worden vernietigd. Nu [appellant] zijn beroep heeft beperkt tot dit gebied behoeven de overige beroepsgronden geen bespreking meer.&lt;/p&gt;&lt;p&gt;Opdracht&lt;/p&gt;&lt;p&gt;8.&amp;nbsp;&amp;nbsp;&amp;nbsp; Uit een oogpunt van rechtszekerheid en gelet op artikel 1.2.3 van het Bro, ziet de Afdeling aanleiding de raad op te dragen het hierna in de beslissing nader aangeduide onderdeel van deze uitspraak binnen vier weken na verzending van de uitspraak te verwerken in het elektronisch vastgestelde plan dat te raadplegen is op de landelijke voorziening, www.ruimtelijkeplannen.nl.&lt;/p&gt;&lt;p&gt;Proceskosten&lt;/p&gt;&lt;p&gt;9.&amp;nbsp;&amp;nbsp;&amp;nbsp; Van proceskosten die voor vergoeding in aanmerking komen, is niet gebleken.&lt;/p&gt;&lt;h3&gt;Beslissing&lt;/h3&gt;&lt;p&gt;De Afdeling bestuursrechtspraak van de Raad van State:&lt;/p&gt;&lt;p&gt;I.&amp;nbsp;&amp;nbsp;&amp;nbsp; verklaart het beroep gegrond;&lt;/p&gt;&lt;p&gt;II.&amp;nbsp;&amp;nbsp;&amp;nbsp; vernietigt het besluit van de raad van de gemeente Enschede van 13 november 2017 tot vaststelling van het bestemmingsplan "Onzelfstandige bewoning Enschede", voor zover het betreft het gebied waarop de beheersverordening "Buitengebied Noordwest" van toepassing is;&lt;/p&gt;&lt;p&gt;III.&amp;nbsp;&amp;nbsp;&amp;nbsp; draagt de raad van de gemeente Enschede op om binnen 4 weken na verzending van deze uitspraak ervoor zorg te dragen dat het hiervoor vermelde onderdeel II. wordt verwerkt in het elektronisch vastgestelde plan dat te raadplegen is op de landelijke voorziening, http://www.ruimtelijkeplannen.nl.&lt;/p&gt;&lt;p&gt;IV.&amp;nbsp;&amp;nbsp;&amp;nbsp; gelast dat de raad van de gemeente Enschede aan [appellant] het door hem voor de behandeling van het beroep betaalde griffierecht ten bedrage van: €170,00 (zegge: honderdzeventig euro) vergoedt.&lt;/p&gt;&lt;h3&gt;Noot&lt;/h3&gt;&lt;p&gt;Onder verwijzing naar artikel 3.39 lid 2 Wro overweegt de Afdeling in deze uitspraak dat een beheersverordening komt te vervallen voor zover deze door een paraplubestemmingsplan wordt gewijzigd of aangevuld. Binnen een gebied kunnen volgens de Afdeling niet tegelijkertijd een beheersverordening en een parapluplan van toepassing zijn. Om die reden slaagt het beroep dat tegen het paraplubestemmingsplan ‘Onzelfstandige bewoning Enschede’ is ingesteld. De Afdeling stelt vast dat de gemeenteraad met het paraplubestemmingsplan beoogt om binnen het plangebied een verbod in te voeren op het gebruik van panden als kamerverhuurpand, maar dat het daarbij niet de bedoeling is om de beheersverordening te laten vervallen die binnen het plangebied van toepassing is. Omdat artikel 3.39 lid 2 Wro bepaalt dat op het tijdstip van inwerkingtreding van een bestemmingsplan voor een gebied waarvoor een beheersverordening geldt, de beheersverordening vervalt voor zover zij op dat gebied betrekking heeft, zou dat ongewenste neveneffect optreden, aldus de Afdeling.&lt;/p&gt;&lt;p&gt;Ik vraag mij af of de Afdeling inderdaad de intentie heeft om artikel 3.39 lid 2 Wro in het vervolg zo strikt zal toepassen en zo ja, of zij de gevolgen daarvan goed heeft overzien. &lt;/p&gt;&lt;p&gt;Een eerste gevolg zou zijn dat de gangbare praktijk, waarmee door het vaststellen van een paraplu- of facetbestemmingsplan in één keer verschillende bestemmingsplannen worden gewijzigd door daarin een specifiek aspect te regelen, niet kan worden gehanteerd voor gebieden waar een beheersverordening van toepassing is. Het is mij niet duidelijk of de wetgever deze praktijk inderdaad heeft willen uitsluiten voor beheersverordeningen en zo ja, wat daar precies de reden voor zou zijn. Het is echter geen onoverkomelijk probleem, omdat een beheersverordening tamelijk eenvoudig zelfstandig gewijzigd kan worden. Tegen een dergelijke wijziging staat immers geen rechtsbescherming open. &lt;/p&gt;&lt;p&gt;Een tweede, problematischer gevolg zou naar mijn mening zijn dat in het recente verleden door heel Nederland zeer veel paraplubestemmingsplannen zijn vastgesteld ter uitvoering van de Reparatiewet BZK 2014. Die wet verplichtte ertoe om alle stedenbouwkundige bepalingen uit de gemeentelijke bouwverordeningen vóór 1 juli 2018 over te hevelen naar bestemmingsplannen. Het ging daarbij bijvoorbeeld om de parkeernormen die bij de bouwplantoetsing worden gehanteerd. Aan deze verplichting is door gemeenteraden massaal gevolg gegeven door het vaststellen van paraplubestemmingsplannen, waarmee werd beoogd om (bijvoorbeeld) de parkeernormen in één keer voor de gehele gemeente in het planologisch regime op te nemen. Ik schat in dat daarbij in de meeste gevallen geen rekening is gehouden met artikel 3.39 lid 2 Wro. Wordt de redenering van de Afdeling uit de onderhavige uitspraak strikt gevolgd, dan zijn alle beheersverordeningen die binnen de plangebieden van deze paraplubestemmingsplannen van toepassing waren, onbedoeld komen te vervallen. Dat zou betekenen dat binnen deze gebieden uitsluitend nog de regeling uit het desbetreffende paraplubestemmingsplan geldt (dus bijvoorbeeld: de gemeentelijke parkeernormen) en dat overigens sprake is van een planologische blinde vlek waar alles mag. &lt;/p&gt;&lt;p&gt;Deze situatie doet zich niet alleen voor binnen stedelijk gebied, maar ook in het buitengebied. Een voorbeeld kan worden gevonden in de voormalige gemeente Aalburg (thans: gemeente Altena), waar op 25 april 2016 de beheersverordening ‘Buitengebied 2016’ is vastgesteld. Daarin wordt onder meer de agrarische bedrijvigheid binnen de gemeente gereguleerd. De beheersverordening is opgevolgd door maar liefst twee paraplubestemmingsplannen, waaronder het parapluplan ‘Wonen’. In dat plan wordt binnen de gemeente een vergunningstelsel ingevoerd voor kamerbewoning, net als in het paraplubestemmingsplan dat in de onderhavige uitspraak aan de orde is. Moet nu worden aangenomen dat de beheersverordening ‘Buitengebied 2016’﻿ op grond van art. 3.39 lid 2 Wro van rechtswege (deels) is vervallen?&lt;/p&gt;&lt;p&gt;Het is niet duidelijk of de Afdeling inderdaad zo ver zal gaan. In een uitspraak van 6 april 2020 (ECLI:NL:RVS:2020:985) lijkt de voorzieningenrechter wat gas terug te nemen. Daarin wordt overwogen dat paraplubestemmingsplan met parkeernormen geen wijzigingen aanbrengt in een beheersverordening, omdat in die beheersverordening geen bepalingen over parkeren waren opgenomen, en de vaststelling van het paraplubestemmingsplan in zoverre niet tot gevolg heeft gehad dat de beheersverordening vervallen is. Het is mij op voorhand echter niet geheel helder hoe deze overweging zich verhoudt tot de voorliggende uitspraak, waarin immers eveneens een paraplubestemmingsplan voorligt waarmee wordt beoogd een onderwerp te regelen (kamerverhuur) waarover de beheersverordening (vermoedelijk) nog niets bepaalde. &lt;/p&gt;&lt;p&gt;D. Korsse &lt;/p&gt;</content><legacyfootnotes/><footnotes><footnote/></footnotes><auteurs>D. Korsse</auteurs><published>2020-06-05 15:23:37</published><modified>2020-06-09 16:01:42</modified><editiondate>2020-06-05</editiondate><htmlpath>https://denhollander.info/artikel/16154</htmlpath></article>
</articles></edition>