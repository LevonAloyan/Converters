<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2000</searchword><id>4732</id><udhid>UDH:TvAR/4732</udhid><titel>De Boer / Van der Meulen (TvAR 2000/4990)</titel><searchwords><searchword>TvAR 1/2000</searchword><searchword>TvAR 2000/4990</searchword><searchword>UDH:TvAR/4732</searchword></searchwords><attachments><attachment><name>2000_nr 1_Rechtspraak_4990.pdf</name><extention>pdf</extention><url>https://denhollander.info/download/4674/ci</url></attachment></attachments><inleiding>[Pachtwet art. 1]&#13;
&#13;
In geschil is alleen of het land al dan niet ter&#13;
uitoefening van de landbouw in gebruik is&#13;
verstrekt. Wil van een pachtovereenkomst&#13;
sprake zijn, dan moet het in gebruik verstrekken&#13;
geschied zijn ter uitoefening van&#13;
enige vorm van bodemcultuur met een economisch&#13;
oogmerk. Van dit laatste is geen&#13;
sprake als het gaat om een landbouwgebruik&#13;
dat uit economisch oogpunt van zo&#13;
ondergeschikte betekenis is dat ten aanzien&#13;
van de betreffende overeenkomst als geheel&#13;
niet van vruchttrekking met economisch&#13;
oogmerk kan worden gesproken. Op degene&#13;
die zich op het bestaan van een pachtovereenkomst&#13;
beroept, rust in beginsel de&#13;
bewijslast van een en ander. In casu is wel&#13;
aangetoond dat betrokkene een landbouwbedrijf&#13;
exploiteert, maar het gebruik van de&#13;
grond in geschil is voor hem van zo geringe&#13;
financiële betekenis dat daarvan geen structurele&#13;
economische betekenis is te verwachten.&#13;
Geen vruchttrekking met een economisch&#13;
oogmerk en dus geen pacht.</inleiding><content>ARREST IN DE ZAAK VAN:&#13;
Jan de Boer,&#13;
wonende te Wouterswoude,&#13;
appellant,&#13;
procureur: mr. J.M.J. Huver,&#13;
tegen:&#13;
Tjomme van der Meulen,&#13;
wonende te Dokkum,&#13;
geïntimeerde,&#13;
procureur: mr. ir. A.F. van Dam.&#13;
1. Het geding in eerste aanleg&#13;
De pachtkamer van het kantongerecht te&#13;
Leeuwarden heeft op 9 juli 1996 en 25 maart&#13;
1997 tussen partijen vonnissen gewezen, die&#13;
in fotocopie aan dit arrest zijn gehecht en naar&#13;
de inhoud waarvan wordt verwezen.&#13;
2. Het geding in hoger beroep&#13;
2.1. Appellant – hierna ook te noemen: De&#13;
Boer – is bij exploit van 24 april 1997, met&#13;
gelijktijdige dagvaarding van geïntimeerde –&#13;
hierna ook te noemen: Van der Meulen – voor&#13;
dit hof, in hoger beroep gekomen van&#13;
genoemde vonnissen, waarbij aan De Boer&#13;
bewijs is opgedragen respectievelijk de vordering&#13;
van De Boer tot schriftelijke vastlegging&#13;
ener pachtovereenkomst is afgewezen.&#13;
2.2. Bij memorie van grieven is na te melden&#13;
grief aangevoerd, met conclusie dat het hof de&#13;
vonnissen, waarvan beroep, zal vernietigen en,&#13;
opnieuw rechtdoende, bij arrest zal vastleggen&#13;
de tussen partijen bestaande pachtovereenkomst&#13;
met betrekking tot het perceel weiland&#13;
gelegen te Damwoude aan het Vermaningspad,&#13;
kadastraal bekend gemeente Akkerwoude,&#13;
sectie M, nr. (lees:) 452, ter grootte van&#13;
1.14.20 ha, ingaande 1 september 1988 tegen&#13;
een pachtprijs van ƒ 800,– per jaar en ingaande&#13;
1 september 1989 tegen een pachtprijs van&#13;
ƒ 750,– per jaar, de pachtprijs jaarlijks bij vooruitbetaling&#13;
vóór 1 december van het betreffende&#13;
pachtjaar te voldoen, met veroordeling van&#13;
Van der Meulen in de kosten van beide instanties.&#13;
2.3. Bij memorie van antwoord is verweer gevoerd&#13;
met conclusie dat het hof met bekrachtiging&#13;
van (lees:) de vonnissen in eerste aanleg&#13;
de vordering van De Boer zal afwijzen, met&#13;
veroordeling van De Boer in de kosten van&#13;
het geding.&#13;
2.4. Daarna hebben partijen de stukken aan&#13;
het hof overgelegd voor het wijzen van arrest.&#13;
3. De grief&#13;
De grief luidt:&#13;
Ten onrechte heeft de pachtkamer van het&#13;
kantongerecht de pachtovereenkomst niet&#13;
schriftelijk vastgelegd.&#13;
4. De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– Van der Meulen is eigenaar van een perceel&#13;
weiland aan het Vermaningspad te Damwoude,&#13;
kadastraal bekend gemeente Akkerwoude,&#13;
sectie M, nummer 452, groot 1.14.20 ha;&#13;
– Van der Meulen heeft dit perceel op enig&#13;
moment tegen voldoening ener tegenprestatie&#13;
aan De Boer in gebruik gegeven;&#13;
– De Boer, die van beroep klauwverzorger is,&#13;
gebruikt het perceel voor de beweiding daarvan&#13;
met koeien en/of paarden en/of schapen.&#13;
5. Beoordeling van het geschil in&#13;
hoger beroep&#13;
5.1. In feite is tussen partijen alleen in geschil&#13;
of het onderhavige land al dan niet ter uitoefening&#13;
van de landbouw aan De Boer in gebruik&#13;
is verstrekt.&#13;
5.2. Niet in geschil is dat De Boer de litigieuze&#13;
grond heeft onderhouden noch dat dit onderhoud&#13;
goed en voldoende was en evenmin&#13;
wordt voldoende gemotiveerd bestreden dat&#13;
hij ten aanzien van die grond verschillende&#13;
investeringen heeft gedaan. Noch het een,&#13;
noch het ander is evenwel bepalend voor het&#13;
antwoord op de vraag of het gaat om gebruik&#13;
voor landbouwkundige doeleinden.&#13;
5.3. Ingevolge het bepaalde in artikel 1, lid 1&#13;
sub b, van de Pachtwet moet onder landbouw&#13;
worden verstaan de daar vermelde takken van&#13;
bodemcultuur alsmede elke andere tak van&#13;
bodemcultuur met uitzondering van bosbouw.&#13;
Indien, zoals in casu, land in gebruik is gegeven&#13;
en genomen, dan moet, wil van een pachtovereenkomst&#13;
sprake zijn, het in gebruik verstrekken&#13;
geschied zijn ter uitoefening van&#13;
enige vorm van bodemcultuur met een economisch&#13;
oogmerk. Daarbij is tevens van belang&#13;
of het al dan niet gaat om activiteiten van&#13;
slechts zeer geringe economische betekenis.&#13;
Immers, zoals door dit hof al eerder beslist,&#13;
staat aan pacht in de weg een landbouwgebruik&#13;
dat uit economisch oogpunt van zo&#13;
ondergeschikte betekenis is dat ten aanzien&#13;
van de overeenkomst waarbij het land in&#13;
gebruik werd verstrekt, als geheel niet van&#13;
vruchttrekking met economisch oogmerk kan&#13;
worden gesproken.&#13;
5.4. Gelet op het hiervoor overwogene, heeft&#13;
de pachtkamer van het kantongerecht in haar&#13;
tussenvonnis van 9 juli 1996 terecht overwogen&#13;
dat vereist is dat het landbouwkundig&#13;
gebruik van de onderhavige grond aan De&#13;
Boer enig voordeel in economische zin oplevert.&#13;
Voorts is de bewijslast terecht gelegd op&#13;
De Boer, die zich op het bestaan van een&#13;
pachtovereenkomst heeft beroepen.&#13;
5.5. In eerste aanleg heeft De Boer niet aangetoond&#13;
c.q. voldoende aannemelijk gemaakt&#13;
dat het gebruik van de grond in geschil uit&#13;
economisch oogpunt voor hem meer dan van&#13;
zeer geringe betekenis is. Het hof zal thans&#13;
onderzoeken of dat in hoger beroep wel het&#13;
geval is.&#13;
5.6. Uit door De Boer in hoger beroep in het&#13;
geding gebrachte stukken blijkt het navolgende:&#13;
– De Boer staat met ingang van 1985 bij het&#13;
Landbouwschap geregistreerd;&#13;
– De Boer heeft in de jaren 1991 tot en met&#13;
1996 meegedaan aan de meitelling en uit de&#13;
gegevens daarvan volgt dat hij in die jaren&#13;
ruim 5 ha (in 1991: ruim 3 ha) cultuurgrond in&#13;
gebruik had, alsmede rundvee en paarden (in&#13;
1991 en 1992 ook schapen) hield;&#13;
– De Boer heeft blijkens de op de jaren 1993&#13;
tot en met 1995 betrekking hebbende boekhoudoverzichten&#13;
in die jaren met het houden&#13;
van vee bruto-baten behaald van ƒ 1.050,– in&#13;
1993, ƒ 1.000,– in 1994 en ƒ 3.957,40 in 1995,&#13;
mitsdien over gemelde jaren gemiddeld&#13;
ƒ 2.000,– (afgerond) per jaar.&#13;
5.7. Het hof acht op grond van voormelde&#13;
gegevens aangetoond dat De Boer ten behoeve&#13;
van het verkrijgen van neveninkomsten een&#13;
– klein – landbouwbedrijf exploiteert. Echter,&#13;
zoals door de pachtkamer van het kantongerecht&#13;
in haar tussenvonnis terecht overwogen,&#13;
is niet van belang of de pretense pachter al&#13;
dan niet een landbouwbedrijf exploiteert. Het&#13;
gaat, zoals hierboven aangegeven, om de al&#13;
dan niet landbouwkundige aard van het overeengekomen&#13;
gebruik, alsmede de economische&#13;
betekenis daarvan.&#13;
5.8. Gelet op de uit de overgelegde boekhoudoverzichten&#13;
blijkende cijfers, is het hof van&#13;
oordeel dat de netto-baten van de exploitatie&#13;
van de grond in geschil voor De Boer, zo&#13;
daarvan al sprake is, slechts minimaal zijn.&#13;
Een bruto-opbrengst van ƒ 2.000,– op ruim&#13;
5 ha is slechts ongeveer ƒ 400,– per ha. Na&#13;
aftrek van de kosten (voor de 1.14.20 ha in&#13;
geschil aan pacht alleen al ƒ 750,–) resteert een&#13;
netto-bate van vrijwel nihil. Hieraan doet&#13;
onvoldoende af de eventuele omstandigheid&#13;
dat De Boer elk jaar één of twee runderen laat&#13;
slachten voor eigen gebruik, nog in het midden&#13;
gelaten dat daarvan uit de overgelegde&#13;
boekhoudoverzichten niets blijkt in tegenstelling&#13;
tot de wel verantwoorde posten eigen&#13;
gebruik auto, gas, water, electriciteit en telefoon.&#13;
Niet gebleken of aannemelijk geworden&#13;
is voorts dat – voldoende – uitzicht bestaat op&#13;
netto-baten van althans enig belang in de toekomst.&#13;
5.9. Het vorenoverwogene leidt het hof dan&#13;
ook tot de conclusie dat het gebruik van de&#13;
onderhavige grond voor De Boer van zo&#13;
geringe financiële betekenis is, dat daarvan&#13;
geen structurele economische betekenis is te&#13;
verwachten. Het belang ervan is dusdanig&#13;
marginaal dat ten aanzien van de tussen partijen&#13;
met betrekking tot die grond bestaande&#13;
overeenkomst niet van vruchttrekking met een&#13;
economisch oogmerk kan worden gesproken.&#13;
Aan één van de essentiële vereisten voor het&#13;
aanmerken van die overeenkomst als een&#13;
pachtovereenkomst is mitsdien niet voldaan.&#13;
5.10. Ten aanzien van de in prima afgelegde&#13;
getuigenverklaringen overweegt het hof nog&#13;
dat de pachtkamer van het kantongerecht&#13;
terecht heeft overwogen dat de getuige Van&#13;
der Meulen geen voor het bewijs bruikbare&#13;
verklaring heeft afgelegd en dat de verklaring&#13;
van De Boer slechts als bewijs in aanvullende&#13;
zin kan worden gebezigd.&#13;
5.11. Indien en voor zover De Boer heeft&#13;
beoogd in hoger beroep bewijs door getuigen&#13;
aan te bieden inzake de wijze van gebruik van&#13;
de grond in geschil (door het doen horen van&#13;
Wagenaar en Dam) en/of het slachten voor&#13;
eigen gebruik (door het doen horen van Riemersma)&#13;
en/of het onderhoud van de litigieuze&#13;
grond (door het doen horen van Van der&#13;
Veen, Weima en Uitendijk), gaat het hof aan&#13;
dat bewijsaanbod voorbij. Immers, ook als&#13;
bedoelde personen een getuigenverklaring&#13;
afleggen als door De Boer aangegeven, kan&#13;
dat, gezien het hierboven overwogene, niet&#13;
afdoen aan het oordeel van het hof inzake het&#13;
rechtskarakter van de tussen partijen bestaande&#13;
overeenkomst.&#13;
5.12. De vraag welke tegenprestatie is overeengekomen&#13;
en die over de ingangsdatum van&#13;
de overeenkomst behoeven, gezien het vorenstaande,&#13;
geen bespreking.&#13;
6. Slotsom&#13;
6.1. De tegen de vonnissen, waarvan beroep,&#13;
opgeworpen grief kan geen doel treffen en die&#13;
vonnissen moeten worden bekrachtigd, wat&#13;
het tussenvonnis van 9 juli 1996 betreft met&#13;
wijziging van gronden als hierboven in rechtsoverweging&#13;
5.4 overwogen.&#13;
6.2. De Boer moet als de ook in hoger beroep&#13;
in het ongelijk gestelde partij worden veroordeeld&#13;
in de kosten van dat beroep.&#13;
Beslissing&#13;
Het hof, rechtdoende in hoger beroep:&#13;
bekrachtigt de door de pachtkamer van het&#13;
kantongerecht te Leeuwarden tussen partijen&#13;
gewezen vonnissen van 9 juli 1996 en 25&#13;
maart 1997, wat het eerstgenoemde vonnis&#13;
betreft met wijziging van gronden als hierboven&#13;
in rechtsoverweging 5.4 overwogen;&#13;
veroordeelt De Boer in de in hoger beroep&#13;
tussen partijen gevallen proceskosten, aan de&#13;
zijde van Van der Meulen tot heden begroot&#13;
op ƒ 440,– voor verschotten en ƒ 1.400,– voor&#13;
salaris van de procureur.</content><legacyfootnotes/><footnotes><footnote/></footnotes><auteurs/><published>2000-01-01 00:00:00</published><modified>1998-01-20 00:00:00</modified><editiondate>2000-01-01</editiondate><htmlpath>https://denhollander.info/artikel/4732</htmlpath></article>
</articles></edition>