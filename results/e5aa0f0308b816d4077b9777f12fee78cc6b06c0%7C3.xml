<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2006</searchword><id>4034</id><udhid>UDH:TvAR/4034</udhid><titel>Op herhaling: een nieuwe regeling voor de pacht; Het aangepaste wetsvoorstel titel 7.5 Burgerlijk Wetboek</titel><searchwords><searchword>TvAR 5/2006</searchword><searchword>UDH:TvAR/4034</searchword></searchwords><attachments><attachment><name>2006_nr 5_Artikel_Harbers.pdf</name><extention>pdf</extention><url>https://denhollander.info/download/3993/ci</url></attachment></attachments><inleiding>Op 3 februari 2006 werd een voorstel tot vaststelling en invoering van een nieuwe&#13;
titel 7.5 Burgerlijk Wetboek (pacht) bekendgemaakt.1 In deze bijdrage zal de inhoud&#13;
van dit wetsvoorstel worden besproken.&#13;
&#13;
</inleiding><content>1 Inleiding&#13;
Na een lange voorgeschiedenis werd in juni 2004 de tekst van een voorontwerp voor&#13;
een nieuwe pachtregeling bekendgemaakt. Daaraan voorafgaand had de commissie&#13;
Pachtbeleid een rapport uitgebracht “Ruimte voor de Pacht”, hetgeen leidde tot een&#13;
kabinetsstandpunt van 11 september 2001. In het kabinetsstandpunt werd een nieuwe&#13;
regeling van de pacht voorgesteld, waarin onder meer voorzien was in een regime van&#13;
losse pacht en bedrijfspacht. Het kabinetsstandpunt resulteerde in een voorontwerp&#13;
van juni 2004. Dit voorontwerp is onder meer in dit tijdschrift besproken.2 Het stelde&#13;
een ingrijpende wijziging van de Pachtwet voor en had als doel om, onder handhaving&#13;
van een adequaat beschermingsniveau voor de pachters, tot een meer flexibel&#13;
pachtstelsel te komen. Het voorstel werd bepaald niet positief ontvangen door pachters-&#13;
en verpachtersorganisaties. De essentie van de kritiek van deze organisaties was&#13;
dat de regeling van de bedrijfspacht te weinig flexibel zou zijn.&#13;
Zeven betrokken organisaties3 hebben daarna de handen ineen geslagen. Zij hebben&#13;
een gezamenlijk voorstel gedaan aan de ministers van Justitie en LNV tot aanpassing&#13;
van een aantal onderdelen van het huidige pachtrecht. Dat voorstel omvatte:&#13;
– het schrappen van het wettelijk maximum van twaalf jaar voor eenmalige pachtovereenkomsten&#13;
(artikel 70f, vijfde lid, Pachtwet);&#13;
– handhaving van een preventieve prijstoets aan het Pachtnormenbesluit voor nieuwe&#13;
eenmalige pachtovereenkomsten voor een langere duur;&#13;
– verplicht overleg tussen pachter en verpachter over voortzetting van de pachtovereenkomst&#13;
voor het einde van de looptijd;&#13;
– het mogen passeren van het voorkeursrecht bij overdracht aan een veilige verpachter.&#13;
Gaandeweg het overleg heeft de BLHB een afwijkend standpunt ingenomen. De zes&#13;
andere organisaties hebben echter laten weten het voorstel te handhaven. De ministers&#13;
van Justitie en LNV hebben bij brief van 29 april 20054 aan de Tweede Kamer&#13;
laten weten het voorstel van de zes organisaties in een nieuw wetsvoorstel te willen&#13;
verwerken. Het wetsvoorstel is op 3 februari 2006 aan de Tweede Kamer aangeboden.&#13;
Blijkens de Memorie van Toelichting (MvT) is het voorstel van de zes organisaties als&#13;
uitgangspunt genomen. Er is voorzien in een nieuw stelsel van eenmalige pacht, waarvoor&#13;
de term “geliberaliseerde pacht” wordt geïntroduceerd. De maximumtermijn van&#13;
artikel 70 f, vijfde lid Pachtwet wordt geschrapt; voorts is voorzien in een stelsel van&#13;
eenmalige pachtovereenkomsten voor langere duur waarvoor wel een prijstoetsing&#13;
geldt. Nieuw is de mogelijkheid tot het passeren van het voorkeursrecht bij overdracht&#13;
van het gepachte aan een derde die verklaart de overeenkomst niet te zullen opzeggen&#13;
wegens dringend eigen gebruik. Niet is voorzien in een verplicht overleg tussen pachter&#13;
en verpachter over voortzetting van de pachtovereenkomst. Het wetsvoorstel&#13;
betreft daarnaast een algehele technische herziening van het pachtrecht, met als doel&#13;
het bevorderen van eenvoud en transparantie van regelgeving. Gehandhaafd is het&#13;
voornemen om het pachtrecht in het Burgerlijk Wetboek op te nemen, in titel 7.5.&#13;
Dit wetsvoorstel heeft dus een beperkte strekking. De betrokken ministers hebben&#13;
echter aangegeven dat dit wetsvoorstel niet betekent dat de wens om tot een fundamentele&#13;
herziening te komen, helemaal is opgegeven. Zij sluiten niet uit dat op termijn&#13;
in overleg met de praktijk alsnog een fundamentele herziening van het pachtrecht zal&#13;
plaatsvinden en dat het oorspronkelijke voorstel van het kabinet daarbij mede kan&#13;
worden betrokken, voor zover daarover consensus komt te bestaan. Deze aanpassing&#13;
wordt als een tussenstap beschouwd.&#13;
2 Opzet nieuw pachtrecht&#13;
Het materiële pachtrecht van Hoofdstuk I tot en met III van de huidige Pachtwet zal&#13;
in titel 7.5 Burgerlijk Wetboek worden ondergebracht, na de regeling over het huurrecht&#13;
in titel 4. Hiermee wordt het beleid voortgezet om in beginsel alle privaatrechtelijke&#13;
regels in het Burgerlijk Wetboek te plaatsen. Titel 7.5 is ingedeeld in twaalf&#13;
afdelingen. Uit het stelsel van het BW vloeit voort dat op de pachtovereenkomst,&#13;
geregeld in titel 7.5, in beginsel ook de algemene bepalingen van boek 3 en 6 BW van&#13;
toepassing zullen zijn. In de MvT wordt opgemerkt dat dit geen wijziging is ten&#13;
opzichte van de huidige situatie.&#13;
De regeling met betrekking tot de grondkamers en de Centrale Grondkamer (nu in&#13;
hoofdstuk IV Pachtwet) zal onveranderd worden gehandhaafd in een afzonderlijke&#13;
wet. De inhoud van hoofdstuk V Pachtwet (het procesrecht) wordt voor een deel&#13;
overgeheveld naar het Wetboek van Burgerlijke rechtsvordering en voor een deel naar&#13;
de Wet op de Rechterlijke Organisatie.&#13;
3 Definitie en vorm pachtovereenkomst (afdeling 1 en 2)&#13;
Artikel 7:311 BW geeft de definitie van een pachtovereenkomst:&#13;
Pacht is de overeenkomst, waarbij de ene partij, de verpachter, zich verbindt aan de andere&#13;
partij, de pachter, een onroerende zaak of een gedeelte daarvan in gebruik te verstrekken ter&#13;
uitoefening van de landbouw en de pachter zich verbindt tot een tegenprestatie.&#13;
De definitie van een pachtovereenkomst verschilt derhalve niet of nauwelijks met die&#13;
van de huidige definitie in artikel 1 eerste lid onder d Pachtwet. Wél een verschil is te&#13;
constateren bij het begrip landbouw. Het nieuwe artikel 7:312 BW bepaalt:&#13;
Onder landbouw wordt verstaan, steeds voor zover bedrijfsmatig uitgeoefend: akkerbouw;&#13;
weidebouw; veehouderij; pluimveehouderij; tuinbouw, daaronder begrepen fruitteelt en het&#13;
kweken van bomen, bloemen en bloembollen; de teelt van griendhout en riet; elke andere&#13;
tak van bodemcultuur, met uitzondering van de bosbouw.&#13;
Wat opvalt is dat de activiteiten alleen dan als landbouw worden aangemerkt, indien&#13;
zij bedrijfsmatig worden uitgeoefend. In de huidige rechtspraak wordt het gebruik als&#13;
pacht gekwalificeerd als het gaat om vruchttrekking met een economisch oogmerk&#13;
van meer dan ondergeschikte betekenis. In de nieuwe definitie dienen de activiteiten&#13;
bedrijfsmatig te worden uitgeoefend, wat betekent dat er minder snel sprake zal zijn&#13;
van pacht.&#13;
In artikel 7:313 BW is de definitie van een hoeve gehandhaafd. Ook is de bepaling&#13;
gehandhaafd dat indien tussen dezelfde partijen bij één overeenkomst los land en bij&#13;
een andere overeenkomst één of meer gebouwen of gedeelten daarvan zijn verpacht,&#13;
de bepalingen omtrent verpachting van hoeven op beide overeenkomsten van toepassing&#13;
worden met ingang van het tijdstip waarop de laatste van beide overeenkomsten&#13;
is gesloten.&#13;
In artikel 7:317 BW keren de bepalingen van artikel 2 lid 1 en 11 lid 1 en 2 Pachtwet&#13;
terug. Een pachtovereenkomst dient schriftelijk te worden aangegaan. Zolang de overeenkomst&#13;
niet schriftelijk is aangegaan, kan de meest gerede partij schriftelijke vastlegging&#13;
daarvan vorderen.&#13;
4 Goedkeuring van de pachtovereenkomst (Afdeling 3)&#13;
De pachtovereenkomst dient te worden goedgekeurd door de grondkamer. Op het&#13;
voornemen om de grondkamers af te schaffen, zoals voorzien was in het wetsvoorstel&#13;
uit 2004, is teruggekomen. In artikel 7:319 BW zijn de normen voor goedkeuring&#13;
door de grondkamer opgenomen; dat artikel bevat de inhoud van het huidige artikel 5&#13;
lid 1 tot en met 7 Pachtwet. Dit betekent dat onder meer de landbouwkundige toetsing&#13;
is gehandhaafd. In de MvT is niet nader gemotiveerd waarom de volledige&#13;
inhoud van het huidige artikel 5 is gehandhaafd. Dat lijkt niet in overeenstemming&#13;
met de strekking van het wetsvoorstel: herziening van het pachtrecht waar het gaat&#13;
om het bevorderen van eenvoud en transparantie van regelgeving.5&#13;
Voorts is gehandhaafd de verplichting om de overeenkomst binnen twee maanden&#13;
nadat zij is aangegaan aan de grondkamer ter goedkeuring in te zenden. De sanctie&#13;
van artikel 9 Pachtwet is eveneens gehandhaafd, nu neergelegd in artikel 7:322 BW.&#13;
Zolang de overeenkomst niet is goedgekeurd, kan geen rechtsvordering tot betaling&#13;
van de pachtprijs worden ingesteld en geldt de pachtovereenkomst voor onbepaalde&#13;
tijd zonder dat deze kan worden opgezegd. Voorts gaat de duur van de overeenkomst&#13;
dan eerst in bij aanvang van het pachtjaar volgende op dat waarin de overeenkomst is&#13;
ingezonden.&#13;
5 Duur van de pachtovereenkomst (Afdeling 4)&#13;
In artikel 7:325 BW is bepaald dat een pachtovereenkomst geldt voor een bepaalde&#13;
tijd, twaalf jaar voor hoeve en zes jaar voor los land, het huidige artikel 12, eerste lid&#13;
Pachtwet. De mogelijkheid om de grondkamer te verzoeken vanwege bijzondere&#13;
omstandigheden goedkeuring te verlenen aan een pachtovereenkomst voor een kortere&#13;
dan de wettelijke duur blijft gehandhaafd. De vraag is echter of daar nog wel behoefte&#13;
aan is, gelet op het hierna te bespreken nieuwe stelsel van eenmalige pachtovereenkomsten.&#13;
6 Pachtprijs (Afdeling 5)&#13;
In deze afdeling zijn alle bepalingen die betrekking hebben op de pachtprijs samengebracht.&#13;
In artikel 7:327 BW is opgenomen dat bij algemene maatregel van bestuur&#13;
regels worden vastgesteld ten aanzien van de hoogst toelaatbare pachtprijs. Het&#13;
huidige pachtprijsstelsel wordt gehandhaafd als ook de herziening van rechtswege.&#13;
De mogelijkheid om de grondkamer te verzoeken de tegenprestatie te herzien, voor&#13;
het verstrijken van een pachtperiode van drie jaar, dan wel een jaar na inwerkingtreden&#13;
van een nieuw Pachtnormenbesluit, blijft bestaan. Ook is gehandhaafd de&#13;
mogelijkheid tot doorberekening van de waterschapslasten aan de pachter&#13;
7 Verplichtingen van de verpachter (Afdeling 6)&#13;
In afdeling 6, de artikelen 7:336 tot en met 345 BW zijn de verplichtingen van de verpachter&#13;
opgenomen. De hoofdverplichting van de verpachter blijft het verpachte ter&#13;
beschikking van de pachter te stellen en te laten voor zover dat voor het overeengekomen&#13;
gebruik noodzakelijk is. Voorts is in deze afdeling een gebrekenregeling&#13;
opgenomen, welke voor een belangrijk deel overeenkomt met de gebrekenregeling in&#13;
het huurrecht, de artikelen 7:204 tot en met 209 BW. De verpachter is verplicht de&#13;
gebreken te verhelpen, tenzij dit onmogelijk is of uitgaven vereist die in de gegeven&#13;
omstandigheden redelijkerwijs niet van de verpachter te vergen zijn. De verpachter is&#13;
voorts gehouden tot vergoeding van de door een gebrek veroorzaakte schade. Van dit&#13;
artikel kan niet ten nadele van de pachter worden afgeweken, voor zover het gaat om&#13;
gebreken die de verpachter bij het aangaan van de pachtovereenkomst kende of had&#13;
behoren te kennen. In de MvT is echter opgenomen dat het wel mogelijk blijft dat de&#13;
pachtovereenkomst nader regelt welk genot de pachter van de zaak mag verwachten.&#13;
Partijen kunnen dan ook bedingen maken over wat als gebrek moet worden beschouwd.&#13;
In de MvT is opgenomen dat deze aanpassing van het pachtrecht aan het nieuwe&#13;
huurrecht niet tot gevolg heeft dat het pachtrecht ook materieel verandert. De vraag&#13;
is echter of dat ook in de praktijk zo zal zijn. Het ligt voor de hand dat deze bepalingen&#13;
zowel in het huurrecht als in het pachtrecht op eenzelfde wijze uitgelegd zullen&#13;
gaan worden.&#13;
Nieuw is de verplichting van artikel 7:344 BW. Wanneer tegen een pachter door een&#13;
derde een vordering wordt ingesteld tot uitwinning of tot verlening van recht waarmee&#13;
het verpachte ingevolge de pachtovereenkomst niet belast had mogen zijn, is de&#13;
verpachter na kennisgeving daarvan door de pachter gehouden in het geding te&#13;
komen teneinde de belangen van de pachter te verdedigen. Dit geldt eveneens indien&#13;
tegen een onderpachter een vordering betreffende het ondergepachte wordt ingesteld&#13;
door de hoofdverpachter. In dat geval is de pachter/onderverpachter gehouden de&#13;
belangen van de onderpachter te verdedigen. In de MvT wordt gesteld dat hiermee&#13;
een probleem wordt opgelost dat zich onder de huidige Pachtwet zo nu en dan voordoet&#13;
en waarvoor die wet geen andere oplossing kent dan dat de pachter de verpachter&#13;
achteraf aanspreekt tot schadevergoeding wegens wanprestatie. Het is echter niet&#13;
geheel duidelijk wat dit materieel betekent. Als de pachtovereenkomst tussen de&#13;
hoofdverpachter en pachter inmiddels is geëindigd, dan kan de pachter/onderverpachter&#13;
weliswaar gehouden zijn de belangen van de onderpachter te verdedigen,&#13;
maar dit kan mijns inziens niet betekenen dat de hoofdverpachter dan gehouden is de&#13;
onderpachter op het gepachte te dulden. Ook dan rest slechts een vordering van de&#13;
onderpachter jegens zijn (onder)verpachter tot schadevergoeding.&#13;
8 Verplichtingen van de pachter (Afdeling 7)&#13;
Deze afdeling bevat de verplichtingen die de pachter heeft. Dat is allereerst het tijdig&#13;
voldoen van de tegenprestatie (artikel 7:346 BW). De pachter is voorts verplicht zich&#13;
ten aanzien van het gebruik als een goed pachter te gedragen (artikel 7:347 BW). Deze&#13;
bepaling stemt overeen met artikel 25 lid 1 Pachtwet.&#13;
De artikelen 7:348 en 349 BW regelen de bevoegdheid tot wijziging van de bestemming,&#13;
inrichting of gedaante van het gepachte. De pachter mag dit niet zonder toestemming&#13;
van de verpachter, tenzij het gaat om veranderingen en toevoegingen die bij&#13;
het einde van de pacht zonder noemenswaardige kosten ongedaan kunnen worden&#13;
gemaakt. Deze laatste toevoeging is van dwingend recht. De grondkamer blijft&#13;
bevoegd tot het verlenen van een vervangende machtiging. In artikel 7:349 BW is&#13;
neergelegd dat de pachter bevoegd is de door hem aangebrachte veranderingen en&#13;
toevoegingen ongedaan te maken, mits daarbij het gepachte in de toestand wordt&#13;
gebracht, die bij het einde van de pacht redelijkerwijs in overeenstemming met de&#13;
oorspronkelijke kan worden geacht. Dit artikel is van regelend recht, zodat partijen&#13;
de vrijheid hebben om anders overeen te komen bijvoorbeeld dat de pachter, indien&#13;
de verpachter dat wenst, verbeteringen in stand dient te laten.&#13;
Artikel 7:350 BW bevat het melioratiecht. De verpachter is verplicht de pachter een&#13;
naar billijkheid te bepalen vergoeding te geven voor door de pachter aan het gepachte&#13;
aangebrachte veranderingen en toevoegingen die een verbetering zijn. Deze verplichting&#13;
bestaat alleen indien de pachter dit van tevoren aan de verpachter heeft medegedeeld&#13;
en de verpachter zich daar niet tegen heeft verzet. Verzet de verpachter zich,&#13;
dan kan een vervangende machtiging worden gevraagd. Deze machtiging dient bij de&#13;
rechter te worden gevorderd. In het huidige artikel 31 lid 3 Pachtwet is de grondkamer&#13;
de bevoegde instantie. De MvT geeft geen inzicht waarom dit gewijzigd is. Dat&#13;
zal hoogstwaarschijnlijk te maken hebben met het feit dat de vraag of iets als een verbetering&#13;
moet worden beschouwd, een rechtsvraag is waarvan de beantwoording is&#13;
voorbehouden aan de pachtrechter.6 Dat houdt echter in dat bij het voornemen tot&#13;
het aanbrengen van een verbetering welke tevens een verandering van de inrichting&#13;
inhoudt, bij verzet van de verpachter zowel een machtiging van de grondkamer als de&#13;
pachtrechter nodig is om aanspraak te houden op vergoeding bij het einde van de&#13;
pacht. Ook in de huidige regeling dienen verschillende procedures te worden&#13;
gevolgd.7 Het verdient aanbeveling dat dit wordt gestroomlijnd, in die zin dat als de&#13;
pachter voornemens is een verandering aan te brengen die tevens een verbetering te&#13;
beschouwen is, slechts één procedure behoeft te worden gevoerd.&#13;
Gehandhaafd is de bepaling dat de pachter verplicht is het klein onderhoud te verrichten&#13;
(artikel 7:351 BW) en dat hij dient te gedogen dat dringende werkzaamheden&#13;
door de verpachter worden uitgevoerd (artikel 7:354 BW). De pachter is aansprakelijk&#13;
voor schade die het gevolg is van het toerekenbaar tekortschieten. Voorts is hij&#13;
aansprakelijk voor gedragingen van hen die met goedvinden van de pachter het&#13;
gepachte gebruiken (bijvoorbeeld het gezin van de pachter). De pachter is niet dan&#13;
met schriftelijke toestemming bevoegd tot onderverpachting (artikel 7:355 BW). In&#13;
artikel 7:358 BW komt de inhoud van artikel 25, tweede lid Pachtwet terug: de verplichting&#13;
om bij het einde van de pacht het gepachte in goede staat aan de verpachter&#13;
op te leveren. Toegevoegd is echter het woord “weer”, de pachter dient het “weer” in&#13;
goede staat aan de verpachter ter beschikking te stellen. Dit zal inhouden dat de pachter&#13;
het destijds in goede staat zal moeten hebben ontvangen, althans dat hij het in die&#13;
staat aan de verpachter dient op te leveren.&#13;
9 Overdracht gepachte en pachtoverneming (Afdeling 8 en 9)&#13;
In afdeling 8 is de regeling van “koop breekt geen pacht” opgenomen. Artikel 7:361&#13;
BW bepaalt dat bij overdracht van het gepachte de rechten en verplichtingen overgaan&#13;
op de verkrijger. In artikel 7:361, derde lid BW is bepaald dat de verkrijger slechts&#13;
gebonden wordt door die bedingen van de pachtovereenkomst die onmiddellijk ver-&#13;
band houden met het doen hebben van het gebruik van de zaak tegen een door de&#13;
pachter te betalen tegenprestatie. Dit is niet met zoveel woorden in het huidige artikel&#13;
34 Pachtwet te vinden, maar is wel in de rechtspraak aanvaard.8 In de MvT is dan ook&#13;
opgenomen dat deze regeling geen materiële wijziging brengt.&#13;
In afdeling 9 zijn de regels met betrekking tot indeplaatsstelling en medepachterschap&#13;
opgenomen. De inhoud van de artikelen 49, 49a en 50 Pachtwet is letterlijk overgenomen.&#13;
Dat betekent dat de mogelijkheid tot het vorderen van indeplaatsstelling en&#13;
medepachterschap beperkt blijft tot de naaste verwanten (de echtgenoot, bloed- of&#13;
aanverwant in de rechte lijn, pleegkind).&#13;
10 Het eindigen van de pachtovereenkomst (Afdeling 10)&#13;
Overlijden pachter&#13;
De regeling van artikel 54 Pachtwet, de regeling bij overlijden van de pachter, is in&#13;
deze afdeling opgenomen en is sterk vereenvoudigd. In artikel 7:366, eerste lid BW is&#13;
bepaald dat de dood van de pachter of verpachter de pacht niet doet eindigen. Het&#13;
tweede lid geeft de erfgenamen van de pachter de mogelijkheid de overeenkomst op&#13;
te zeggen op een termijn van tenminste zes maanden.&#13;
Als de pachter twee of meer erfgenamen nalaat, is de verpachter op grond van artikel&#13;
366 lid 3 BW verplicht zijn medewerking te verlenen aan toedeling van de rechten&#13;
en verplichtingen van de overleden pachter uit de pachtovereenkomst door de gezamenlijke&#13;
erfgenamen aan één of meer van hen. De verpachter kan dit weigeren als&#13;
tegen één of meer van de aangewezenen redelijke bezwaren bestaan.&#13;
Aan de huidige regeling dat de verpachter de mogelijkheid heeft om binnen een&#13;
halfjaar na overlijden ontbinding van de pachtovereenkomst te vorderen, bestaat volgens&#13;
de MvT geen behoefte en deze keert niet terug. De verpachter kan toedeling van&#13;
rechten aan één van de erfgenamen tegenhouden als hij daartegen redelijke bezwaren&#13;
heeft. Daarnaast kan de verpachter vorderen dat een medepachter uit de pacht wordt&#13;
ontslagen. Het artikel geeft echter geen mogelijkheid om de pachtovereenkomst na&#13;
het overlijden van de pachter op te zeggen indien geen van de erfgenamen als opvolger&#13;
in aanmerking zou komen. Doen de erfgenamen niets, dan loopt de pachtovereenkomst&#13;
ten aanzien van hen allen door. In de MvT is opgenomen dat als door de&#13;
dood van de pachter een nieuwe onvoorziene situatie ontstaat, ontbinding van de&#13;
pachtovereenkomst zou kunnen worden gevorderd op grond van artikel 6:258 BW.&#13;
Het is maar zeer de vraag of dit als een onvoorziene omstandigheid wordt beschouwd.&#13;
Ik zou menen dat de huidige regeling dat binnen een half jaar ontbinding kan worden&#13;
gevorderd, dient te worden gehandhaafd.&#13;
Opzegging&#13;
In de artikelen 7:367 tot 373 BW is de opzegging geregeld. Deze regeling wijkt op een&#13;
aantal punten af van de huidige regeling. Gehandhaafd is dat de overeenkomst slechts&#13;
tegen het einde van de termijn van de wettelijke duur bij exploot of aangetekende&#13;
brief kan worden opgezegd. De termijn van opzegging bedraagt tenminste één jaar.&#13;
Geschrapt is dat de opzegging dient plaats te vinden in de periode van drie tot één&#13;
jaar voor het einde van een lopende termijn. Nieuw is dat de verpachter op straffe van&#13;
nietigheid in de opzegging de opzeggingsgrond(en) dient te vermelden. De pachter&#13;
dient binnen zes weken na de opzegging bij exploot of aangetekende brief de verpachter&#13;
mee te delen zich tegen de opzegging te verzetten met opgave van redenen&#13;
waarop hij dit verzet grond. Doet de pachter dat tijdig, dan blijft de overeenkomst&#13;
van kracht. Reageert hij niet, dan eindigt de pachtovereenkomst.&#13;
Als de pachter zich tijdig tegen de opzegging heeft verzet, dan kan de verpachter op&#13;
de gronden vermeld in de opzegging vorderen dat de rechter het tijdstip zal vaststellen&#13;
waarop de overeenkomst zal eindigen (artikel 7:369 BW). Hier wijkt de nieuwe&#13;
regeling af van de huidige regeling. In de huidige wet kan de pachter binnen één&#13;
maand na opzegging een verzoekschrift tot verlenging indienen bij de pachtrechter&#13;
(artikel 36, derde lid Pachtwet). In dit wetsvoorstel dient de pachter tijdig te reageren&#13;
of hij zich tegen opzegging verzet, daarna dient de verpachter het initiatief te nemen&#13;
tot beëindiging van de pachtovereenkomst. De verpachter kan dit “vorderen”, dat&#13;
betekent dat de verpachter de pachter dient te dagvaarden. Het is dus niet langer een&#13;
verzoekschriftenprocedure. Nadeel van een dagvaardingsprocedure is dat deze een&#13;
langere doorlooptijd kent dan een verzoekschriftenprocedure, voordeel is echter dat&#13;
ook andere vorderingen in de procedure aan de orde kunnen komen, bijvoorbeeld&#13;
een vordering in reconventie tot indeplaatsstelling of een vordering met betrekking&#13;
tot overdracht melkquotum. Uitgangspunt is dat de opgezegde overeenkomst van&#13;
kracht blijft, totdat de rechter onherroepelijk op de vordering tot beëindiging heeft&#13;
beslist. De rechter kan evenwel het vonnis uitvoerbaar bij voorraad verklaren, indien&#13;
het verweer van de pachter hem kennelijk ongegrond voorkomt. Het vonnis levert&#13;
een executoriale titel op om de ontruiming af te dwingen.&#13;
In artikel 7:370 BW is opgenomen op welke gronden de vordering door de rechter&#13;
slechts kan worden toegewezen. Dat zijn de volgende:&#13;
a. de bedrijfsvoering niet is geweest zoals een goed pachter betaamt of de pachter is&#13;
anderszins tekort geschoten in de nakoming van zijn verplichtingen;&#13;
b. de verpachter het verpachte zelf duurzaam in gebruik wil nemen en daartoe dringend&#13;
nodig heeft;&#13;
c. een redelijke belangenafweging van de belangen van de verpachter bij beëindiging&#13;
van de overeenkomst tegen die van de pachter bij verlenging van de overeenkomst&#13;
in het voordeel van de verpachter uitvalt;&#13;
d. de pachter niet toestemt in een redelijk aanbod tot het aangaan van een nieuwe&#13;
pachtovereenkomst;&#13;
e. aan de gronden voor algehele ontbinding van de pachtovereenkomst vanwege een&#13;
beoogde niet-agrarische bestemming is voldaan.&#13;
De MvT stelt dat het hier in wezen gaat om een technische stroomlijning van het&#13;
stelsel van de huidige Pachtwet die noch de positie van de pachter, noch die van de&#13;
verpachter aantast. In deze regeling is niet, zoals in het huurrecht, opgenomen in&#13;
welke gevallen de vordering “in elk geval” moet worden toegewezen. Hiermee wordt&#13;
tot uiting gebracht, aldus de MvT, dat de rechter uiteindelijk naar billijkheid beslist.&#13;
De regeling van artikel 41 lid 2 Pachtwet dat bij voorgenomen eigen gebruik door de&#13;
verpachter het verlengingsverzoek dient te worden afgewezen, tenzij door het verlies&#13;
van het gepachte de grondslag van het maatschappelijk bestaan van de pachter ernstig&#13;
wordt aangetast en het gebruik voor de verpachter niet van overwegende betekenis is,&#13;
keert niet terug. Nu het in artikel 7:370 BW om een beslissing naar billijkheid gaat,&#13;
ligt het volgens de MvT voor de hand dat de huidige rechtspraak wordt voortgezet en&#13;
is daarmee geen behoefte aan een gedetailleerde regeling.&#13;
Nieuw is de bepaling dat de vordering kan worden toegewezen indien de pachter niet&#13;
toestemt in een redelijk aanbod tot het aangaan van een nieuwe pachtovereenkomst,&#13;
vergelijkbaar met de regeling bij huur bedrijfsruimte in artikel 7:296 lid 4 onder c BW.&#13;
Voorts is nieuw dat indien de rechter de vordering tot ontruiming toewijst, en in het&#13;
verpachte zijn bedrijfsgebouwen begrepen, de rechter in zijn beslissing tot toewijzing&#13;
een bedrag kan vaststellen dat de verpachter aan de pachter moet betalen ter tegemoetkoming&#13;
in de verhuis- en inrichtingskosten.&#13;
De inhoud van artikel 44 Pachtwet blijft in dit wetsvoorstel gehandhaafd. De rechter&#13;
kan in de beslissing tot toewijzing van de vordering tot beëindiging wegens dringend&#13;
eigen gebruik, een bedrag bepalen dat de verpachter aan de pachter verschuldigd is als&#13;
mocht blijken dat de wil tot het persoonlijk in gebruik nemen niet aanwezig is geweest.&#13;
In artikel 7:375 BW is bepaald dat de verpachter de overeenkomst tevens kan opzeggen&#13;
op de grond dat de pachter de leeftijd van 65 jaar heeft bereikt. In dat geval heeft&#13;
de pachter geen mogelijkheid zich te verzetten tegen de opzegging. De opzegging kan&#13;
niet eerder geschieden dan tegen de laatste dag van het pachtjaar waarin de pachter de&#13;
leeftijd van 65 jaren heeft bereikt, zo bepaalt artikel 7:375 lid 1 BW. De MvT verwijst&#13;
naar artikel 38a Pachtwet. Dat artikel bepaalt echter dat het verlengingsverzoek wordt&#13;
afgewezen indien de pachter voor het einde van de lopende termijn de leeftijd van&#13;
65 jaar heeft bereikt of zal bereiken. Onduidelijk is of artikel 7:375 BW een uitzondering&#13;
wil maken op artikel 7:367 BW (een pachtovereenkomst kan alleen worden&#13;
opgezegd tegen het einde van een lopende termijn) en de mogelijkheid creëert om de&#13;
pachtovereenkomst tussentijds op te zeggen – met inachtneming van de opzegtermijn&#13;
van één jaar – tegen het einde van het pachtjaar waarin de pachter de leeftijd van&#13;
65 jaar heeft bereikt.&#13;
Artikel 7:376 BW regelt de ontbinding wegens toerekenbaar tekortschieten van de&#13;
pachter. In artikel 7:377 BW is de (ongewijzigde) regeling inzake de ontbinding van&#13;
de pachtovereenkomst vanwege de niet-agrarische bestemming opgenomen, waarbij&#13;
de pachter recht heeft op schadevergoeding.&#13;
11 Het voorkeursrecht van de pachter (Afdeling 11)&#13;
Het voorkeursrecht van de pachter blijft gehandhaafd. De inhoud van de artikelen&#13;
56a tot en met 56d (aanbod en vaststellingsprocedure) Pachtwet is neergelegd in de&#13;
artikelen 7:378 en 379 BW. Mochten partijen geen overeenstemming kunnen bereiken&#13;
over de prijs, dan kan de grondkamer verzocht worden de marktwaarde van het verpachte&#13;
vast te stellen. Het huidige artikel 56c Pachtwet spreekt overigens over “waarde”.&#13;
Uit de MvT blijkt niet dat hiermee beoogd is de grondslag van de waardevaststelling&#13;
te wijzigen.&#13;
Uitzonderingen op het voorkeursrecht blijven bestaan, zoals executoriale verkoop,&#13;
vervreemding aan een naast familielid, verdeling van een gemeenschap. Nieuw is artikel&#13;
7:380 lid 1f BW, waarin de door de gezamenlijke pachters- en verpachtersorganisaties&#13;
aan de ministers voorgestelde regeling met betrekking tot de overdracht aan een&#13;
zogenaamde veilige verpachter is neergelegd. Er is geen verplichting tot aanbieding&#13;
aan de pachter indien de aspirant-koper tevoren schriftelijk aan de pachter verklaart&#13;
afstand te doen van zijn bevoegdheid de pachtovereenkomst op te zeggen op de in&#13;
artikel 370 lid 1 onder b bedoelde grond (opzegging wegens eigen gebruik).&#13;
In artikel 7:384 BW is de meerwaarderegeling opgenomen die nu in artikel 56i Pachtwet&#13;
te vinden is, de verrekening indien de pachter na aankoop van het gepachte op&#13;
basis van het voorkeursrecht binnen tien jaar tot vervreemding overgaat.&#13;
12 Bijzondere pachtovereenkomsten (Afdeling 12)&#13;
In de eerste drie paragrafen van deze afdeling wordt bestaande wetgeving gehandhaafd.&#13;
De eerste paragraaf geeft regels over bijzondere bedingen die met goedkeuring van&#13;
de grondkamer kunnen worden opgenomen in een pachtovereenkomst die door openbare&#13;
lichamen worden gesloten, de oude artikelen 62-64 Pachtwet. Het is de vraag of&#13;
hier nog behoefte aan is, gelet op de ruimere mogelijkheden tot eenmalige pacht.&#13;
Paragraaf twee regelt de verpachting binnen reservaten. In paragraaf drie is de&#13;
inhoud van het oude artikel 58 Pachtwet opgenomen, de hectarepacht.&#13;
De belangrijkste paragraaf van deze afdeling is paragraaf 4, de bepalingen over teeltpacht&#13;
en geliberaliseerde pacht. Wat betreft teeltpacht is er niet nieuws te melden, de&#13;
inhoud van de artikelen 70f lid 1 tot 4 Pachtwet wordt ongewijzigd overgenomen.&#13;
Geliberaliseerde pacht&#13;
Nieuw is de geliberaliseerde pacht en daarvan kunnen twee typen worden onderscheiden.&#13;
In artikel 7:397 lid 1 BW komt de inhoud van artikel 70f lid 5 Pachtwet terug, met&#13;
dien verstande dat geschrapt is dat deze pachtovereenkomst voor maximaal twaalf&#13;
jaar door eenzelfde verpachter ter zake van hetzelfde los land kan worden aangegaan.&#13;
Partijen kunnen iedere keer opnieuw een overeenkomst aangaan als het maar een&#13;
overeenkomst is voor een duur van zes jaar of korter. Op die pachtovereenkomst zijn&#13;
belangrijke beschermingsbepalingen van de reguliere pacht zoals prijstoets, continuatierecht,&#13;
indeplaatsstelling en het voorkeursrecht niet van toepassing. De overeenkomst&#13;
eindigt na het verstrijken van de overeengekomen termijn, zonder dat opzegging&#13;
vereist is. De overeenkomst dient te worden goedgekeurd door de grondkamer;&#13;
geschrapt is de verplichting om een kadastrale kaart aan de pachtovereenkomst toe te&#13;
voegen.&#13;
Artikel 7:397 lid 2 BW introduceert een nieuwe vorm van geliberaliseerde pacht. Op&#13;
pachtovereenkomsten aangegaan voor de duur langer dan zes jaren, waarvan partijen&#13;
dat in de overeenkomst hebben bepaald, zijn de hiervoor genoemde beschermingsbepalingen&#13;
van de reguliere pacht evenmin van toepassing. Op deze overeenkomsten&#13;
zijn de bepalingen met betrekking tot pachtprijstoetsing wel van toepassing. De&#13;
grondkamer dient te toetsen of de overeengekomen pachtprijs in overeenstemming is&#13;
met het Pachtnormenbesluit. Is dat niet het geval, dan wordt de pachtprijs aangepast.&#13;
Voor beide typen overeenkomsten geldt dat een geliberaliseerde pachtovereenkomst&#13;
niet van rechtswege teniet gaat door de dood van de verpachter of de pachter. Deze&#13;
wordt voortgezet tenzij de verpachter schriftelijk meedeelt dat daarvan wordt afgezien.&#13;
Dit nieuwe systeem zal naar verwachting betekenen dat op termijn de reguliere pachtovereenkomsten&#13;
voor los land zullen verdwijnen. Er zullen niet of nauwelijks nieuwe&#13;
reguliere pachtovereenkomsten gesloten worden, met uitzondering van hoevepachten,&#13;
waarvoor de geliberaliseerde regeling niet geldt. Waarom zou een verpachter los land&#13;
verpachten op basis van een reguliere pachtovereenkomst? Hij zal kiezen voor geliberaliseerde&#13;
pacht. Afhankelijk van de positie van partijen zal gekozen worden voor&#13;
een geliberaliseerde pachtovereenkomst voor zes jaar of korter zonder prijstoets of een&#13;
geliberaliseerde pachtovereenkomst langer dan zes jaar met prijstoets.&#13;
In het advies van de Raad van State9 is kritisch ingegaan op deze nieuwe regeling. De&#13;
Raad van State stelt dat het wetsvoorstel in vergaande mate de zittende pachter&#13;
beschermt die een regulier pachtcontract heeft, maar geen rekening houdt met de toetredende&#13;
agrarische ondernemer die niet kan treden in een bestaande pachtrelatie. De&#13;
grondeigenaar zal met deze ondernemer geen reguliere pachtovereenkomst willen sluiten,&#13;
aldus de Raad van State en verwacht dat er nog meer grijze pachtovereenkomsten&#13;
zullen worden aangegaan dan wel relatief kortdurende pachtovereenkomsten. Ik verwacht&#13;
niet dat er meer grijze pachtovereenkomsten zullen worden aangegaan, maar&#13;
wel dat volop gebruik zal worden gemaakt van de mogelijkheden neergelegd in artikel&#13;
397 lid 1 BW, derhalve contracten voor zes jaar of korter.&#13;
Naar aanleiding van het advies van de Raad van State is een aanvulling in de MvT&#13;
opgenomen. Daarin hebben de ministers laten weten dat deze regeling in de eerste&#13;
plaats van belang is voor agrarische ondernemers die hun thans bestaande bedrijf willen&#13;
uitbreiden. Zij zullen los land kunnen bijpachten, ongeacht of de reeds bij hen in&#13;
gebruik zijnde hoeve of grond is gepacht dan wel in eigendom of erfpacht is verkregen.&#13;
Zijn zij reeds pachter, dan vinden zij, aldus de MvT, voor wat betreft de reeds&#13;
bij hen in gebruik zijnde hoeve en grond hun bescherming in de regels betreffende&#13;
reguliere pacht.&#13;
De vraag komt op of ook nieuwe hoevepachten verleden tijd zijn. In artikel 7:313 lid&#13;
2 BW is in grote lijnen het huidige artikel 1 lid 2 Pw opgenomen. Voor verpachting&#13;
van enkel gebouwen geldt dat voor deze overeenkomsten een wettelijke duur van zes&#13;
jaar geldt. Een verpachter kan er voor kiezen om de gebouwen op basis van een reguliere&#13;
pachtovereenkomst – voor zes jaar – te verpachten en het los land op basis van&#13;
de geliberaliseerde regeling. Alhoewel artikel 7:313 lid 3 BW bepaalt dat als bij verschillende&#13;
overeenkomsten gebouwen en los land worden verpacht, de bepalingen&#13;
van hoevepacht op beide overeenkomsten van toepassing wordt, betekent dit nog niet&#13;
dat daarmee ook alle bepalingen van de reguliere pacht van toepassing worden.&#13;
Immers, omtrent een hoevepacht is niet meer bepaald dan dat deze voor twaalf jaar&#13;
duurt.10 Als dat niet de bedoeling is en de conclusie zou moeten zijn dat, gelet op het&#13;
stelsel van de wet, alle bepalingen van reguliere pacht op deze beide overeenkomsten&#13;
van toepassing zijn, dan rijst de vraag in hoeverre de overeenkomsten dan opgesplitst&#13;
kunnen worden. Er kan dan voor gekozen worden om een hoevepachtovereenkomst&#13;
te sluiten voor de gebouwen met een klein deel van het bijbehorend land en het resterende&#13;
deel van het land op basis van artikel 7:397 BW. Artikel 7:313 lid 3 BW verzet&#13;
zich daar niet tegen.&#13;
14 Dwingend recht en slotbepalingen (Afdeling 13 en 14)&#13;
Alle bepalingen die van dwingendrechtelijke aard zijn, zijn opgesomd in artikel 7:399&#13;
BW. In de afdeling slotbepalingen is onder meer het huidige artikel 59 Pachtwet&#13;
opgenomen, de regeling dat de bepalingen van deze titel van overeenkomstige toepassing&#13;
is op zakelijke rechten voor 25 jaar of korter.&#13;
15 Procesrecht&#13;
Het overbrengen van het procesrecht naar het Wetboek van Burgerlijke Rechtsvordering&#13;
en de Wet op de Rechterlijke Organisatie geeft geen materiële wijziging van het&#13;
huidige procesrecht. De pachtkamers bij de rechtbanken, met haar deskundige leden,&#13;
blijven bestaan. Het hoger beroep blijft geconcentreerd bij het Gerechtshof te&#13;
Arnhem. De appèltermijn blijft één maand. Nieuw is de mogelijkheid van beroep in&#13;
cassatie, dat opengesteld wordt voor alle beroepszaken.&#13;
16 Overgangsrecht&#13;
In het wetsvoorstel is niet voorzien in overgangsrecht. Dat zal betekenen dat het uitgangspunt&#13;
is dat deze wet onmiddellijke werking heeft. Dat zal ook niet op problemen&#13;
stuiten, nu dit voorstel geen inbreuk maakt op lopende pachtovereenkomsten.&#13;
Er zijn her en der wel wat wijzigingen, welke invloed zullen hebben op bestaande&#13;
pachtovereenkomsten (bijvoorbeeld de opzeggingsregeling, de gewijzigde verlengingsprocedure,&#13;
passeren voorkeursrecht bij overdracht aan veilige verpachter), maar deze&#13;
wijzigingen zijn niet zodanig ingrijpend dat het noodzakelijk zal zijn om hiervoor&#13;
overgangsrecht op te stellen. Dat zal nog wel nodig zijn voor lopende opzeggingsprocedures&#13;
en opzeggingen die gedaan zijn juist voor de inwerkingtreding.&#13;
17 Slotbeschouwing&#13;
Met dit wetsvoorstel zijn de ministers tegemoet gekomen aan de wens van de praktijk&#13;
om de huidige Pachtwet op een aantal punten aan te passen. Tegelijkertijd komt dit&#13;
voorstel tegemoet aan de wens van de ministers om de regeling van de pacht onder te&#13;
brengen in het Burgerlijk Wetboek. De zittende pachters blijven beschermd op basis&#13;
van het huidige niveau. Verwacht mag worden dat het nieuwe stelsel van geliberaliseerde&#13;
pachtovereenkomsten gebruikt zal gaan worden voor alle nieuwe pachtovereenkomsten&#13;
voor los land. De reguliere pachtovereenkomst zal alleen nog gesloten&#13;
worden voor hoevepachten.&#13;
Het is van belang dat dit voorstel voor 2007 wordt ingevoerd, omdat in dat jaar de&#13;
12jaarstermijn van de eerste 70f lid 5 pachtovereenkomsten, die in 1995 zijn gesloten,&#13;
eindigt. De verwachting is gerechtvaardigd dat dit voorstel snel door de Tweede en&#13;
Eerste Kamer zal worden geloodst.11 Een voorbeeld van een poldermodel in optima&#13;
forma zal niet op veel weerstand in de politiek stuiten.</content><legacyfootnotes>* Mr. Els H.M. Harbers is advocaat bij CMS Derks Star Busmann te Arnhem.&#13;
1. TK 2005-2006 30 448, nrs 1, 2 en 3.&#13;
2. E.H.M. Harbers, ‘Een nieuwe regeling voor de pacht, Het voorontwerp titel 7.5. Burgerlijk Wetboek’,&#13;
Agr.r. 2004, p. 748 e.v..&#13;
3. Federatie Particulier Grondbezit (FPG), LTO Nederland, de Bond van Landpachters en eigen-grondgebruikers&#13;
in Nederland (BLHB), de Vereniging Natuurmonumenten, de Landschappen, Staatsbosbeheer&#13;
(SBB) en het Nederlands Agrarisch Jongeren Kontakt (NAJK).&#13;
4. TK 2004-2005, 27 924, nr. 25.&#13;
5. Zie Pachtwet, Houwing/Heisterkamp, art. 5, nr 200: “De verwachting dat er van de landbouwkundige&#13;
toetsing van de pachtovereenkomst weinig terecht zou komen is inmiddels al ten volle bewaarheid. Het&#13;
hele onzinnig ingewikkelde stel regels van art. 5 daaromtrent is al volkomen een dode letter gebleken.”&#13;
6. CG 14 december 1992, Pr april 1993, 6.&#13;
7. Pachtwet, Houwing-Heisterkamp, art. 31, nr. 404.&#13;
8. Pachtwet, Houwing-Heisterkamp, art. 34, nr. 422.&#13;
9. TK 2005-2206, 30 448, nr. 4.&#13;
10. Zie Pachtkamer Gerechtshof Arnhem 6 november 2001, Agr.r. 2003/5170 en Pachtwet, Houwing-&#13;
Heisterkamp, art. 70f, nr. 601n.&#13;
11. De minister van Justitie heeft recent de Tweede Kamer verzocht de behandeling van dit wetsvoorstel niet&#13;
te laten vertragen door te wachten op het verschijnen van het rapport van de Commissie van Hall over&#13;
de pachtnormen en het kabinetsstandpunt daarover. Brief 31 maart 2006, TK 2005-2006, 30 448, nr. 6.</legacyfootnotes><footnotes><footnote/></footnotes><auteurs>mr. E.H.M. Harbers</auteurs><published>2006-05-01 00:00:00</published><modified>2006-05-01 00:00:00</modified><editiondate>2006-05-01</editiondate><htmlpath>https://denhollander.info/artikel/4034</htmlpath></article>
</articles></edition>