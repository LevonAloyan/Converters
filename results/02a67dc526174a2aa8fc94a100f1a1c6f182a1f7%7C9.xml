<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2021</searchword><id>16562</id><udhid>UDH:TvAR/16562</udhid><titel>Financierbaarheid van pachtersinvesteringen</titel><searchwords><searchword>TvAR 2/2021</searchword><searchword>UDH:TvAR/16562</searchword></searchwords><attachments><attachment><name>21542.pdf</name><extention>pdf</extention><url>https://denhollander.info/download/21542/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;blockquote&gt;De pachter heeft er belang bij dat hij zijn bedrijf steeds opnieuw in overeenstemming kan brengen met de eisen van de tijd. Dit kan betekenen dat hij moet investeren in de verbetering van (met name) gepachte gebouwen.&lt;/blockquote&gt;&lt;p&gt;Aldus Valk in het nieuwe deel over pacht in de Asser-serie.[2] De praktijk blijkt echter anders te zijn; de moderniteit van de bedrijfsgebouwen op de bedrijven met minder dan 25% van de grond in eigendom blijft duidelijk achter bij die op de andere groepen van bedrijven.[3] Als de pachter zou willen investeren in verbetering van de door hem gepachte gebouwen kan hij dan een beroep doen op bankfinanciering? In deze bijdrage wordt stilgestaan bij de financierbaarheid (of de niet-financierbaarheid) van pachtersinvesteringen vanuit bankperspectief. &lt;/p&gt;&lt;p&gt;In het eerste deel zal de vraag aan de orde komen wat pachtersinvesteringen zijn. In het tweede deel staat de financierbaarheid van pachtersinvesteringen centraal, dit deel valt uiteen in (i) een beknopte algemene beschrijving van financiering van een agrarisch (pacht)bedrijf en (ii) een beschrijving van de specifiek voor pachtersinvesteringen relevante onderdelen van de kapitaalswetgeving die voor banken van toepassing zijn en de consequenties die dit heeft voor de financierbaarheid van pachtersinvesteringen. De bijdrage sluit af met een conclusie en aanbevelingen.&lt;/p&gt;&lt;h3&gt;2. Pachtersinvesteringen&lt;/h3&gt;&lt;p&gt;Een pachter kan investeren in dieren, machines, stallen, kassen enz. Hoewel dit allemaal investeringen zijn die een pachter kan doen, worden een aantal van deze investeringen niet gerekend tot de pachtersinvesteringen. De voor deze bijdrage wél relevante investeringen van de pachter zijn de ‘door de pachter aan het gepachte aangebrachte veranderingen en toevoegingen die een verbetering zijn’ (art. 7:350 lid 1 BW). Dat betekent dat het hier alléén gaat om investeringen die bestanddeel – in de zin van art. 3:4 BW – zijn geworden van het gepachte of investeringen waarbij er sprake is van een duurzame vereniging met het gepachte in de zin van art. 3:3 BW jo. 5:20 lid 1 sub e BW. &lt;/p&gt;&lt;p&gt;Investeringen in roerende zaken waarbij er geen sprake is van bestanddeelvorming kunnen aan het einde van de pacht door pachter worden weggenomen. Door de zgn. Dépex-aanwijzingen van de Hoge Raad[4] wordt een roerende zaak niet snel als bestanddeel gekwalificeerd. Deze aanwijzingen houden in dat gekeken moet worden naar de bestemming (van de onroerende zaak) die uit de aard van de hoofdzaak zelf voortvloeit en niet de maatschappelijke of economische bestemming die de concrete gebruiker subjectief aan de hoofdzaak heeft gegeven.[5] Ter illustratie een aantal voorbeelden: een melkrobot zal geen bestanddeel zijn omdat de stal (de onroerende zaak) ook geschikt kan zijn voor het houden van andere runderen dan alleen melkvee en assimilatiebelichting in een tuinbouwkas is geen bestanddeel omdat een kas ook geschikt is voor onbelichte teelten. &lt;/p&gt;&lt;p&gt;Hiermee is nog niet alles gezegd. Ook als er geen sprake is van bestanddeelvorming kan er sprake van zijn dat de roerende zaak toch onroerend (ex art 3:3 BW) is geworden en wel als gevolg van de indirecte vereniging in de zin van art. 5:20 lid 1 sub e BW. &lt;/p&gt;&lt;p&gt;Zo speelde in een kwestie die aan de Hoge Raad is voorgelegd de vraag of koel- en rijpingscellen en stellages die zich in een voor geconditioneerde opslag en rijping van fruit ingericht bedrijfsgebouw bevinden, onroerend zijn in de zin van art. 3:3 BW nádat het gerechtshof had vastgesteld dat er geen sprake was van bestanddeelvorming in de zin van art. 3:4 BW. De Hoge Raad overweegt dat het hof na die vaststelling vervolgens ook nog had moeten beoordelen of de cellen en stellages naar de maatstaf van art. 3:3 BW als onroerend moeten worden beschouwd (r.o. 2.4.2).&lt;span class="superscript"&gt; [6]&lt;/span&gt;&lt;/p&gt;&lt;p&gt;Om te bepalen of een gebouw of werk door de grond wordt nagetrokken op basis van art. 5:20 lid 1 sub e BW geldt een tweefasen-toets.[7] Eerst moet worden bezien of het gebouw of werk verenigd is met de grond en vervolgens – als er inderdaad sprake is van directe of indirecte vereniging – moet worden bezien of het object naar aard en inrichting bestemd is om duurzaam ter plaatse te blijven.[8] De vereniging met de grond kan direct zijn (zoals het geval is bij een gebouw), maar een werk kan ook met de grond verenigd zijn door vereniging met andere met de grond verenigde gebouwen of werken. Dan is er sprake van indirecte vereniging.[9]&lt;/p&gt;&lt;p&gt;Als deze tweefasen-toets toegepast wordt op de hiervoor gebruikte voorbeelden dan is het resultaat het volgende: (i) om te voldoen aan het verenigingscriterium is het al voldoende als er sprake is van direct of indirect &lt;span class="italic"&gt;contact &lt;/span&gt;met de grond.[10] De melkrobot zal – in de regel – op de grond staan en de assimilatiebelichting is via de kas indirect verenigd met de grond. Dan (ii) de vaststelling of er sprake is van een &lt;span class="italic"&gt;duurzame &lt;/span&gt;vereniging met de grond. De melkrobot zal – om met de woorden van de Hoge Raad te spreken –‘zowel visueel als functioneel een geheel vormen met de overige onderdelen van het complex’[11] (te weten het melkveebedrijf), zodat voor de melkrobot er sprake zou kunnen zijn van indirecte natrekking. Voor de assimilatiebelichting zal de uitkomst niet anders zijn.[12]&lt;/p&gt;&lt;p&gt;De consequentie van deze ruime toepassing van art. 5:20 lid 1 sub e BW, is dat een deel van de investeringen in roerende zaken door de pachter mogelijk nagetrokken wordt door de grond (van de verpachter), zodat de verpachter eigenaar wordt van de investering van de pachter. &lt;/p&gt;&lt;p&gt;Dit brengt ons tot de onbevredigende constatering dat niet duidelijk is vast te stellen wat pachtersinvesteringen zijn in de zin van art. 7:350 lid 1 BW. Het betreft investeringen die kwalificeren als bestanddeel van het gepachte (art. 3:4 BW), maar ook de niet duidelijke categorie van investeringen die niet kwalificeren als bestanddeel maar mogelijk wél worden nagetrokken in de zin van art. 3:3 BW jo. art. 5:20 lid 1 sub e BW. Deze situatie en de als gevolg daarvan ontstane rechtsonzekerheid is al door verschillende auteurs geconstateerd[13] en heeft geresulteerd in de oproep aan de Hoge Raad om hier een einde aan te maken.[14] &lt;/p&gt;&lt;h3&gt;3. Financiering van pachtersinvesteringen&lt;/h3&gt;&lt;h4&gt;3.1. Financiering van een agrarisch (pacht)bedrijf &lt;/h4&gt;&lt;p&gt;Bij deze paragraaf eerst een &lt;span class="italic"&gt;disclaimer, &lt;/span&gt;beide auteurs zijn werkzaam bij Rabobank. Dat betekent dan ook dat de financiering van een agrarisch bedrijf hier (enkel) vanuit het perspectief van Rabobank wordt beschreven. &lt;/p&gt;&lt;p&gt;Bij het aangaan van een financiering van een agrarisch bedrijf wordt naar vier pijlers gekeken: Ondernemer &amp; Onderneming, Rentabiliteit, Vermogen en Zekerheid. De beoordeling van duurzaamheidsaspecten maakt eveneens onderdeel uit van de financieringsaanvraag. Rabobank wil namelijk bedrijven faciliteren in de transitie naar een duurzamere toekomstbestendige landbouw.[15] &lt;/p&gt;&lt;p&gt;Deze pijlers gelden voor zowel een pachtbedrijf als voor een eigendomsbedrijf. Bij pachtbedrijven, blijken de pijlers Vermogen en Zekerheid minder te scoren in vergelijking met eigendomsbedrijven. De pachtsom kan drukken op de rentabiliteit, waardoor er jaarlijks minder geld wordt toegevoegd aan het eigen vermogen. Ook kan men niet profiteren van waardestijgingen van het onroerend goed, waardoor de activa op de balans bij herwaardering niet meegroeit. &lt;/p&gt;&lt;p&gt;Door het ontbreken van onroerende zaken kan het pachtbedrijf in de regel ten behoeve van een financiering minder zekerheid aanbieden dan een eigendomsbedrijf. Voor een bank hoeft een lagere vermogenspositie (solvabiliteit) en/of zekerhedenpositie niet onoverkomelijk te zijn voor het verkrijgen van een financiering. De voornaamste pijler is de rentabiliteit van de onderneming; wordt er voldoende geld verdiend met de bedrijfsactiviteiten om aan de financieringslasten te kunnen dragen. Hier blijkt in de praktijk vaak ‘de schoen te wringen’; niet alleen in solvabiliteit maar ook in rentabiliteit blijven pachtbedrijven achter ten opzichte van eigendomsbedrijven.[16]&lt;/p&gt;&lt;p&gt;Bij een investeringsplan waaruit een sluitende en voldoende rendabele exploitatie blijkt, kan de pachter in aanmerking komen voor een financiering. Hierbij wordt gekeken naar de aard van de te financieren zaak. Roerende zaken zoals machines en werktuigen zouden middels lease kunnen worden gefinancierd en daarbij dient de roerende zaak als zekerheid. Bij investeringen in een onroerende zaak zal de pachter in de regel niet in staat zijn om een hypotheekrecht te vestigen op de onroerende zaak, tenzij de verpachter bereid zou zijn om een derdenhypotheek ten behoeve van de bank te vestigen of bereid zou zijn om ten behoeve van de (financier van de) pachter een recht van opstal te vestigen. Wel kan de pachter het &lt;span class="italic"&gt;melioratierecht &lt;/span&gt;(art. 7:350 BW) verpanden aan de bank. Toch zal de bank – zeker waar het gaat om agrarische bedrijven met kleine financieringsvolumes – niet (specifiek) vragen om een pandrecht op het melioratierecht.[17] Voor deze kleine financieringen is een vrijwel volledig gedigitaliseerd financieringsaanvraag en beoordelingssysteem van toepassing dat omwille van kostenefficiency gestandaardiseerde financieringsvormen kent.[18] &lt;/p&gt;&lt;p&gt;Voor pachtbedrijven is het belangrijk om zich te blijven ontwikkelen. Wanneer er langere tijd niet meer is geïnvesteerd, zal het lastig worden om deze pachtbedrijven in stand te houden. Uiteindelijk heeft dit ook negatieve impact voor de verpachters. Om pachtsommen te blijven ontvangen, zullen verpachters hun landgoederen/hoeves willen blijven verpachten. Voor de continuïteit is het dan ook belangrijk – om de woorden van Valk bij de aanvang van dit artikel te parafraseren[19] – om een aantrekkelijk &lt;span class="italic"&gt;up to date&lt;/span&gt; bedrijf te hebben, waarop een pachter met goed vakmanschap en ondernemerschap duurzame toekomstbestendige landbouw kan bedrijven. Zowel pachter als verpachter hebben hier baat bij én een gezamenlijke verantwoordelijkheid voor. &lt;/p&gt;&lt;h4&gt;3.2. Kapitaalswetgeving en pachtersinvesteringen&lt;/h4&gt;&lt;p&gt;Banken zijn verplicht om voldoende kapitaal opzij zetten om onverwachte verliezen te dekken en om solvabel te blijven in tijden van crisis.[20] Het hoofdbeginsel is dat de omvang van het vereiste kapitaal afhangt van het risico dat aan de activa van een bepaalde bank is verbonden. In de Verordening Kapitaalvereisten[21] wordt dit het ‘eigenvermogensvereiste’ genoemd en het wordt uitgedrukt als een percentage van naar risico gewogen activa. Het begrip ‘naar risico gewogen activa’ betekent dat tegenover veiliger activa minder kapitaal wordt aangehouden, terwijl risicovoller activa een hoger risicogewicht krijgen. Met andere woorden, hoe risicovoller de activa, hoe meer kapitaal de bank moet reserveren.[22]&lt;/p&gt;&lt;p&gt;In de Verordening Kapitaalvereisten is minutieus geregeld (art. 197 e.v.) welke activa wel en onder welke voorwaarden door een bank mogen worden gebruikt in de kapitaalberekening. Een pandrecht op de vordering uit hoofde van het melioratierecht is geen toelaatbare zekerheid in de zin van de Verordening Kapitaalvereisten.[23] Ondanks dat het mogelijk is om een pandrecht op de vordering uit hoofde van het melioratierecht te vestigen, kan een bank er – met het oog op kapitaalsbeslag – geen zekerheidswaarde aan het ontlenen. Dat betekent niet dat de bank geen financiering ten behoeve voor een pachtersinvestering (in de zin van art. 7:350 BW) kan verstrekken, maar betekent dat de bank voor een dergelijke financiering 100% kapitaal aan moet houden.[24] &lt;/p&gt;&lt;p&gt;Het probleem van het aanhouden van veel kapitaal voor een financiering zit in de hoge &lt;span class="italic"&gt;opportunity costs&lt;/span&gt;. Een – ten opzichte van de daadwerkelijk kapitaalsberekening aanzienlijk (en te) vereenvoudigd – voorbeeld kan illustreren wat dit in financiële zin betekent voor een bank: een pachter verzoekt de bank om een financiering voor een pachtersinvestering (in de zin van art. 7:350 BW) ad EUR 100.000. De bank verstrekt deze financiering en vraagt een rentepercentage van 2%, dat betekent een renteopbrengst van EUR 2.000 per jaar. Voor deze financiering moet de bank 100% kapitaal aanhouden. Stel dat de kosten van de bank 58%[25] van de renteopbrengst bedragen, dan zijn de bankkosten voor deze financiering EUR 1.160. Dat betekent dat de &lt;span class="italic"&gt;Return On Equity (ROE) &lt;/span&gt;voor de bank voor deze financiering 0,84% bedraagt (EUR 2.000-1.160/EUR 100.000). Stel dat een andere klant van de bank eveneens om een financiering van EUR 100.000 verzoekt, maar nu voor een investering ad EUR 200.000 in een courante onroerende zaak. De klant brengt EUR 100.000 eigen geld in. Ook hier is het rentepercentage dat de klant moet betalen eveneens 2%. Met een &lt;span class="italic"&gt;Loan to Value &lt;/span&gt;(de verhouding van de financiering ten opzichte van de waarde van het onderpand) van 50% hoeft de bank slechts 8% kapitaal aan te houden voor de financiering ad EUR 100.000, de rest van de financiering kan zij ophalen op de geld- of kapitaalmarkt. Stel dat de bank voor 0,5% de resterende 92% van de financiering aantrekt op de geldmarkt dan is de netto-renteopbrengst voor de bank van deze financiering EUR 1.540.[26] Van dit bedrag gaan de kosten van de bank af (58% van de renteopbrengst), zodat de netto-opbrengst voor de bank deze financiering EUR 647 bedraagt. De &lt;span class="italic"&gt;ROE &lt;/span&gt;bedraagt voor deze financiering dan 8,1% (EUR 647/EUR 8.000).[27] &lt;/p&gt;&lt;p&gt;Dit voorbeeld laat zien dat het vanuit financieel perspectief voor de bank onaantrekkelijk is om een financiering te verstrekken waarvoor 100% kapitaal aangehouden moet worden. Als de bank in bovenstaand voorbeeld bij de pachtersinvestering eenzelfde &lt;span class="italic"&gt;ROE &lt;/span&gt;zou willen realiseren als bij de financiering in het vastgoed, dan zou de bank een rentepercentage moeten vragen van meer dan 19%.[28] Nogmaals, het betreft hier een zeer vereenvoudigd voorbeeld van de kapitaalsberekening. In de daadwerkelijke kapitaalsberekening hebben (onder andere) de historische en verwachte rentabiliteit een prominente plek, waardoor bij voldoende rentabiliteit ook een financiering waarbij er geen of beperkt zekerheid ondergezet kan worden, verstrekt kan worden.&lt;/p&gt;&lt;h4&gt;3.3. Voorzieningen en pachtersinvesteringen&lt;/h4&gt;&lt;p&gt;Dat een bank met het oog op de kapitaalberekening geen zekerheidswaarde kan ontlenen aan een pandrecht op de vordering uit hoofde van het melioratierecht, wil niet zeggen dat bank nooit iets heeft aan een pandrecht op een dergelijke vordering. In de situatie dat de pachter in financieel zwaar weer komt, kan een mogelijke vordering uit hoofde van het melioratierecht invloed hebben op de omvang van de door de bank te treffen voorziening.&lt;/p&gt;&lt;p&gt;Als een onderneming, die gefinancierd is door een bank, in de financiële problemen komt, is de bank verplicht om te bezien of het nodig is om een voorziening te treffen (in het kader van IFRS9 boekhoudregels).[29] Die voorziening is gelijk aan het bedrag dat de bank naar verwachting niet terug krijgt als het mis gaat met de onderneming. Het bedrag waarvoor een voorziening getroffen moet worden gaat direct ten laste van het resultaat en dus ook ten laste van de eigen vermogenspositie van de bank.[30] Voor het deel van de financiering dat de bank naar verwachting wél terugkrijgt hoeft de bank logischerwijs geen voorziening te treffen. &lt;/p&gt;&lt;p&gt;Indien de bank op basis van een realistische inschatting (bijvoorbeeld gebaseerd op een waardering van een ter zake kundige taxateur) vaststelt dat er bij een mogelijke beëindiging van de pacht sprake is van een vordering uit hoofde van het melioratierecht én de bank heeft een zekerheidsrecht op die vordering, dan kan de bank daar waarde aan toe kennen. Voor die verwachte opbrengst van het melioratierecht, waarmee de bank (een deel van) haar vordering kan verlagen, hoeft de bank geen voorziening te treffen. &lt;/p&gt;&lt;p&gt;In deze zin heeft een pandrecht op een vordering uit hoofde van het melioratierecht waarde voor de bank. Toch zal deze ‘waarde’ van het melioratierecht bij een financieringsbeslissing geen gewicht in de schaal leggen. Dit alleen al vanwege het eenvoudige feit dat het uitgangspunt bij het verstrekken van de financiering is, dat het treffen van een voorziening niet nodig zou hoeven zijn omdat er vertrouwen is in het continuïteitsperspectief van de onderneming. Er wordt immers met name gekeken naar de rentabiliteit van de onderneming.&lt;/p&gt;&lt;h3&gt;4. Conclusie en aanbevelingen&lt;/h3&gt;&lt;p&gt;In deze bijdrage hebben de auteurs toegelicht dat op basis van Europese regelgeving een bank in het kader van de berekening van het aan te houden kapitaal, geen zekerheidswaarde kan toekennen aan een pandrecht op het melioratierecht. Dat betekent niet dat pachtersinvesteringen (in de zin van art. 7:350 BW) niet gefinancierd kunnen worden; ten opzichte van eigendomsbedrijven is de drempel als gevolg van het ontbreken van zekerheidswaarde echter hoger. Dit betekent dat het belang van een voldoende historische en verwachte rentabiliteit van het pachtbedrijf, dat om een financiering verzoekt voor een pachtersinvestering, nóg groter is. &lt;/p&gt;&lt;p&gt;Waar in de praktijk echter een grotere drempel ontstaat ter zake de financierbaarheid is de geconstateerde onduidelijkheid die de Hoge Raad laat ontstaan als gevolg van een ruime interpretatie van art. 3:3 BW jo. art. 5:20 lid 1 sub e BW omtrent de vraag of een zaak roerend of onroerend is. Die ruime interpretatie kan met zich brengen dat een vermeende roerende zaak als gevolg van natrekking toch onroerend is, waardoor een eenvoudige financieringsvorm als lease niet beschikbaar is. Als de Hoge Raad op dit punt duidelijkheid verschaft en de natrekkingsregels restrictiever gaat uitleggen, betekent dit ook dat er minder snel sprake zal zijn van een pachtersinvestering in de zin van art. 7:350 BW. Voor de pachter betekent dit dat hij voor de investering in bedrijfsmiddelen die ‘gewoon’ roerend zijn een beroep kan doen op een daarvoor bestemde financieringsvorm zoals lease.&lt;/p&gt;&lt;p&gt;De (financierings)praktijk is met een beperkte uitleg van de natrekkingsregels meer geholpen dan met een aanpassing van het melioratierecht.&lt;/p&gt;&lt;p&gt;Tot slot, voor de continuïteit van het pachtbedrijf is het van belang dat het bedrijf bij de tijd blijft, zodat een pachter met goed vakmanschap en ondernemerschap duurzame toekomstbestendige landbouw kan bedrijven. Dat vraagt om investeringen, waar zowel pachter als verpachter belang bij hebben én gezamenlijk verantwoordelijk voor zijn. &lt;/p&gt;</content><legacyfootnotes/><footnotes><footnote>1 Gea Bakker en Bas van Weert zijn beiden werkzaam bij Rabobank. Mw. Bakker is werkzaam als sectormanager Food &amp; Agri, dhr. Van Weert als senior accountmanager Financial Restructuring &amp; Recovery. Dit artikel is op persoonlijke titel geschreven.</footnote><footnote>2 W.L. Valk, &lt;span class="italic"&gt;Mr. C. Assers Handleiding tot de beoefening van het Nederlands burgerlijk recht&lt;/span&gt;. &lt;span class="italic"&gt;7. Bijzondere overeenkomsten. Deel III. Pacht&lt;/span&gt;, Deventer: Kluwer 2020/273.</footnote><footnote>3 H. Silvis en M. Voskuilen, &lt;span class="italic"&gt;Economie van de pacht, &lt;/span&gt;Wageningen: Wageningen Economic Research, 2018, p. 11.</footnote><footnote>4 HR 15 november 1991, NJ 1993/316, (Dépex/curatoren van Bergel).</footnote><footnote>5 S.E. Bartels en K.W.C. Geurts, ‘Zekerheidsrechten in de agrarische sector, Preadvies voor de jaarvergadering van de Vereniging voor Agrarisch Recht 2016’, &lt;span class="italic"&gt;TvAR &lt;/span&gt;2016/3, p. 134.</footnote><footnote>6 HR 17 november 2017, ECLI:NL:HR:2017:2876, &lt;span class="italic"&gt;JOR&lt;/span&gt; 2018/58, m.nt. A. Steneker (Koelcellen), nr. 5 van de noot van Steneker.</footnote><footnote>7 Asser/Bartels &amp; Van Velten 5 2017/85a.</footnote><footnote>8 HR 31 oktober 1997, ECLI:NL:HR:1997:ZC2478, &lt;span class="italic"&gt;NJ&lt;/span&gt; 1998/97 (Portacabin).</footnote><footnote>9 T. van der Linden, ‘Natrekking moet worden begrepen als een noodzakelijk kwaad’, &lt;span class="italic"&gt;NTBR &lt;/span&gt;2020/16.</footnote><footnote>10 Zie o.a. H.W. Heyman en S.E. Bartels, ‘Is een huis bestanddeel van de grond? Een rechtsgeleerde dialoog tussen H.W. Heyman en S.E. Bartels’, &lt;span class="italic"&gt;NTBR&lt;/span&gt; 2006/40, nr. 53.</footnote><footnote>11 HR 27 september 2013, ECLI:NL:HR:2013:CA0813 (WKK), r.o. 3.3.4-3.3.5.</footnote><footnote>12 Zo komt ook Biemans tot de conclusie dat zonnepanelen – hoewel geen bestanddeel – door natrekking onroerend zijn. J.W.A. Biemans, ‘Modelakte Opstalrecht Zonnestroomsysteem (dakproject)’, &lt;span class="italic"&gt;FIP &lt;/span&gt;2019/5, p. 39.</footnote><footnote>13 Meest recent door T. van der Linden in: T. van der Linden, ‘Natrekking moet worden begrepen als een noodzakelijk kwaad’, &lt;span class="italic"&gt;NTBR &lt;/span&gt;2020/16. Daarnaast wordt deze problematiek geconstateerd door Steneker in zijn noot onder HR 17 november 2017, ECLI:NL:HR:2017:2876, &lt;span class="italic"&gt;JOR&lt;/span&gt; 2018/58, m.nt. A. Steneker (Koelcellen). Ook noemenswaardig zijn: Van der Plank en Witting: P.J. van der Plank &amp; M.E. Witting, 'Bestanddeelvorming op grond van art. 3:3 BW of onroerend in de zin van art. 3:4 BW?', &lt;span class="italic"&gt;NTBR&lt;/span&gt; 2014/17 en Heyman: H.W. Heyman, ‘De natrekkingscriteria naar huidig en toekomstig recht’, &lt;span class="italic"&gt;WPNR&lt;/span&gt; 1974/5270, p. 474.</footnote><footnote>14 Van der Linden geeft aan dat zijns inziens dit bij uitstek stof is voor een prejudiciële vraag, een overweging ten overvloede, of cassatie in het belang der wet. Zie: T. van der Linden in: T. van der Linden, ‘Natrekking moet worden begrepen als een noodzakelijk kwaad’, &lt;span class="italic"&gt;NTBR&lt;/span&gt; 2020/16.</footnote><footnote>15 Zie ook ‘Grootste verduurzamingsslag in land- en tuinbouw te behalen door invoering doelenbeleid’ Rabobank schetst toekomst agrarische sector in Visie Land- en Tuinbouw 2030, te vinden op: https://www.rabobank.com/nl/press/search/2020/20200923-VisieFA-2030.html.</footnote><footnote>16 H. Silvis en M. Voskuilen, &lt;span class="italic"&gt;Economie van de pacht, &lt;/span&gt;Wageningen: Wageningen Economic Research, 2018, p. 11.</footnote><footnote>17 Als er sprake is van een pandrecht op alle verpandbare goederen, zal er ook sprake zijn van een pandrecht op het melioratierecht. Zo volgt uit: HR 3 april 2020, &lt;span class="italic"&gt;NJ&lt;/span&gt; 2020/152 (ING/Schepel q.q.).</footnote><footnote>18 Zie o.a. het door Rabobank uitgerolde www.fund-r.nl.</footnote><footnote>19 Asser/Valk 7 2020/273.</footnote><footnote>20 Deze verplichting vloeit voort uit Verordening (EU) Nr. 575/2013 van het Europees Parlement en de Raad van 26 juni 2013 betreffende prudentiële vereisten voor kredietinstellingen en beleggingsondernemingen en tot wijziging van Verordening (EU) nr. 648/2012 (&lt;span class="italic"&gt;PbEU &lt;/span&gt;2013, L 176).</footnote><footnote>21 De in de vorige voetnoot genoemde Verordening (EU) Nr. 575/2013.</footnote><footnote>22 Zie voor een uitvoerige beschrijving https://www.consilium.europa.eu/nl/policies/banking-union/single-rulebook/capital-requirements/# (laatst geraadpleegd op 9 januari 2021).</footnote><footnote>23 Asser/Valk 7 2020/273.</footnote><footnote>24 Dit is een vereenvoudigde voorstelling van zaken; de daadwerkelijke berekening van het aan te houden kapitaal is aanzienlijk ingewikkelder en houdt o.a. ook rekening met de kans op wanbetaling (&lt;span class="italic"&gt;probability of default) &lt;/span&gt;van de debiteur van de financiering.</footnote><footnote>25 De zgn. &lt;span class="italic"&gt;cost-income ratio &lt;/span&gt;is voor Nederlandse banken over 2019 58% . Dat wil zeggen dat de kosten om EUR 1,- te verdienen, EUR 0,58 bedragen. Een lagere ratio betekent dat de bank efficiënter werkt. Zie de cijfers die de ECB publiceert: https://sdw.ecb.europa.eu/browse.do?node=9689369 (laatst geraadpleegd op 9 januari 2021).</footnote><footnote>26 Bestaande uit 2,% over het eigen kapitaal (EUR 8.000 x 2% = EUR 160) en 2% over de aangetrokken middelen (EUR 92.000 x 1,5%= EUR 1.380). In totaal EUR 1.540.</footnote><footnote>27 De ROE voor Nederlandse banken bedraagt voor 2019 7,5%. Zie de cijfers die de ECB publiceert: https://sdw.ecb.europa.eu/browse.do?node=9689369 (laatst geraadpleegd op 15 januari 2020). Banken gebruiken het rendement op eigen vermogen onder andere om aandeelhouders en andere verschaffers van eigen vermogen een vergoeding te kunnen betalen en om de eigen vermogenspositie op peil te houden om financieringsverliezen op te kunnen vangen.</footnote><footnote>28 In dit geval zijn de renteopbrengsten EUR 19.000, na aftrek van de kosten van de bank ad 58% blijft er EUR 7.980 over. Bij 100% eigen kapitaal betekent dit een ROE van 8% (EUR 7.980/EUR 100.000).</footnote><footnote>29 Voor deze boekhoudregels, zie https://www.ifrs.org/issued-standards/list-of-standards/ifrs-9-financial-instruments/ (laatst geraadpleegd op 20 oktober 2020).</footnote><footnote>30 Dit is een zeer beknopte en ‘kort door de bocht’ toelichting op de vraag wat een voorziening is. Voor een (zeer) uitgebreide beschrijving en de wijze waarop de bank voorzieningen moet vaststellen zie de: &lt;span class="italic"&gt;Guidelines on credit institutions’ credit risk management practices and accounting for expected credit losses &lt;/span&gt;(EBA/GL/2017/06). Ook deze Guidelines zijn te vinden op de website van de EBA: https://eba.europa.eu/.</footnote></footnotes><auteurs>ir. G.A. Bakker-Smit en mr.ir. B.P.C. van Weert</auteurs><published>2021-03-05 13:05:43</published><modified>2021-03-08 09:57:54</modified><editiondate>2021-03-05</editiondate><htmlpath>https://denhollander.info/artikel/16562</htmlpath></article>
</articles></edition>