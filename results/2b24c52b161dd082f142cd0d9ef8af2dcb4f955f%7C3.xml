<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1995</searchword><id>6021</id><udhid>UDH:TvAR/6021</udhid><titel>Wijziging van de Pachtwet: het definitieve wetsvoorstel</titel><searchwords><searchword>TvAR 10/1995</searchword><searchword>UDH:TvAR/6021</searchword></searchwords><attachments><attachment><name>1995_nr 10_Artikel_Hoog.pdf</name><extention>pdf</extention><url>https://denhollander.info/download/5830/ci</url></attachment></attachments><inleiding>1. INLEIDING&#13;
Na een parlementaire discussie van twee jaren heeft de Tweede Kamer het wetsvoorstel&#13;
tot wijziging van de Pachtwet1, in de wandelgangen bekend als het voorstel tot liberalisering&#13;
van de Pachtwet aangenomen. Thans is het wetsvoorstel in behandeling bij de Eerste&#13;
Kamer. Het wetsvoorstel is verre van onomstreden: zowel in wetenschappelijke kring als&#13;
- zij het in mindere mate - in de kringen van de landbouworganisaties is daarover een uitgebreide&#13;
discussie gevoerd.2 De kritiek op het voorstel spitste zich toe op een aantal punten.&#13;
Ten eerste - het meest principiële punt - het ontbreken van een voldoende&#13;
wetenschappelijke basis voor de voorstellen. De minister is bij het doen van de voorstellen&#13;
uitgegaan van een aantal niet getoetste uitgangspunten: zo is klakkeloos aangenomen&#13;
dat de voornaamste reden voor de terugloop van het pachtareaal gelegen is in het in veel&#13;
opzichten dwingendrechtelijke karakter van het pachtrecht, met name het continuatierecht&#13;
en de pachtprijsbeheersing. Deugdelijk wetenschappelijk onderzoek terzake ontbreekt&#13;
evenwel, hetgeen opmerkelijk mag worden genoemd nu in het rapport van de interdepartementale&#13;
werkgroep dat aan het wetsvoorstel ten grondslag ligt expliciet wordt gesteld&#13;
dat vergelijking met pachtrecht in andere landen uitwijst dat er geen relatie lijkt te bestaan&#13;
tussen de mate van dwingendheid van het pachtrecht en de omvang van het pachtareaal.3&#13;
Ten tweede - in feite een uitvloeisel van het eerste punt - het ontbreken van een onderbouwd&#13;
inzicht in de uiteindelijke gevolgen van de beoogde wijzigingen, zowel op macroals&#13;
op microniveau. Op macroniveau is geen onderzoek gedaan naar de effecten van de liberaliseringsvoorstellen&#13;
op het reguliere pachtsysteem en evenmin naar de economische&#13;
gevolgen voor de landbouw in zijn algemeen en de individuele landbouwbedrijven in het&#13;
bijzonder. Op zich is ook dat zeer opmerkelijk, omdat de door de minister beoogde rendementsverbetering&#13;
voor de verpachter in het geheel op kosten van de pachter geschiedt. Op&#13;
microniveau is onvoldoende onderzocht welke uitwerking de individuele liberaliseringsvoorstellen&#13;
hebben en welke juridische complicaties zich bij de toepassing van de voorstellen&#13;
kunnen voordoen. Deze complicaties betreffen zowel de verhouding pachter - verpachter als de toepassing van de gewijzigde Pachtwet door de pachtrechter. Over dit&#13;
laatste heeft Heisterkamp een aantal opmerkingen gemaakt4; in het onderhavige artikel&#13;
komt de problematiek op microniveau voor wat betreft de verhouding pachter - verpachter&#13;
aan de orde. In mijn preadvies uit 19925 heb ik reeds gewezen op een aantal complicaties.&#13;
Deze zijn thans deels nog actueel, deels spelen er andere nu het uiteindelijke&#13;
wetsvoorstel op een aantal punten afwijkt van het oorspronkelijke voorstel. De voorstellen&#13;
die hieronder aan de orde komen zijn bijzondere kortdurende pacht, teeltpacht, de&#13;
winstafrekening bij verkoop na gebruikmaking van het voorkeursrecht door de pachter en&#13;
de wijziging van artikel 19. Niet aan de orde komen de vergroting van de oppervlakte zoals&#13;
genoemd in artikel 58, de bepalingen met betrekking tot de teelt van snelgroeiend&#13;
hout, inscharing van vee en verkoop van gras of hooi anders dan per gewicht, alsmede het&#13;
vervallen van de thans in de Pachtwet opgenomen strafbepalingen. Voor deze laatste onderwerpen&#13;
verwijs ik naar mijn eerdergenoemde preadvies.</inleiding><content>2. BIJZONDERE KORTDURENDE PACHT (ARTIKEL 7()f LID 5 TOT EN MET 10)&#13;
De oorspronkelijke gedachte achter de invoering van deze pachtvorm was dat eigenarengebruikers&#13;
bij de beëindiging van hun bedrijf de mogelijkheid moesten krijgen hun gronden&#13;
tijdelijk te verpachten, binnen welke termijn zij zouden kunnen beslissen wat zij&#13;
uiteindelijk met hun gronden wilden doen. De uitwerking van deze gedachte heeft evenwel&#13;
geleid tot een pachtvorm waarvan iedereen gebruik kan maken, aan verpachterszijde&#13;
derhalve eveneens door andere dan bedrij fsbeëindigers, en zelfs door niet-agrariërs zoals&#13;
institutionele beleggers. Tegen deze achtergrond dient de bijzondere kortdurende pacht&#13;
als pachtvorm beoordeeld te worden.&#13;
De bijzondere kortdurende pacht - die naast de reguliere pachtovereenkomst zal bestaan -&#13;
heeft een aantal specifieke kenmerken. Ten eerste is bepaald dat de overeenkomst betrekking&#13;
heeft op los land. Zonder nadere regeling zou de overeenkomst op grond van artikel&#13;
1 lid 2 evenwel ook betrekking kunnen hebben op uitsluitend gebouwen, nu in artikel 1&#13;
lid 2 verpachting van uitsluitend gebouwen immers gelijk wordt gesteld met verpachting&#13;
van los land. In verband daarmee is in het voorstel voorzien in een wijziging van artikel 1&#13;
lid 2 in die zin dat dit niet van toepassing wordt verklaard op verpachtingen op basis van&#13;
artikel 70/, hetgeen betekent dat bijzondere kortdurende pacht uitsluitend betrekking kan&#13;
hebben op los land en niet op gebouwen. Ten tweede dient de duur van de overeenkomst&#13;
langer te zijn dan één jaar en ten hoogste twaalf jaren. Tenslotte is een voorwaarde voor&#13;
bijzondere kortdurende pacht dat partijen uitdrukkelijk zijn overeengekomen dat dit regime&#13;
op hun rechtsverhouding van toepassing is.&#13;
Op de overeenkomst zijn de artikelen 3, 4, 5, eerste lid, onderdelen a, c en d, 12-15, 18,&#13;
19, eerste tot en met vierde lid, 36-49a, 54, 56a-56/ en 71, eerste lid niet van toepassing.&#13;
In concreto betekent dat, dat er geen sprake is van een prijstoetsing: partijen zijn vrij de&#13;
hoogte van de pachtprijs naar eigen inzicht te bepalen. Daarnaast bestaat er geen recht op verlenging van de pachtovereenkomst, geen recht op indeplaatsstelling6 of het aanstellen&#13;
van een medepachter, geen voorkeursrecht en geen aanpassing van de pachtprijs bij wijziging&#13;
van de pachtnormen. De overeenkomst moet wel door de grondkamer goedgekeurd&#13;
worden, maar zoals uit het voorgaande blijkt, is de toetsing door de grondkamer slechts&#13;
marginaal.&#13;
Aangetekend dient te worden dat het ontbreken van de prijstoetsing in zoverre niet definitief&#13;
is, dat het mogelijk is dat bij algemene maatregel van bestuur de prijstoetsing toch&#13;
wordt ingevoerd. De Tweede Kamer zal het functioneren van deze pachtvorm evalueren&#13;
en aan de hand daarvan een standpunt terzake bepalen.&#13;
Een beperking in de toepassing van de bijzondere kortdurende pacht als pachtvorm is&#13;
neergelegd in lid 6: zij kan door eenzelfde verpachter terzake van hetzelfde los land&#13;
slechts worden aangegaan voor een aaneengesloten periode die ten hoogste twaalf jaren&#13;
mag bedragen. In dit opzicht is het uiteindelijke voorstel principieel gewijzigd ten opzichte&#13;
van het oorspronkelijke: daarin ontbrak de passage 'door dezelfde verpachter'. Men&#13;
kan stellen dat in het oorspronkelijke voorstel bijzondere kortdurende pacht grondgebonden&#13;
was, in die zin dat hetzelfde los land slechts éénmaal voorwerp van deze pachtvorm&#13;
kon zijn. De merkwaardige consequentie daarvan was dat wanneer het verpachte land na&#13;
afloop van de bijzondere kortdurende pacht wordt verkocht, de verkrijger of zijn&#13;
rechtsopvolgers zelf nooit meer tot verpachting op deze basis zouden kunnen overgaan. In&#13;
feite zou deze pachtvorm na één generatie uitsterven.&#13;
Teneinde dit niet beoogde effect ongedaan te maken heeft de Tweede Kamer een&#13;
amendement aangenomen waarbij de eenmaligheid werd verbonden aan de persoon van&#13;
de verpachter in plaats van aan de grond.&#13;
Wat zijn nu de praktische gevolgen van bijzondere kortdurende pacht in zijn huidige&#13;
vorm? In ieder geval kan verwacht worden dat er van verpachterszijde grote belangstelling&#13;
voor zal bestaan. Een belangrijke rol daarbij speelt de wijziging van grondgebondenheid&#13;
in verpachtersgebondenheid. De Tweede Kamer heeft daarmee het hiervoor&#13;
geschetste bezwaar van de absolute eenmaligheid weggenomen, doch zich op geen enkele&#13;
wijze gerealiseerd welke andere gevolgen kunnen optreden. Nu bijzondere kortdurende&#13;
pacht niet slechts kan worden aangegaan door de groep voor wie ze oorspronkelijk bestemd&#13;
was - bedrijfsbeëindigers - is het mogelijk door middel van het werken met rechtspersonen&#13;
onbeperkt op deze basis te verpachten. Een voorbeeld ter verduidelijking: de&#13;
eigenaar van de grond - een natuurlijk persoon of rechtspersoon - draagt zijn grond over&#13;
aan een aan hem in eigendom toebehorende rechtspersoon, die op haar beurt tot bijzondere&#13;
kortdurende verpachting overgaat. Na afloop van de periode van verpachting, die zoals&#13;
reeds gesteld tussen één en twaalf jaren kan liggen, verkoopt de rechtspersoon de grond&#13;
aan een andere aan dezelfde persoon in eigendom toebehorende rechtspersoon, die op&#13;
haar beurt op dezelfde wijze tot bijzondere kortdurende verpachting overgaat. Met deze&#13;
constructie zijn de nodige kosten gemoeid, doch gezien de vrijheid met betrekking tot het&#13;
vaststellen van de pachtprijs staat de verpachter niets in de weg deze kosten aan de pachter&#13;
door te berekenen. Overigens wordt in het voorstel gesproken over eenzelfde verpachter&#13;
en niet over eenzelfde eigenaar. Dat betekent dat zelfs de eigendomsoverdracht achterwege kan blijven en de verpachter aan wisselende stromannen kan verpachten die&#13;
vervolgens doorverpachten op basis van bijzondere kortdurende pacht. Tenzij in de rechtspraak&#13;
het begrip juridische transparantie zou worden gehanteerd, kan de bijzondere kortdurende&#13;
pacht effectief het einde van het reguliere pachtsysteem betekenen, een gevolg&#13;
dat de Tweede Kamer zich in ieder geval niet heeft gerealiseerd.&#13;
3. TEELTPACHT (ARTIKEL 70f LID 1 TOT EN MET 4)&#13;
Naast de bijzondere kortdurende pacht wordt een tweede kortdurende pachtvorm geïntroduceerd:&#13;
teeltpacht. De bedoeling van deze pachtvorm was het bevorderen van grondgebruiksmobiliteit&#13;
in het kader van het streven naar flexibel grondgebruik, een streven dat is&#13;
ingegeven door de wens om met name de milieudruk op gronden te verminderen.&#13;
Van teeltpacht is sprake in geval van pachtovereenkomsten met betrekking tot los land die&#13;
zijn aangegaan voor één- of tweejarige teelten voor de duur van ten hoogste één onderscheidenlijk&#13;
twee jaar. Constitutief vereiste is dat het moet gaan om teelten waarvoor&#13;
vruchtwisseling noodzakelijk is. Ook hier geldt dat partijen uitdrukkelijk moeten zijn&#13;
overeengekomen dat het teeltpacht-regime op hun rechtsverhouding van toepassing is.&#13;
Daarnaast is een constitutieve voorwaarde dat de overeenkomst ter registratie aan de&#13;
grondkamer wordt gezonden.&#13;
Ook bij teeltpacht geldt dat er geen sprake is van een prijstoetsing, er geen recht op verlenging&#13;
van de pachtovereenkomst, geen recht op indeplaatsstelling of het aanstellen van&#13;
een medepachter, geen voorkeursrecht en geen aanpassing van de pachtprijs bij wijziging&#13;
van de pachtnormen bestaat. Anders dan bij de bijzondere kortdurende pacht is voor&#13;
teeltpacht geen goedkeuring door de grondkamer vereist, doch slechts registratie.&#13;
Zoals aangegeven is één van de achtergronden van het teeltpachtvoorstel in zijn huidige&#13;
vorm de wens van de regering een flexibel grondgebruik te bevorderen en in dat kader te&#13;
komen tot een grotere teeltmobiliteit. Om deze reden werd het wenselijk geacht dat niet&#13;
slechts eigenaren-gebruikers maar ook pachters optimaal van teeltpacht als rechtsvorm&#13;
gebruik konden maken. Voorzover het gaat om teeltpacht, het pachten op basis van&#13;
teeltpacht, levert dat geen problemen op. Het complement daarvan, teeltverpachting levert&#13;
voor de eigenaar eveneens geen problemen op, maar voor de pachter wel. Immers, artikel&#13;
32 bepaalt dat de pachter zonder schriftelijke toestemming van de verpachter niet bevoegd&#13;
is tot onderverpachting over te gaan. De pachter zou dus voor het aangaan van een&#13;
teeltpachtovereenkomst waarin hij als verpachter optreedt, afhankelijk zijn van de toestemming&#13;
van zijn eigen verpachter. Deze beperking werd door de minister onwenselijk&#13;
geacht, zodat in het voorstel is opgenomen de bepaling dat in geval van teeltpacht de toestemming&#13;
van de verpachter vervangen kan worden door een machtiging van de grondkamer.&#13;
De regeling is in feite een equivalent van de regeling van artikel 30 met betrekking&#13;
tot pachtersinvesteringen. Ook in geval van teeltpacht is de grondkamer bevoegd aan haar&#13;
toestemming voorwaarden te verbinden. Op zich lijkt teeltpacht als pachtvorm een toegevoegde waarde te hebben binnen het&#13;
pachtstelsel. Doch ook teeltpacht kan een aantal niet beoogde consequenties hebben.7&#13;
Deze betreffen met name de ontduiking van het vruchtwisselingsvereiste. Eén- of tweejarige&#13;
pacht is als reguliere pachtvorm mogelijk, mits de grondkamer toestemming geeft&#13;
voor de korte termijn (artikel 12 lid 3), hetgeen alleen mogelijk is in bijzondere gevallen&#13;
(artikel 12 lid 4). Teeltpacht biedt nu onder strikte voorwaarden de mogelijkheid tot éénof&#13;
tweejarige verpachting over te gaan zonder toestemming van de grondkamer. Het is de&#13;
vraag hoe solide die voorwaarden in de praktijk blijken te zijn.&#13;
Als voorbeeld kan de volgende situatie dienen. Een boer benadert een potentiële verpachter&#13;
met het verzoek om grond aan hem te verpachten. De verpachter wenst dat niet te doen op&#13;
basis van een reguliere pachtovereenkomst, hij wil zijn handen vrij hebben en zonder&#13;
problemen over de grond kunnen beschikken, althans deze slechts voor korte tijd af te&#13;
staan zonder te worden geconfronteerd met mogelijke claims met betrekking tot verlenging&#13;
van de overeenkomst. Hij wenst bovendien de door hem gewenste prijs te ontvangen&#13;
zonder dat een mogelijke verlaging daarvan door de grondkamer dreigt. De verpachter&#13;
antwoordt de boer vervolgens dat deze hem maar een brief moet schrijven met de - in&#13;
strijd met de waarheid zijnde - mededeling dat hij de grond nodig heeft voor één- of&#13;
tweejarige teelten waarvoor vruchtwisseling noodzakelijk is. De betrokken boer doet dat&#13;
en partijen sluiten vervolgens een teeltpachtovereenkomst.&#13;
Deze overeenkomst heeft weliswaar de naam teeltpachtovereenkomst, doch is dat niet&#13;
omdat niet aan het constitutieve vruchtwisselingsvereiste is voldaan. De complicatie ligt&#13;
hier echter in de bewijspositie van de betrokken boer. Zou het geschil over de aard van de&#13;
pachtovereenkomst ter beoordeling aan de pachtrechter worden voorgelegd, dan zal de&#13;
boer wellicht aannemelijk kunnen maken dat aan het vruchtwisselingsvereiste niet is voldaan,&#13;
maar slechts in hoge uitzondering aannemelijk kunnen maken dat ook de verpachter&#13;
die wetenschap had. Wanneer het verweer van de verpachter dat hij naar aanleiding van&#13;
het schrijven van de betrokken boer er redelijkerwijs van mocht uitgaan dat aan het&#13;
vruchtwisselingsvereiste was voldaan, onvoldoende weerlegd kan worden, zal de pachtrechter&#13;
in de meeste gevallen uitgaan van de juistheid van de schriftelijke overeenkomst.&#13;
De werkelijke situatie zal in die gevallen niet boven water komen. Ook dit ontduikingsaspect&#13;
is de Tweede Kamer volkomen ontgaan, hoewel er in de literatuur wel op is&#13;
gewezen.8 Het was dan ook beter geweest wanneer de teeltpacht meer naar Belgisch model&#13;
was geregeld, waarin ontduiking weliswaar ook niet geheel is uitgesloten, doch minder&#13;
gemakkelijk is.&#13;
4. WINSTAFREKENING BIJ VERKOOP NA GEBRUIKMAKING VAN HET VOORKEURSRECHT (ARTIKEL&#13;
56i)&#13;
Op het voorgestelde artikel 56i is zowel in wetenschappelijke kring als in de Tweede Kamer&#13;
sterke kritiek geleverd, althans op de uitwerking ervan en de verwachte gevolgen voor de praktijk. Het voorstel is evenwel nagenoeg ongewijzigd ten opzichte van het oorspronkelijke&#13;
voorstel gebleven.&#13;
Het voorstel staat bekend als hierboven omschreven: winstafrekening na gebruikmaking&#13;
van het voorkeursrecht. Deze omschrijving suggereert ten onrechte dat er sprake zou zijn&#13;
van een verrekening van door verkoop gerealiseerde winst. Lid 2 geeft aan wat werkelijk&#13;
verrekend wordt: het verschil tussen de prijs die door de pachter is betaald voor het verkregene&#13;
en de waarde daarvan in pachtvrije staat ten tijde van de verkrijging, derhalve een&#13;
verrekening van het pachters voordeel, met dien verstande dat wanneer de pachtvrije waarde&#13;
ten tijde van de vervreemding door de voormalige pachter lager is van deze lagere&#13;
waarde kan worden uitgegaan. De periode van afrekening is tien jaar, de aan de voormalige&#13;
verpachter te betalen vergoeding neemt lineair af van 100% tot 0%. De verrekeningsplicht&#13;
geldt niet bij vervreemding aan de echtgenoot van de voormalige pachter, aan één of&#13;
meer van zijn bloed- of aanverwanten in de rechte lijn, aan één of meer van zijn pleegkinderen&#13;
of aan één of meer van de medepachters. Voor al deze personen geldt na verkrijging&#13;
dezelfde verrekeningsplicht. In lid 6 is een anti-ontduikingsbepaling opgenomen, die&#13;
als volgt luidt: 'voor de toepassing van dit artikel wordt onder vervreemding mede verstaan:&#13;
elke overeenkomst of andere rechtshandeling in welke vorm en onder welke benaming&#13;
ook aangegaan of verricht, strekkende tot het anderszins overgaan van het&#13;
verkregene, waarvan moet worden aangenomen dat zij niet zou zijn aangegaan of zou zijn&#13;
verricht indien de in het eerste lid bedoelde vergoeding niet zou zijn verschuldigd.'&#13;
Wat met name tot discussie heeft geleid is de uitwerking van dit artikel in de praktijk. Er&#13;
bestaat niet veel verschil van mening over het principe van de verrekeningsplicht. Het&#13;
voorkeursrecht is destijds in de Pachtwet opgenomen teneinde de continuïteit van het bedrijf&#13;
van de pachter beter te waarborgen. Een directe realisering van het pachtersvoordeel&#13;
door vervreemding na gebruikmaking van het voorkeursrecht is strijdig met de continuïteitsgedachte.&#13;
De werking van de verrekeningsplicht strekt echter formeel veel verder en&#13;
kan daarentegen materieel op betrekkelijk eenvoudige wijze worden ontgaan.&#13;
Een veel voorkomend geval in de praktijk is dat de pachter het gepachte op grond van zijn&#13;
voorkeursrecht krijgt aangeboden. In een aantal gevallen is de aankoop bedrijfseconomisch&#13;
gezien onverantwoord, doch de pachter kan zich ook niet veroorloven niet van zijn&#13;
voorkeursrecht gebruik te maken, omdat hij dan het risico loopt dat het gepachte verkocht&#13;
wordt aan een collega-boer9, die uiteindelijk de pacht opzegt wegens voorgenomen eigen&#13;
gebruik. De hoofdregel in dat geval is dat de pachtrechter gehouden is een eventueel verzoek&#13;
tot verlenging af te wijzen, waarmee de pachter het gepachte derhalve kwijtraakt. De&#13;
praktijk in dit soort gevallen is vaak, dat de pachter het gepachte koopt en het onmiddellijk&#13;
onder voorbehoud van pacht doorverkoopt aan een institutionele belegger. Een dergelijke&#13;
transactie pleegt de pachter geen winst op te leveren, doch hem integendeel nog geld&#13;
te kosten, waar tegenover staat dat hij in ieder geval zijn pachtrechten heeft veilig gesteld.&#13;
Het is duidelijk dat deze pachter handelt juist met het oog op de continuïteit van zijn bedrijf&#13;
en op geen enkele wijze speculeert. Toch heeft hij een verrekeningsplicht, die gezien&#13;
het feit dat dergelijke transacties in de vorm van abc-contracten plaatsvinden in de meeste gevallen 100% zal bedragen. Hij moet derhalve verrekenen terwijl hij op de transactie&#13;
geen winst heeft gemaakt, maar zelfs heeft moeten bijbetalen. Op een dergelijke wijze&#13;
wordt de bonafide niet-speculerende pachter in feite gestraft voor zijn handelen juist in de&#13;
geest van het voorkeursrecht.&#13;
De keerzijde hiervan is dat de wel speculerende pachter op vrij eenvoudige wijze zijn verrekenplicht&#13;
kan ontgaan. De pachter die toch wil vervreemden na gebruikmaking van zijn&#13;
voorkeursrecht moet in dat geval niet vervreemden, maar overgaan tot bijzondere kortdurende&#13;
verpachting voor tien jaar. Bij bijzondere kortdurende pacht vindt geen prijstoetsing&#13;
plaats, hetgeen betekent dat hij een pachtprijs kan bedingen die overeenkomt met het rendement&#13;
dat hij bij vervreemding van de koopsom zou hebben gehad. Na afloop van de&#13;
tienjarige periode gaat hij tenslotte tot daadwerkelijke vervreemding over. Economisch&#13;
gezien is het resultaat van een dergelijke transactie hetzelfde als die van vervreemding,&#13;
terwijl de oorspronkelijke pachter toch geen verrekeningsplicht ten opzichte van de voormalige&#13;
verpachter heeft.&#13;
Op zich kan men zich afvragen of een dergelijke transactie niet getroffen wordt door de&#13;
anti-ontduikingsbepaling van lid 6. De discussie over de werking van de verrekeningsbepaling&#13;
is tijdens de parlementaire behandeling in de Tweede Kamer aan de orde geweest.&#13;
De minister heeft op vragen vanuit de kamer gesteld, dat elke vorm van vervreemding getroffen&#13;
wordt door de verrekeningsbepaling, maar dat verpachting geen vervreemding is&#13;
en derhalve niet getroffen wordt door de verrekeningsbepaling.10 Daarmee lijkt de toepasselijkheid&#13;
van lid 6 uitgesloten.&#13;
Met artikel 56i lijkt derhalve een monstrum te zijn gecreëerd. In beginsel wordt de bonafide&#13;
pachter gestraft en gaat de speculerende pachter vrijuit, zij het dat vanzelfsprekend ook&#13;
de bonafide pachter van de hiervoor geschetste constructie gebruik kan maken. Hij zal in&#13;
dat geval op grond van zijn voorkeursrecht tot aankoop van het gepachte dienen over te&#13;
gaan, vervolgens het voormalige gepachte voor een periode van tien jaren bijzonder kortdurend&#13;
te verpachten aan een institutionele belegger en daarvan weer regulier terug te&#13;
pachten, waarna na afloop van de bijzonder kortdurende pacht het object daadwerkelijk in&#13;
eigendom wordt overgedragen, waarbij de reguliere pachtovereenkomst in stand blijft.&#13;
Gezien de hiervoor geschetste mogelijkheden lijkt de vrees gewettigd dat niet één verpachter&#13;
ooit uit hoofde van verrekening een bedrag ontvangt. Voorzover het gaat om een&#13;
pachter die handelt op grond van de continuïteitsgedachte is dat terecht, maar ook de&#13;
pachter die gewoonweg het pachtersvoordeel realiseert gaat geheel vrijuit.&#13;
5. HERZIENING VAN DE PACHTPRIJS NA WIJZIGING VAN DE PACHTNORMEN (ARTIKEL 19)&#13;
Artikel 19 regelt de periodieke herziening van de pachtprijs. Lid 1 geeft de drie omstandigheden&#13;
weer waarin wijziging van de pachtprijs kan plaatsvinden: voor het verstrijken&#13;
van een pachtperiode van drie jaren, binnen één jaar na wijziging van het Pachtnormenbesluit&#13;
en wanneer een pachtersomslag als bedoeld in de Waterschapswet wordt geheven of de heffing wordt beëindigd. De herziening geschiedt op verzoek van de pachter of de verpachter&#13;
door de grondkamer.&#13;
De thans voorgestelde wijziging houdt in dat herziening van de pachtprijs bij wijziging&#13;
van het Pachtnormenbesluit of bij invoering of beëindiging van een heffing van de pachtersomslag&#13;
op grond van de Waterschapswet van rechtswege geschiedt, derhalve zonder&#13;
tussenkomst van de grondkamer. Daarnaast blijft in alle genoemde gevallen de mogelijkheid&#13;
herziening van de pachtprijs aan de grondkamer te vragen gehandhaafd. Voor wat&#13;
betreft de driejaarlijkse herziening van de pachtprijs is de procedure via de grondkamer&#13;
zelfs de enige.&#13;
De achter de voorgestelde wijziging van artikel 19 liggende gedachte is dat op deze wijze&#13;
het grondkamerapparaat kan worden ontlast. Uitgangspunt daarbij was dat partijen doorgaans&#13;
geen verschil van mening over de aanpassing van de pachtprijs zullen hebben, zodat&#13;
een tussenkomst van overheidswege niet geïndiceerd is, althans niet per definitie. Het&#13;
systeem van vaststelling c.q. goedkeuring van de gewijzigde pachtprijs door de grondkamer&#13;
wordt met het voorstel vervangen door een automatisch van kracht worden van de&#13;
wijziging, met de mogelijkheid voor partijen om de tussenkomst van de grondkamer in te&#13;
roepen wanneer men het met de wijziging inhoudelijk niet eens is.&#13;
Gelijktijdig met het aan de orde zijn van het onderhavige wetsvoorstel is besloten een&#13;
nieuw pachtnormenbesluit in te voeren, het Pachtnormenbesluit 1995, dat het Pachtnormenbesluit&#13;
1977 zal vervangen. De essentie van het nieuwe Pachtnormenbesluit is, dat de&#13;
pachtprijs niet langer wordt bepaald door vaste pachtnormen, doch 2% van de vrije waarde&#13;
van het pachtobject bedraagt, met regionaal bepaalde maxima.&#13;
Op zich lijkt het voorgestelde systeem goed werkbaar. Er kan zich in de praktijk evenwel&#13;
een aantal complicaties voordoen. Voor wat betreft het Pachtnormenbesluit 1977 is het&#13;
ten eerste onduidelijk hoe de doorwerking dient plaats te vinden wanneer de pachter niet&#13;
de hoogst toelaatbare pachtprijs betaalt. Dit probleem kan ondervangen worden wanneer&#13;
de regering de aanpassing van de pachtnormen procentueel aangeeft. Een tweede complicatie&#13;
kan liggen in de samenstelling van de pachtprijs. Het Pachtnormenbesluit 1977 onderscheidt&#13;
een basis-pachtnorm enerzijds met daarbij een eventuele aftrek wegens externe&#13;
produktie-omstandigheden. Problemen die zich op dit punt kunnen voordoen is hoe de&#13;
doorwerking dient plaats te vinden wanneer de samenstelling van de pachtprijs niet aan&#13;
partijen bekend is, zoals vaak voorkomt. Voor directe doorwerking van wijziging van de&#13;
pachtnormen is bekendheid met de samenstelling van de pachtprijs een vereiste, daar een&#13;
wijziging van de pachtnormen onderscheiden dient te worden van wijziging van de aftrek.&#13;
Met het van kracht worden van het Pachtnormenbesluit 1995 lijken deze complicaties&#13;
achterhaald te zijn.&#13;
Hetgeen zowel in het Pachtnormenbesluit 1977 als het Pachtnormenbesluit 1995 tot complicaties&#13;
kan leiden, is de directe doorwerking voor bedrijven van 45 ha. en groter waarvan&#13;
de bedrijfsgebouwen zijn gepacht. De pachtprijs daarvan wordt in beide&#13;
pachtnormenbesluiten vastgesteld op basis van een redelijke vergoeding met betrekking&#13;
tot de gebruikswaarde, doch tenminste op het bedrag dat volgens het Pachtnormenbesluit oor bedrijven tot 45 ha. dient te gelden. Hoe een redelijkheidsnorm direct dient door te&#13;
werken, lijkt vooralsnog niet duidelijk.&#13;
In ieder geval lijkt bij invoering van het voorstel een daadwerkelijke taxatie van alle&#13;
pachtobjecten onvermijdelijk.&#13;
6. CONCLUSIE&#13;
De Tweede Kamer heeft het geamendeerde wetsvoorstel aanvaard zonder de gevolgen&#13;
daarvan voor de praktijk te voorzien. Het gaat daarbij zoals in de inleiding reeds aangegeven&#13;
zowel om de gevolgen voor het reguliere pachtsysteem als zodanig als die voor de&#13;
toepassing van de pachtvormen en andere bepalingen in de praktijk. Op zich hadden deze&#13;
gevolgen geëlimineerd kunnen worden door aanpassing van het wetsvoorstel, doch de&#13;
Tweede Kamer heeft te weinig inzicht gehad in het geheel om voorstellen daartoe te doen.&#13;
Het resultaat is thans, dat een goed functionerend wettelijk systeem domweg wordt afgebroken.&#13;
De enige hoop is dat de Eerste Kamer het voorstel verwerpt, dan wel, zoals bij de&#13;
wijziging van de Wet op de Bodembescherming is geschied, de Tweede Kamer uitnodigt&#13;
met een novelle te komen ter wijziging van de huidige voorstellen. </content><legacyfootnotes>1. Wetsvoorstel nr. 22705.&#13;
2. Zie mijn artikelen Heroverweging pachtwetgeving: revival of the roaring twenties?, Agr. recht 1989, blz.&#13;
265 e.v., Verpachting voor korte duur en wijziging van de Pachtwet, Agr. recht 1990, blz. 445 e.v.. Nogmaals:&#13;
heroverweging pachtwetgeving. Agrarisch Recht 1990, blz. 528 e.v., Het wetsvoorstel tot liberalisering&#13;
van de Pachtwet, Agr. recht 1991, blz. 314 e.v., De Raad van State en de wijziging van de&#13;
Pachtwet, Agr. recht 1992, blz. 499, alsmede mijn preadvies voor de Vereniging voor Agrarisch Recht:&#13;
Ontwikkelingen in het pachtrecht: een laveren tussen Skylla en Charybdis?, Agr. recht 1992, blz. 270 e.v..&#13;
Zie ook P.S.A. Overwater: Thema: 'De pacht", preadvies voor de Vereniging voor Agrarisch Recht, Agr.&#13;
recht 1992, blz. 312 e.v.&#13;
3. Interdepartementale beleidsonderzoek Pachtwetgeving, Begrotingsvoorbereiding 1989, deelrapport nr. 6,&#13;
blz. 18. &#13;
4. A.H.T. Heisterkamp: Versoepeling van de pacht, noot 2.&#13;
5. Zie Agr. recht 1995, blz. 492 e.v.&#13;
6. Ik laat de mogelijkheid van indeplaatsstelling na overlijden onbesproken.&#13;
7. Zie mijn in noot 2 genoemde preadvies, alsmede mijn artikel Teeltpacht naar Belgisch Recht: seizoenpacht,&#13;
Agr. recht 1994, blz. 128 e.v.&#13;
8. Zie mijn in noot 7 genoemde artikel.&#13;
9. Veelbetekenend in dit kader is het gezegde: buurmans land is maar één keer te koop.&#13;
10. Handelingen TK 21 dd. 10 november 1994, blz. 1199.&#13;
</legacyfootnotes><footnotes><footnote/></footnotes><auteurs>Mr. drs. PA. de Hoog</auteurs><published>1995-10-01 00:00:00</published><modified>1994-12-27 00:00:00</modified><editiondate>1995-10-01</editiondate><htmlpath>https://denhollander.info/artikel/6021</htmlpath></article>
</articles></edition>