<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2001</searchword><id>5634</id><udhid>UDH:TvAR/5634</udhid><titel>Wetsvoorstel 28015; quota, land boven de verpachte waarde en bedrijfsopvolging</titel><searchwords><searchword>TvAR 11/2001</searchword><searchword>UDH:TvAR/5634</searchword></searchwords><attachments><attachment><name>2001_nr 11_Artikel_Blokland.pdf</name><extention>pdf</extention><url>https://denhollander.info/download/5566/ci</url></attachment></attachments><inleiding>1. Inleiding&#13;
Op het terrein van de bedrijfsopvolging is er thans een verzachting bereikbaar van&#13;
successierecht en van schenkingsrecht, als het gaat om&#13;
1. “de waarde van quota, vergunningen, ontheffingen, concessies en andere dispensaties&#13;
van publiekrechtelijke aard”, alsmede om&#13;
2. “het verschil tussen de waarde in het economische verkeer van gronden en de&#13;
waarde van die gronden in verpachte staat, in geval de eerstgenoemde waarde uitgaat&#13;
boven de laatstgenoemde waarde”, en voorts om&#13;
3. van het overige bedrijfsgebonden vermogen: 25%,&#13;
een en ander voor zover die waarde onderscheidenlijk het waardeverschil is begrepen&#13;
in de waarde van het verkregen ondernemingsvermogen.&#13;
Kort samengevat komt het hier op neer, dat, naar de thans geldende regels, de grondslag&#13;
van heffing wordt verminderd met de inbegrepen waarde van quota en van land&#13;
boven de verpachte waarde, alsmede met 25% van het overige bedrijfsgebonden vermogen.&#13;
Daarbij wordt m.b.t. de derde component, overig ondernemingsvermogen,&#13;
een financieringsschuld verwaarloosd.&#13;
Een en ander ziet op vermogen in een onderneming zonder rechtspersoonlijkheid&#13;
(eenmanszaak, deelname in een maatschap of firma of commanditaire vennootschap);&#13;
maar ook op aandelen in een NV of BV. In dat laatste geval gaat het uiteraard om de&#13;
waarde van die aandelen voor zover die voortvloeit uit de evengenoemde drie&#13;
segmenten die tot verzachting aanleiding mogen geven.&#13;
Naast diverse andere voorwaarden geldt, dat de onderneming moet worden voortgezet&#13;
ten minste vijf jaar bij overlijden en ten minste tien jaar na schenken. Alsdan&#13;
wordt de verzachting definitief bereikt; daaraan voorafgaand wordt die verzachting&#13;
reeds direct in de vorm van een voorlopige kwijtschelding verkregen.</inleiding><content>2. Wetsvoorstel 28015; hoofdlijnen&#13;
Op 18 september 2001 is ingediend wetsvoorstel 28015, waarvan onderdeel IV juist&#13;
op dit bovengenoemde gebied nogal wat wijzigingen brengt. Waarbij wordt voorgesteld&#13;
dat die per 1-1-2002 ingaan.&#13;
Samengevat komen de voorstellen neer op het volgende:&#13;
– de regeling wordt overgebracht van de Invorderingswet 1990 naar de Successiewet&#13;
1956 (hierna: SW);&#13;
– de termijn voor verplichte voortzetting van de geërfde of als schenking verkregen&#13;
onderneming wordt steeds 5 jaar;&#13;
– de verzachting wordt alleen gegeven aan hem of haar die de onderneming voortzet,&#13;
niet (bij overlijden) aan de andere boedelgerechtigden;&#13;
– de vorm wordt, voor de verzachting, een conserverende aanslag die na 5 jaar zal&#13;
worden verminderd naar nihil;&#13;
– de segmentering bovenbedoeld wordt feitelijk verlegd – zie punt 4 – naar een nieuwe&#13;
indeling, met de kans dat de aftrek lager uitpakt, in het bijzonder voor de agrarische&#13;
wereld (landbouw, tuinbouw en veehouderij) en evenzo voor de visserij.&#13;
3. Verzachting alleen aan de voortzetter&#13;
In het nader rapport naar aanleiding van het advies van de Raad van State wordt het&#13;
volgende tekenende voorbeeld gegeven:&#13;
Vraagstelling: hoe werkt uit&#13;
– er is een nalatenschap, waard 200, bestaande alleen uit ondernemingsvermogen;&#13;
– er zijn twee erfgenamen, A en B, ieder voor de helft gerechtigd;&#13;
– via testament of via verdeling zet B de onderneming voort, waarvoor hij dus&#13;
ƒ 200.000 moet voldoen.&#13;
Beantwoording&#13;
– A wordt belast voor 100;&#13;
– B wordt belast voor 40 (100 minus 30% over 200).&#13;
Het lijkt juister, dat zowel A als B profijt kunnen hebben van de verzachting. Zodat&#13;
zij belast worden ieder voor 70; zijnde voor ieder de helft van (200 -/- 60). Zo is het&#13;
ook nu, zo is ook het advies van de Commissie Moltmaker die rapporteerde inzake&#13;
de herziening van de Successiewet 1956.&#13;
Met de mogelijke financiële last van het moeten voortzetten van de onderneming&#13;
gedurende vijf jaar is en wordt – tussen partijen – natuurlijk rekening gehouden bij de&#13;
bepaling van de grootte van het bedrag dat B moet inbrengen (legaat tegen inbreng)&#13;
of te zijnen laste verrekend krijgt (verdeling van de nalatenschap) als hij de onderneming&#13;
verwerft uit die boedel.&#13;
Daarmee is de voortzettingslast feitelijk ten laste gekomen van alle boedelgerechtigden.&#13;
Het is evenwichtig en ook realistisch, om een mogelijke verzachting bij bedrijfsopvolging&#13;
dan en daarbij en daartegenover te geven aan alle boedelgerechtigden. In het voorstel van wet krijgt, in het gegeven voorbeeld, A de evenbedoelde verzachting&#13;
dus niet. Wel krijgt A uitzicht op een betalingsuitstel (van het schenkings- of&#13;
successierecht over zijn vordering op B) van tien jaar, op de voet van het nieuw voorgestelde&#13;
lid 13 van artikel 25 van de Invorderingswet 1990.&#13;
4. De voorgestelde nieuwe aftrekgrootten&#13;
Deze worden bepaald anders dan thans geldt. Voorgesteld worden, artikel 31a en 35c&#13;
SW nieuw, drie segmenten:&#13;
a. het verschil tussen de liquidatiewaarde en de goingconcernwaarde van de onderneming;&#13;
b. het bedrijfsgebonden vermogen, zonder differentiatie;&#13;
c. het (na a en b) resterende vermogen en waarde.&#13;
Artikel 35b SW nieuw rekent die segmenten toe aan en door naar de waarde van het&#13;
vermogen in de onderneming zonder rechtspersoonlijkheid onderscheidenlijk de&#13;
waarde van de aandelen bij een onderneming met rechtspersoonlijkheid (NV en BV).&#13;
Segment a wordt aangeduid als: voorwaardelijk onbelaste geconserveerde waarde.&#13;
Dat geldt ook voor 30% van het bedrag bij segment b.&#13;
Segment c wordt wel afzonderlijk geëtiketteerd – als belaste geconserveerde waarde –&#13;
maar krijgt geen echte verzachting. Wel wordt een rentedragend betalingsuitstel voor&#13;
de duur van tien jaar gegeven, neergelegd in het nieuw voorgestelde lid 12 van artikel 25&#13;
van de Invorderingswet 1990. Met inachtneming hiervan moet deze aanslag gewoon&#13;
worden betaald.&#13;
Voor het schenkingsrecht of het successierecht over de segmenten a (100%) en b&#13;
(voor 30%) wordt – artikel 37 lid 2 SW nieuw – een aparte, conserverende aanslag&#13;
opgelegd. Die zal, bij voldoening aan in het bijzonder de voorwaarde van voortzetting&#13;
van de onderneming, na vijf jaar worden verminderd tot nihil. Intussen wordt&#13;
hiervoor renteloos betalingsuitstel verkregen op basis van het nieuwe lid 11 van artikel&#13;
25 van de Invorderingswet 1990.&#13;
5. Perspectief voor landbouw, tuinbouw, veeteelt en visserij&#13;
Die nu voorgestelde fiscale vooruitzichten bij bedrijfsopvolging door en bij schenken&#13;
en overlijden, zijn niet als gunstig aan te merken. Weliswaar schuift de aftrek van en&#13;
voor overig bedrijfsgebonden vermogen op van 25% naar 30%. Maar juist voor de&#13;
waarden van quota en van land boven de verpachte waarde, zou de aftrek van thans&#13;
uitdrukkelijk 100% minder kunnen worden. De vrijdom zou er wel zijn, indien en&#13;
voorzover de waarden van quota en land gerekend mogen worden tot het segment&#13;
bedoeld in punt 4 d (het verschil tussen de liquidatiewaarde en de goingconcernwaarde).&#13;
Dat zal de belanghebbende moeten aantonen. Slaagt men niet in dat bewijs, dan&#13;
komt de waarde van quota en land in segment 4c (overig bedrijfsgebonden vermogen);&#13;
in dat geval daalt de aftrek van thans 100% naar straks slechts 30%.&#13;
Dat is, ten opzichte van thans, een achteruitgang. In die zin, dat te duchten is dat&#13;
het de mogelijkheid van bedrijfsopvolging in deze takken van bedrijvigheid bepaald&#13;
niet ten goede zal komen. Dit temeer, omdat men inmiddels zal zijn gaan rekenen op&#13;
bestendiging van de verzachting van hier eigenlijk steeds 100%. De indruk m.b.t. het wetsvoorstel 28015 op dit punt zou dan ook bepaald minder&#13;
positief kunnen zijn.&#13;
Aannemelijk is, dat de bedrijfstakken landbouw en tuinbouw, veeteelt en visserij,&#13;
er bij het Parlement op zullen aandringen – en dat lijkt alleszins nuttig en nodig – om&#13;
de voorstellen op deze punten af te wijzen en hier te blijven bij de inhoud en het&#13;
behoud van de thans bestaande regelingen.&#13;
De bezwaren tegen de voorgestelde nieuwe regeling worden overigens ook niet weggenomen&#13;
door het voorstel (artikel 32 lid 1 ten 4o onder a SW, nieuw) dat tussen&#13;
echtgenoten en daarmee op eenzelfde lijn gestelde partners (artikel 19a SW nieuw) het&#13;
successierecht ingaande 2002 nihil zal worden.&#13;
Wel zal die omstandigheid kunnen meebrengen dat voortzetting van de onderneming&#13;
na 2001 eerder zal kunnen worden toegedacht aan de langstlevende partner&#13;
dan aan de kinderen. In welk geval overigens, binnen het wetsvoorstel, voorshands&#13;
wel successierecht bespaard kan worden, maar de verzachting voor bedrijfsopvolging&#13;
juist daardoor en alsdan niet aan de orde komt. Terwijl het de vraag kan zijn of voortzetting&#13;
van de onderneming door de langstlevende echtgenoot/partner in plaats van&#13;
door de kinderen, in het belang van de continuïteit van de onderneming is. En het de&#13;
inhoudelijkheid van de problematiek inzake de grootte en de uitwerking van de verzachting&#13;
als bedoeld niet oplost of wegneemt, maar slechts verschuift naar het tijdstip&#13;
van overlijden van die langstlevende echtgenoot/ partner.</content><legacyfootnotes/><footnotes><footnote/></footnotes><auteurs>prof. dr. T. Blokland</auteurs><published>2001-11-01 00:00:00</published><modified>1999-12-07 00:00:00</modified><editiondate>2001-11-01</editiondate><htmlpath>https://denhollander.info/artikel/5634</htmlpath></article>
</articles></edition>