<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>11</uitgave><aflevering>10</aflevering><searchword>TvAR 11/2018</searchword><id>15220</id><udhid>UDH:TvAR/15220</udhid><titel>Reguliere pacht en effecten van vrije pachtprijs - Reactie op artikel ‘Pachtprijsbeheersing, een element van centrale planeconomie’</titel><searchwords><searchword>TvAR 11/2018</searchword><searchword>UDH:TvAR/15220</searchword></searchwords><attachments><attachment><name>20059.pdf</name><extention>pdf</extention><url>https://denhollander.info/download/20059/ci</url></attachment></attachments><inleiding/><content>&lt;h3&gt;1. Inleiding &lt;/h3&gt;&lt;p&gt;In deze bijdrage gaan we in op het artikel ‘Pachtprijsbeheersing, een element van centrale planeconomie’ door Hunneman verschenen in het Tijdschrift voor Agrarisch recht.[2] Vooraf merken we op dat het ons verbaast dat een dergelijk artikel geplaatst wordt door het Tijdschrift voor Agrarisch Recht. Wat voegt het toe? Hunneman grijpt voor zijn manier van denken en aanpak terug op een hoofdstuk van een boek geschreven door Hayek in 1944. Belangrijke begrippen waar Hunneman mee schermt zijn centrale planeconomie, centrale geleide economische planning en planningsautoriteit. In het verlengde daar van ziet hij de pachtprijsbeheersing als element van de centrale planeconomie. De tweede vraag is waarom grijpt Hunneman terug op Hayek. Heeft hij behoefte aan een autoriteit op een bepaald terrein? Dan rijst de derde vraag: past de door Hunneman gebruikte theorie en heeft het enige betekenis voor de analyse van de pachtprijsbeheersing?&lt;/p&gt;&lt;p&gt;In par. 2 gaan we nader in op de theorie en het begrippenkader zoals die door Hunneman worden gebruikt. Vervolgens gaan we in par. 3 in op de achtergrond, economische argumentatie en het waarom van de pachtprijsbeheersing. Het betoog van Hunneman doet voorkomen alsof de pachtprijsbeheersing iets is van deze eeuw.[3]Dat is niet zo. Pachtprijsbeheersing is van wezenlijke betekenis voor de inkomensverdeling tussen pachter en verpachter, en voor de effecten op de grondprijs. &lt;/p&gt;&lt;p&gt;In par. 4 gaan we in op de effecten van vrije pachtprijzen op reguliere en geliberaliseerde (flexibele) pacht. In par. 5 plaatsen we een aantal kanttekeningen bij vrije pachtprijzen en het akkoord van Spelderholt. In par.6 wijden we enkele beschouwingen aan flexibele pacht. Gezien de heftige discussie over de huidige bepaling van pachtprijzen, doen we in par. 7 een voorstel dat leidt tot beter voorspelbare en stabielere pachtprijzen. We sluiten in par. 8 af met enige conclusies.&lt;/p&gt;&lt;h3&gt;2. Centrale planeconomie, centrale geleide economische planning en planningsautoriteit&lt;/h3&gt;&lt;p&gt;Hunneman verwijst in zijn artikel naar Hayek (1899-1992). Hayek was een conservatieve en ultra-liberale econoom. Hij bepleitte een minimale rol van de overheid in de samenleving[4] en zette zich in zijn geschriften mede daarom ook af tegen centraal geleide economieën. Een bekend voorbeeld van een centraal geleide economie was in die tijd de Sovjet-Unie. We weten hoe het met dit systeem is afgelopen.&lt;/p&gt;&lt;p&gt;Aan de andere kant liet Hayek zich ook meerdere malen negatief uit over democratie. Zijn ideaal was een beperkte democratie, ingeperkt door een constitutie die de economie buiten de invloed van de politiek plaatst. Zo bewonderde hij het bewind van Salazar in Portugal en de Chileense militaire dictator Pinochet, omdat zij economische vrijheid boven politieke vrijheid stelden.[5]&lt;/p&gt;&lt;p&gt;Hunneman baseert zijn theorie op het hoofdstuk ‘Planning and the Rule of Law’ uit het boek The Road to Serfdom (Hayek, 1944). De bruikbaarheid van een theorie kan beoordeeld worden door na te gaan of (a) de veronderstellingen waarop de theorie berust overeenkomen met de werkelijkheid; (b) de conclusies die men uit de theorie kan trekken in overeenstemming zijn met de feitelijke gang van zaken. Wat betreft de veronderstellingen of uitgangspunten: Nederland kent en kende geen centraal geleide economie en we leven niet in een planeconomie. We hebben geen politbureau of planningsautoriteit dat productie en prijzen dicteert. Ook de conclusies die hij meent uit de door hem geopperde theorie te kunnen trekken zijn niet in overeenstemming met de feitelijke gang van zaken. Het is een complete misvatting dat Hunneman dit theoretisch kader naar voren schuift als basis voor zijn analyse. Het voegt niks toe, het past niet en creëert opzichtige misverstanden. &lt;/p&gt;&lt;h3&gt;3. Economische argumentatie van de pachtprijzenbeheersing &lt;/h3&gt;&lt;p&gt;De overheid heeft door beheersing van de pachtprijzen geprobeerd om de inkomensondersteuning aan de boeren, die vanaf de jaren dertig in de vorige eeuw werd gegeven, niet te laten wegvloeien naar de grondeigenaren. De beheersing van de pachtprijzen en daarmee het regelen van de inkomensverdeling tussen pachter en verpachter is altijd een belangrijk doel geweest van de pachtwetgeving. De wijzingen in de Pachtwet in de loop van de tijd hebben niet altijd de belangen van de (zittende) pachter gediend. Regelmatig zijn wijzingen in de wettelijke regelingen en pachtnormen doorgevoerd ten gunste van de verpachters.[6]&lt;/p&gt;&lt;p&gt;Zo lang er sprake is van een inkomensondersteuning in de landbouw door het GLB (w.o. bedrijfstoeslagen, thans betalingsrechten), door de nationale overheid (bijv. subsidie voor de brede weersverzekering, etc.) of lokale overheden zijn maatregelen (in casu prijsbeheersing van pachtprijzen) nodig om er voor te zorgen dat deze ondersteuning terecht komt bij de groep waarvoor hij bedoeld is. Omdat grond één van de meest schaarse factoren is in de landbouw kan en zal zonder pachtprijsbeheersing de inkomensondersteuning neerslaan in de pachtprijs, dus terecht komen bij de verpachter en ipso facto in de &lt;span class="bold"&gt;grondprijs.&lt;/span&gt; &lt;/p&gt;&lt;h3&gt;4. Vrije pachtprijzen &lt;/h3&gt;&lt;p&gt;Van bepaalde zijde wordt voorgesteld om de prijsbeheersing ook bij reguliere pacht los te laten. Wat zijn de gevolgen daarvan:&lt;/p&gt;&lt;ol&gt;&lt;li class="kleine letters"&gt;Het leidt tot &lt;span class="bold"&gt;insluitingseffecten&lt;/span&gt;. Bij een vrije pachtprijs kan een hogere pachtprijs (door lokale monopolypositie of anderszins) ontstaan. Bij vertrek of op zoek naar een ander bedrijf of naar andere grond zou de pachter de betalingsrechten uit het GLB en het profijt van de gedane investeringen in grondverbetering en gebouwen kwijt kunnen raken. Dus moet de pachter noodgedwongen deze hogere pachtprijs accepteren. &lt;/li&gt;&lt;li class="kleine letters"&gt;Grondeigenaren/verpachters zullen proberen zich de waarde van de bedrijfstoeslagen (inkomenssteun vanuit het GLB) toe te eigenen door &lt;span class="bold"&gt;pachtprijsverhoging.[7]&lt;/span&gt; Dit resulteert in een (onbedoelde) &lt;span class="bold"&gt;inkomensoverheveling van pachter naar verpachter&lt;/span&gt;; &lt;/li&gt;&lt;li class="kleine letters"&gt;Deze inkomensstijging is een &lt;span class="bold"&gt;extra inkomen&lt;/span&gt; voor de verpachters &lt;span class="bold"&gt;zonder tegenprestatie&lt;/span&gt; en slaat ook neer in de grondprijs. Het voorkomen van deze effecten was reden voor ingrijpen van de overheid in de jaren 50 en 60 van de vorige eeuw. &lt;/li&gt;&lt;/ol&gt;&lt;p&gt;De effecten genoemd onder b. en c. treden ook op bij &lt;span class="bold"&gt;vrije pachtprijzen voor flexibele pacht&lt;/span&gt;.&lt;/p&gt;&lt;p&gt;Dit betekent dat zo lang er sprake is van een inkomensondersteuning in de landbouw door het GLB er maatregelen (bijv. prijsbeheersing van pachtprijzen) nodig zijn om er voor te zorgen dat deze ondersteuning terecht komt bij de groep waarvoor hij bedoeld is. Omdat grond één van de meest schaarse factoren is in de landbouw geldt ook onder dit regime dat zonder pachtprijsbeheersing de inkomensondersteuning neerslaat in de pachtprijs, dus terecht komt bij de verpachter en vervolgens neerslaat in de &lt;span class="bold"&gt;grondprijs.&lt;/span&gt;&lt;/p&gt;&lt;h3&gt;5. Kanttekeningen bij vrije pachtprijzen en akkoord van Spelderholt &lt;/h3&gt;&lt;p&gt;De juristen hebben duidelijk hun stempel gedrukt op het akkoord van Spelderholt.[8] Het in juridische zin moderniseren, goed afkaarten lijkt het doel op zich te zijn en de complexiteit is toegenomen. Het is spijtig dat geen aandacht is besteed aan:&lt;/p&gt;&lt;ul&gt;&lt;li class="streepjes"&gt;Wat wil men (bijv. overheid) met pacht (doel);&lt;/li&gt;&lt;li class="streepjes"&gt;Wat zijn de functies van pacht, waarvoor zijn die nodig ;&lt;/li&gt;&lt;li class="streepjes"&gt;Wat zijn de economische effecten van voorstellen van het akkoord van Spelderholt &lt;/li&gt;&lt;/ul&gt;&lt;p&gt;Voorstellen voor nieuwe regels voor pacht of nieuwe pachtvormen zouden moeten beginnen met wat wil men (bijv. overheid) met pacht (doel) en wat zijn de functies van pacht. Simpelweg zou men kunnen zeggen dat pacht goed functioneert als zij voldoet aan de functies/eisen die gesteld worden. Dit geldt ook de verschillende pachtvormen, w.o. de flexibele pacht. Indien de doelstelling van pacht bekend is of de functies van pacht bekend zijn, dan kan worden nagegaan in hoeverre nieuwe pachtvormen daar aan bijdragen. &lt;/p&gt;&lt;p&gt;Voor pacht kunnen de volgende functies worden onderscheiden: pacht als financieringsinstrument voor de landbouw (de financieringsfunctie, ook bij bedrijfsopvolging), pacht als instrument voor doelmatig en duurzaam grondgebruik, pacht als instrument voor het beïnvloeden van de inkomensverdeling tussen pachter verpachter. &lt;/p&gt;&lt;p&gt;Pacht is een manier om over grond te beschikken en daar een inkomen mee te verdienen. Van elke vorm van pachtregelgeving (of het ontbreken er van) gaan prikkels uit. Dit geldt ook voor pachtvormen en pachtcontracten tussen (private) partijen. Omdat het pachtbeleid in beweging is, is er ook een belangrijke rol voor de economische analyse weggelegd. Pachtregelingen, (pacht)overeenkomsten en gedragingen van grondgebruikers, grondeigenaren, pachters en verpachters vragen om beoordeeld te worden op hun economische effecten. &lt;/p&gt;&lt;p&gt;De door de auteurs van Spelderholt en nu ook door Hunneman voorgestelde veranderingen in de pacht wijzen in de richting van meer ‘marktdenken’ (is marktwerking een doel op zich?). Markten kunnen goed functioneren als aan &lt;span class="bold"&gt;bepaalde voorwaarden&lt;/span&gt; wordt voldaan. Voor pacht is dit ook het geval. Voor een goede werking van de markt is het o.a. nodig dat:&lt;/p&gt;&lt;ul&gt;&lt;li class="streepjes"&gt;Partijen voldoende informatie hebben en er geen sprake is van asymmetrische informatie;&lt;/li&gt;&lt;li class="streepjes"&gt;Er sprake is van evenwichtige machtsverhoudingen tussen de betrokken partijen; &lt;/li&gt;&lt;li class="streepjes"&gt;Er zich geen insluitings- en hold-up effecten[9] voordoen;&lt;/li&gt;&lt;li class="streepjes"&gt;Eigendomsrechten helder zijn; zwakke eigendomsrechten leiden tot markfalen; &lt;/li&gt;&lt;li class="streepjes"&gt;Er geen sprake is van tijdsinconsistentie en ‘moral hazard’ van de partijen;&lt;/li&gt;&lt;li class="streepjes"&gt;Er rekening wordt gehouden met de incompleetheid van pachtcontracten. Contracten zijn per definitie incompleet. Er moeten dus voorzieningen zijn voor onverwachte gebeurtenissen (zoals invoering van het melkquotum in het verleden, fosfaatrechten of mogelijke CO&lt;span class="subscript"&gt;2 &lt;/span&gt;- rechten in de toekomst). Deze zijn niet altijd te voorzien en kunnen grote effecten hebben voor de verhouding pachter en verpachter (wie is eigenaar van deze rechten, de ‘rents’ die hierdoor ontstaan, insluitingseffecten, e.d.). Tot deze voorzieningen behoren ook het kunnen inschakelen van Grond- en Pachtkamer). &lt;/li&gt;&lt;/ul&gt;&lt;p&gt;Voorts is niet goed in te zien hoe bij een volledige vrije markt voor pachtgrond: de kwaliteit van grond en gebouwen kan worden gehandhaafd; investeringen in grond en gebouwen plaats zullen blijven vinden; klimaatverplichtingen kunnen worden gehaald; duurzaamheid in grondgebruik wordt gerealiseerd en een circulaire landbouw kan worden bereikt. Hiervoor is een goed pachtsysteem met langlopende contracten noodzakelijk.&amp;nbsp;Wanneer hier onvoldoende oog voor is, lijkt een verdere afname van het pachtareaal onvermijdelijk. Het introduceren van meer pachtvormen maakt het pachtsysteem complexer en vergroot de kans op inefficiency. Bij instituties die al lang bestaan, zoals (reguliere) pacht, moet men er voor oppassen steeds minder oog te hebben voor de voordelen en de nadelen uit te vergroten. &lt;/p&gt;&lt;h3&gt;6. Flexibele pacht &lt;/h3&gt;&lt;p&gt;Flexibele pacht is &lt;span class="bold"&gt;geen&lt;/span&gt; passende pachtvorm voor een volledig of grotendeels pachtbedrijf. Het kan voor dit type bedrijf door zijn aard niet gezien worden als een financieringsinstrument. Flexibele pacht is geen instrument voor het realiseren van duurzaam grondgebruik, integendeel gezien zijn aard zijn averechtse effecten mogelijk. &lt;/p&gt;&lt;p&gt;In bepaalde gevallen zoals bij een landbouwbedrijf met een groot gedeelte eigen grond of reguliere pacht kan deze pachtvorm doelmatig zijn. Het vormt dan een aanvulling op het bestaande areaal. De vaste kosten kunnen dan uitgesmeerd worden over een groter areaal. Voor bedrijven met een groot gedeelte ‘vaste’ grond kan deze pachtvorm een waardevolle aanvulling zijn op de bestaande pachtvormen (we laten de grijze pacht hier even buiten beschouwing). Vermoedelijk sluit deze situatie aan bij een in de praktijk gevoelde behoefte.[10] Aan deze situatie kan echter geen algemene geldigheid voor de gehele landbouw worden afgeleid. &lt;/p&gt;&lt;p&gt;Om een waardevolle aanvulling te kunnen zijn moet wel voldaan worden aan een aantal voorwaarden:&lt;/p&gt;&lt;ol&gt;&lt;li class="nummers"&gt;Het voorkomen van insluitingseffecten;&lt;/li&gt;&lt;li class="nummers"&gt;Het voorkomen dat grondeigenaren/verpachters zich de (waarde van) betalingsrechten (inkomenssteun vanuit het GLB) toe-eigenen door een hoge pachtprijs te vragen.&lt;/li&gt;&lt;/ol&gt;&lt;p&gt;Om te voorkomen dat pachters worden ingesloten, de waarde van de betalingsrechten gekaapt wordt door verpachters en deze rents neerslaan in de grondprijs is een zekere prijsregulering gewenst. De reacties van de verpachters kunnen zijn dat ze bovengenoemde effecten niet zullen erkennen, ze onbelangrijk vinden, bagatelliseren of onzin vinden van economen. Dat verandert echter de werkelijkheid niet. Soms is de werkelijkheid weerbarstig. Het is mogelijk dat verpachters zullen uitwijken naar grijze pacht of zwarte pacht. Dit kan eenvoudig voorkomen worden door de regeling in te voeren dat een informele pachtovereenkomst op verzoek van de pachter bij de Grondkamer omgezet kan worden in een regulier pachtcontract. Voorts kan een goede voorlichting pachters er op wijzen dat bij het aangaan van grijze of zwarte pachtovereenkomst het gevaar bestaat van insluitingseffecten en dat grondeigenaren/verpachters de (waarde van) betalingsrechten (inkomenssteun vanuit het GLB) zich toe eigenen door een hoge pachtprijs te vragen. Ook zou door een koppeling met het perceelsregistratiesysteem van RVO zwarte of grijze pacht van subsidiëring uitgesloten kunnen worden.&lt;/p&gt;&lt;p&gt;Bij de flexibele pacht worden minder rechten overgedragen van verpachter naar pachter dan bij de reguliere pacht. De bundel van rechten is voor de pachter kleiner. De zwakkere rechten voor de pachter, het ontbreken van waarborgen (bijv. voor vergoedingen voor aangebrachte verbeteringen) bij de flexibele pacht en een grotere kans op een hold-up situatie bij investeringen in grond en gebouwen moeten zich dan weerspiegelen in een lagere pachtprijs. De vraag is hoeveel lager moet de pachtprijs voor flexibele pacht zijn t.o.v. die van reguliere pacht. Naarmate de duur van het flexibele pachtcontract toeneemt, stijgt ook de kans op het optreden van insluitingseffecten (uitgaande van een goed en duurzaam beheer van grond en gebouwen door de pachter). Bij een duur van één jaar is de kans op het optreden van het insluitingseffect vrijwel nul. Bij het oplopen van de duur van de pachtperiode zou het kortingspercentage jaarlijks moeten toenemen. &lt;/p&gt;&lt;h3&gt;7. Een voorstel voor de institutionele vormgeving van pachtprijsbeheersing en prijstoetsing &lt;/h3&gt;&lt;p&gt;Op p. 411 stipt Hunneman terecht een punt van zorg aan: het thans vigerende Pachtprijzenbesluit (2007). In Pacht als vorm van grondgebruik[11] is al uitvoerig kritiek geleverd op de berekeningsmethodiek voor pachtprijzen. In de loop van de tijd zijn er wel wat aanpassingen en verfijningen doorgevoerd, maar de methodiek is grotendeels overeind gebleven. In de achterliggende periode hebben we gezien dat de pachtprijzen dan weer omhoog en dan weer omlaag gaan. Dit leidt tot ontevredenheid bij pachters of bij verpachters. Beiden zijn over het algemeen risicomijdend, leiden aan verliesaversie en houden niet van grote prijsfluctuaties. &lt;/p&gt;&lt;p&gt;Dit pleit er voor om de pachtprijs op een andere manier te bepalen. De voorzitter van de werkgroep Pacht van de Nederlandse Vereniging van Rentmeesters (NVR) noemde in Boerderij Vandaag van 8 juni 2018 een start-‘referentieniveau’ voor de pachtprijs op regioniveau van 1% van de vrije verkeerswaarde in een recent jaar. Een ander&amp;nbsp;start -‘referentieniveau’ dat meer gebaseerd is op de huidige berekeningsmethodiek is ook mogelijk, bijv. de pachtprijs over de afgelopen 5-6 jaar.&amp;nbsp;Deze prijs wordt dan de basis en geldt voor een bepaalde periode, bijvoorbeeld 5 jaar. Door Wageningen Economic Research wordt dan gelijktijdig een prijsindexcijfer voor grondgebonden landbouwproducten ontwikkeld. Dit prijsindexcijfer wordt gebruikt om de pachtprijs na bijvoorbeeld vijf jaar of een kortere periode, aan te passen. Die methodiek leidt tot minder transactiekosten, ook voor de overheid en geeft meer zekerheid en rust over de ontwikkeling van de pachtprijs. &lt;/p&gt;&lt;p&gt;Zowel bij reguliere als bij flexibele pacht zou met eenvoudige standaardcontracten gewerkt kunnen worden met daarin opgenomen de te betalen pachtprijs. Deze standaardcontracten worden door de Grondkamer geregistreerd en goedgekeurd. De boven aangegeven bepaling van de pachtprijs voor reguliere pacht en daarvan afgeleid de pachtprijs voor flexibele pacht is relatief eenvoudig toe passen en te toetsen. &lt;/p&gt;&lt;h3&gt;8. Conclusies &lt;/h3&gt;&lt;p&gt;Hunneman komt voor de analyse voor de pachtprijsbeheersing met een theorie die niet op deze situatie van toepassing is en misvattingen creëert. Het gebruik van de door hem aangehaald theorie is niet relevant voor de situatie waarom het gaat. Bovendien past hij het verkeerd toe. Het komt ons voor dat het doel zoals verwoord in het laatste zinsdeel van zijn artikel, ‘… ﻿en geeft verpachters langjarige zekerheid omtrent rendement’ het middel (de theorie) moet heiligen. &lt;/p&gt;&lt;p&gt;De pachtprijsbeheersing is ingevoerd om te voorkomen dat de inkomenssteun van de overheid voor de grondgebruikers terecht komt bij de grondeigenaar en neerslaat in de pachtprijs en in de grondprijs.&lt;/p&gt;&lt;p&gt;Van bepaalde zijde wordt voorgesteld om de prijsbeheersing ook bij reguliere pacht los te laten. Ook voor deze pachtvorm zou meer marktwerking kunnen worden ingevoerd. Markten kunnen goed functioneren als aan &lt;span class="bold"&gt;bepaalde voorwaarden&lt;/span&gt; wordt voldaan. Ook voor pacht is dit ook het geval. Deze voorwaarden worden door ons uitgewerkt en geadstrueerd.&lt;/p&gt;&lt;p&gt;De juristen hebben duidelijk hun stempel gedrukt op het akkoord van Spelderholt. Het in juridische zin moderniseren, - goed afkaarten lijkt het doel op zich te zijn - en de complexiteit is toegenomen. Het is een belangrijke omissie dat iedere vorm van economische analyse achterwege is gebleven. Wij tonen aan dat pachtregelingen, (pacht)overeenkomsten en gedragingen van grondgebruikers, grondeigenaren, pachters en verpachters belangrijke economische effecten hebben. &lt;/p&gt;&lt;p&gt;Flexibele pacht is &lt;span class="bold"&gt;geen&lt;/span&gt; passende pachtvorm voor een volledig of grotendeels pachtbedrijf. Het is ook geen instrument voor het realiseren van duurzaam grondgebruik, integendeel gezien zijn aard zijn averechtse effecten mogelijk. In bepaalde gevallen zoals bij een landbouwbedrijf met een groot gedeelte eigen grond of reguliere pacht kan deze pachtvorm doelmatig zijn. Het vormt dan een aanvulling op het bestaande areaal. De bestaande vaste kosten kunnen dan uitgesmeerd worden over een groter areaal.&lt;/p&gt;&lt;p&gt;De huidige methodiek van het bepalen van de pachtprijs leidt tot ontevredenheid van pachters of verpachters. Dit zet verpachters (misschien ook wel verwante juristen en rentmeesters ) er toe om alles uit kast te halen (waaronder onzinnige theorieën) om het gehele pachtsysteem te doen verdwijnen. Wij doen een voorstel voor een eenvoudig methodiek voor het bepalen van de pachtprijs, met minder transactiekosten, ook voor de overheid, en meer zekerheid en rust over de ontwikkeling van de pachtprijs.&lt;/p&gt;</content><legacyfootnotes/><footnotes><footnote>1 Louis Slangen is oud universitair hoofddocent, Leerstoel Agrarische Economie en Plattelandsbeleid, Wageningen Universiteit, Piet van der Eijk is voorzitter van de BLHB (Bond van Landpachters en eigen-grond gebruikers).</footnote><footnote>2 Hunneman, K.A.C. ‘Pachtprijsbeheersing, een element van centrale planeconomie’, &lt;span class="italic"&gt;TvAR&lt;/span&gt; 2018, nr. 9, p. 410-415.</footnote><footnote>3 P. 411 2.1 – 2.3.</footnote><footnote>4 Wolfson, D.J.(1987) Publieke Sector en Economische Orde. Wolter-Noordhoff, Groningen, p. 96-97.</footnote><footnote>5 Wikipedia (2018) Friedrich Hayek, 7 p.</footnote><footnote>6 Slangen, L.H.G., N.B.P. Polman en A.J. Oskam (2003), &lt;span class="italic"&gt;Grondgebruik, Pachtcontracten en pachtprijszettingsmechanismen&lt;/span&gt;, Wageningen Universiteit, 113 p.</footnote><footnote>7 Nieuwe Oogst, 21-02-2015, p. 3.</footnote><footnote>8 W.L. Valk, G.M.F. Snijders en H.A. Verbakel-van Bommel, Het eindakkoord van Spelderholt, &lt;span class="italic"&gt;TvAR&lt;/span&gt; 2016, p. 230 e.v.</footnote><footnote>9 Hold- up betekent dat belangrijke maar ook noodzakelijke investeringen niet zullen plaats vinden.</footnote><footnote>10 H.J. Silvis en M.J. Voskuilen, ‘Flexibele pacht en prijstoetsing in economisch perspectief’, LEI nota 2015-055.</footnote><footnote>11 Slangen, L.H.G. (2009), ‘Pacht als vorm van grondgebruik’, in: Jack Peerlings en Cornelis Gardebroek (red.), &lt;span class="italic"&gt;Van boterberg naar biobased; De Nederlandse landbouw in perspectief&lt;/span&gt;, Wageningen Academic Publisher, p. 205-223. Idem: BLHB Pachtvisie (2012).</footnote></footnotes><auteurs>dr. ir. L.H.G. Slangen en ir. P.J. van der Eijk</auteurs><published>2018-11-09 14:40:59</published><modified>2019-01-07 10:37:12</modified><editiondate>2018-11-09</editiondate><htmlpath>https://denhollander.info/artikel/15220</htmlpath></article>
</articles></edition>