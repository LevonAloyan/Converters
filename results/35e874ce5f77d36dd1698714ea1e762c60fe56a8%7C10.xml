<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2021</searchword><id>16930</id><udhid>UDH:TvAR/16930</udhid><titel>Beheer landelijk gebied - Afdeling bestuursrechtspraak Raad van State, 1 september 2021,  ECLI:NL:RVS:2021:1955  (Faunaschade Noord-Brabant) (TvAR 2021/8071)</titel><searchwords><searchword>TvAR 10/2021</searchword><searchword>TvAR 2021/8071</searchword><searchword>UDH:TvAR/16930</searchword></searchwords><attachments><attachment><name>21891.pdf</name><extention>pdf</extention><url>https://denhollander.info/download/21891/ci</url></attachment></attachments><inleiding/><content>&lt;p class="rechters"&gt;(mr. J.E.M. Polak, voorzitter, en mr. G.T.J.M. Jurgens en mr. B. Meijer)&lt;/p&gt;&lt;p class="annotator"&gt;Met noot D.W. Bruil&lt;/p&gt;&lt;h3&gt;Pacht. Faunaschade.&lt;/h3&gt;&lt;p&gt;[Wet natuurbescherming, art. 6.1; Beleidsregel natuurbescherming Noord-Brabant, art. 4.6)]&lt;/p&gt;&lt;p&gt;GS van Noord-Brabant hebben geweigerd een tegemoetkoming in schade die ganzen hebben toegebracht aan gepachte gronden te verstrekken. Op grond van de Beleidsregel natuurbescherming wordt geen vergoeding gegeven als de schade is toegebracht aan gronden die in erfpacht of pacht zijn gegeven en waarvoor beperkingen in het landbouwkundig gebruik gelden of beperkingen ten aanzien van het bestrijden van schadeveroorzakende diersoorten. Beroep en hoger beroep ongegrond.&lt;/p&gt;&lt;p&gt;Uitspraak op het hoger beroep van:&lt;/p&gt;&lt;p&gt;[appellant], handelend onder de naam [melkveebedrijf], wonend [woonplaats],&lt;/p&gt;&lt;p&gt;appellant,&lt;/p&gt;&lt;p&gt;tegen de uitspraak van de rechtbank Oost-Brabant van 2 oktober 2020 in zaak nr. 19/2616 in het geding tussen:&lt;/p&gt;&lt;p&gt;[appellant]&lt;/p&gt;&lt;p&gt;en&lt;/p&gt;&lt;p&gt;het college van gedeputeerde staten van Noord-Brabant.&lt;/p&gt;&lt;p&gt;Procesverloop&lt;/p&gt;&lt;p&gt;Bij besluit van 19 april 2019 heeft het college een verzoek van [appellant] om een tegemoetkoming in schade die ganzen hebben toegebracht aan door hem gepachte gronden afgewezen.&lt;/p&gt;&lt;p&gt;Bij besluit van 27 augustus 2019 heeft het college het door [appellant] daartegen gemaakte bezwaar ongegrond verklaard.&lt;/p&gt;&lt;p&gt;Bij uitspraak van 2 oktober 2020 heeft de rechtbank het door [appellant] daartegen ingestelde beroep ongegrond verklaard. Deze uitspraak is aangehecht.&lt;/p&gt;&lt;p&gt;Tegen deze uitspraak heeft [appellant] hoger beroep ingesteld.&lt;/p&gt;&lt;p&gt;Het college heeft een schriftelijke uiteenzetting gegeven.&lt;/p&gt;&lt;p&gt;[appellant] heeft nadere stukken ingediend.&lt;/p&gt;&lt;p&gt;De Afdeling heeft de zaak ter zitting behandeld op 13 juli 2021, waar [appellant] en het college, vertegenwoordigd door mr. M.C. van der Haar en W.A.P. Remijnse, zijn verschenen.&lt;/p&gt;&lt;p&gt;Overwegingen&lt;/p&gt;&lt;p&gt;Voorgeschiedenis&lt;/p&gt;&lt;p&gt;1. [appellant] exploiteert een melkveebedrijf en pacht hiervoor gronden van in totaal 120 hectare van de Staat der Nederlanden.&lt;/p&gt;&lt;p&gt;2. [appellant] heeft het college bij formulier van 11 april 2019 verzocht hem tegemoet te komen in schade die ganzen hebben toegebracht aan de gronden die hij pacht.&lt;/p&gt;&lt;p&gt;Besluitvorming&lt;/p&gt;&lt;p&gt;3. Het college heeft aan zijn besluitvorming het volgende ten grondslag gelegd. Het college kent geen tegemoetkoming in zogenoemde faunaschade toe als de schade is toegebracht aan gronden die in erfpacht of pacht zijn gegeven en waarvoor beperkingen in het landbouwkundig gebruik gelden of beperkingen ten aanzien van het bestrijden van schadeveroorzakende diersoorten. Bij landbouwkundige beperkingen gaat het bijvoorbeeld om het niet mogen gebruiken van kunstmest en chemische bestrijdingsmiddelen, een hoge waterstand en beperkingen ten aanzien van het aantal grootvee-eenheden per hectare. Door deze beperkingen kunnen geen normale opbrengsten worden gegenereerd met de gronden. In de pachtovereenkomst die [appellant] met de Staat heeft gesloten zijn beperkingen opgenomen met betrekking tot het gebruik van de gepachte gronden. De gronden dienen beheerd te worden als nat, matig voedselrijk grasland. Verder is het verboden de gronden te scheuren en hebben de gronden als vegetatie schraal bloemrijk hooiland. Uit de overeenkomst vloeien ook beperkingen voort met betrekking tot het gebruik van mest en chemische bestrijdingsmiddelen. Deze beperkingen vormen een belemmering voor het normaal landbouwkundig gebruik van de gronden. Dat deze in de pachtovereenkomst neergelegde beperkingen geen belemmering vormen voor de manier waarop [appellant] de gronden wenst te gebruiken, doet er niet aan af dat de beperkingen gelden en dat met de gronden geen normale opbrengsten kunnen worden behaald, aldus het college.&lt;/p&gt;&lt;p&gt;Beroep&lt;/p&gt;&lt;p&gt;4. De rechtbank heeft geoordeeld dat in de pachtovereenkomst beperkingen zijn opgenomen met betrekking tot het landbouwkundig gebruik van de door [appellant] van de Staat gepachte gronden. De gronden zijn weliswaar verpacht als landbouwgrond, maar de rechtbank leidt uit de pachtovereenkomst af dat het landbouwkundig gebruik ondergeschikt is aan natuurbeheer. Hoewel in voorkomende gevallen een goede opbrengst zal kunnen worden behaald, is op de gronden als gevolg van de in de pachtovereenkomst opgenomen voorwaarden geen sprake van normale agrarische productie. Uit het beleid van het college en de daarop door hem gegeven toelichting volgt dat faunaschade in dergelijke gevallen tot het ondernemersrisico behoort en de grondgebruiker daarvoor niet wordt gecompenseerd. Het college heeft zich terecht op het standpunt gesteld dat dit een consequentie is van de door [appellant] gemaakte bedrijfskeuze om deze pachtovereenkomst te sluiten. Dat de overeengekomen pachtprijs van € 322,60 per hectare ruim 35% lager ligt dan de reguliere pachtprijs van &lt;br/&gt;€ 505,00 is volgens de rechtbank ook een aanwijzing dat beperkingen gelden voor het landbouwkundig gebruik van de gronden. Dit betekent dat het college een tegemoetkoming in de schade heeft kunnen afwijzen, aldus de rechtbank.&lt;/p&gt;&lt;p&gt;Hoger beroep&lt;/p&gt;&lt;p&gt;5. [appellant] betoogt dat de rechtbank ten onrechte heeft geoordeeld dat de pachtovereenkomst die hij met de Staat heeft gesloten het landbouwkundig gebruik van de door hem gepachte gronden beperkt. Volgens [appellant] volgt uit de overeenkomst ook niet dat het landbouwkundig gebruik van de gepachte gronden ondergeschikt is aan natuurbeheer. Uit de pachtovereenkomst blijkt dat aan hem landbouwgronden in pacht zijn gegeven en niet natuurgronden. Ook in het ter plaatse geldende bestemmingsplan is bepaald dat op de gronden de bestemming landbouwgrond rust. In de overeenkomst zijn weliswaar beperkingen opgenomen ten aanzien van het gebruik van de gronden, maar die maken het niet onmogelijk een goede opbrengst te behalen - iets wat de rechtbank ook heeft onderkend. [appellant] stelt zich op het standpunt dat de jaarlijkse oogst van de gronden rendabel is en een goede aanvulling is op de rantsoenen van zijn runderen. De in de pachtovereenkomst neergelegde voorwaarden beperken de bedrijfsvoering van zijn melkveebedrijf dan ook niet, aldus [appellant].&lt;/p&gt;&lt;p&gt;5.1. In artikel 4.6 van de Beleidsregels natuurbescherming Noord-Brabant is het volgende bepaald:&lt;/p&gt;&lt;p&gt;"Gedeputeerde staten verlenen geen tegemoetkoming in de schade in de volgende gevallen: […]&lt;/p&gt;&lt;p&gt;l. de schade is aangericht aan gewassen op gronden: […]&lt;/p&gt;&lt;p&gt;2°. Waarvoor een erfpachtovereenkomst of pachtovereenkomst is gesloten en aan deze gronden beperkingen in het landbouwkundig gebruik zijn verbonden of beperkingen ten aanzien van het bestrijden van schadeveroorzakende diersoorten; […]."&lt;/p&gt;&lt;p&gt;In artikel 4 van de overeenkomst die [appellant] met de Staat heeft gesloten is het volgende neergelegd:&lt;/p&gt;&lt;p&gt;"Het verpachte is uitsluitend bestemd om te worden gebruikt als grasland. Het dient beheerd te worden als nat, matig voedselrijk grasland. Het is verboden het grasland te scheuren. De gronden hebben als vegetatie schraal bloemrijk hooiland.&lt;/p&gt;&lt;p&gt;Geldende bepalingen:&lt;/p&gt;&lt;p&gt;Optie 1.&lt;/p&gt;&lt;p&gt;* Begrazing gedurende het hele groeiseizoen;&lt;/p&gt;&lt;p&gt;* Overwinteren van vee in de Noordwaard is niet toegestaan;&lt;/p&gt;&lt;p&gt;* Bemesten is niet toegestaan;&lt;/p&gt;&lt;p&gt;* Bijvoeren is niet toegestaan;&lt;/p&gt;&lt;p&gt;* Het gebruik van chemische bestrijdingsmiddelen is niet toegestaan;&lt;/p&gt;&lt;p&gt;* Elk jaar vóór 1 oktober eventueel nog aanwezige hoge vegetatie maaien en afvoeren.&lt;/p&gt;&lt;p&gt;Optie 2.&lt;/p&gt;&lt;p&gt;* Eén keer per jaar maaien (na 20 juni) en afvoeren;&lt;/p&gt;&lt;p&gt;* Nabeweiden is niet toegestaan;&lt;/p&gt;&lt;p&gt;* Bemesten is niet toegestaan;&lt;/p&gt;&lt;p&gt;* Bijvoeren niet toegestaan;&lt;/p&gt;&lt;p&gt;* Het gebruik van chemische bestrijdingsmiddelen is niet toegestaan;&lt;/p&gt;&lt;p&gt;* Elk jaar vóór 1 oktober nog aanwezige hoge vegetatie maaien en afvoeren."&lt;/p&gt;&lt;p&gt;5.2. De Afdeling stelt vast dat op basis van de door [appellant] met de Staat gesloten pachtovereenkomst beperkingen gelden ten aanzien van het gebruik van de gepachte gronden. Ter zitting heeft [appellant] verklaard dat hij de opbrengst van deze gronden gebruikt als aanvulling op de opbrengst van andere gronden die hij beheert. Waar hij de andere gronden vijf keer per jaar maait, wat gangbaar is bij gronden die hiervoor bestemd zijn, maait hij de van de Staat gepachte gronden één à twee keer per jaar. Gelet hierop en gelet op de overeengekomen pachtprijs, die, zoals de rechtbank heeft overwogen, fors lager is dan de reguliere pachtprijs, heeft het college zich op het standpunt kunnen stellen dat het landbouwkundig gebruik van de gepachte gronden ondergeschikt is aan de natuurbestemming. Dat [appellant] de opbrengst van de gronden zelf rendabel acht, is op zichzelf onvoldoende om tot een andere conclusie te komen. De rechtbank heeft dan ook terecht geoordeeld dat het college artikel 4.6 van de Beleidsregels natuurbescherming Noord-Brabant aan [appellant] heeft mogen tegenwerpen en het verzoek om een tegemoetkoming heeft mogen afwijzen.&lt;/p&gt;&lt;p&gt;5.3. Het betoog slaagt niet.&lt;/p&gt;&lt;p&gt;Slotsom&lt;/p&gt;&lt;p&gt;6. Het hoger beroep is ongegrond.&lt;/p&gt;&lt;p&gt;7. Het college hoeft geen proceskosten te vergoeden.&lt;/p&gt;&lt;p&gt;Beslissing&lt;/p&gt;&lt;p&gt;De Afdeling bestuursrechtspraak van de Raad van State:&lt;/p&gt;&lt;p&gt;verklaart het hoger beroep ongegrond.&lt;/p&gt;&lt;h3&gt;Noot&lt;/h3&gt;&lt;p&gt;Er komen steeds meer grondgebruiksovereenkomsten, zoals pacht, die gericht zijn op duurzaamheid (althans wat daaronder wordt verstaan). Er worden dan allerlei beperkingen aan het agrarisch gebruik gesteld, zoals die ook in deze uitspraak zijn opgesomd. Meestal leidt dat dan vanzelfsprekend ook tot een lagere pachtprijs. Soms hebben deze overeenkomsten effecten voor andere beleidsterreinen, waar men zich – vermoed ik – niet altijd van bewust is. Zo kan een beperking voor wat betreft het mestgebruik resulteren in een discussie over de vraag of deze grond dan wel meetelt voor de gebruiksnorm van de Meststoffenwet, zie CBB 11-12-2017, ECLI:NL:CBB:2017:400 (waterschap Friesland). Ook kunnen er wellicht gevolgen aan verbonden zijn voor het begrip “subsidiabele hectare” uit het gemeenschappelijk landbouwbeleid, met een directe consequentie voor de inkomenssteun, zie: CBB 5 maart 2018, TvAR 2018/5945 (Waterschap Rijn en IJssel). In bovenstaande uitspraak is nog weer een ander gevolg aan de orde: de faunaschade, in dit geval door ganzen, in Noord-Brabant, behoeft niet te worden vergoed. Mijn eerste vraag zou zijn: hoe weet de provincie welke beperkingen er in de pachtovereenkomst staan? Partij daarbij was immers niet de provincie, maar Staatsbosbeheer? Vreemd. De discussie bij de bestuursrechter spitst zich toe op de vraag: is hier nu sprake van natuur of van landbouw? Volgens de beleidsregel is de uitzondering op de schadevergoeding echter veel ruimer: het moet gaan om “beperkingen in het landbouwkundig gebruik”. Daar is natuurlijk al heel snel sprake van. De rechter wil de lat kennelijk toch iets hoger leggen. En men kan natuurlijk twisten over de vraag of het landbouwkundig gebruik ondergeschikt is aan de natuurbescherming. Aangezien het om een pachtovereenkomst gaat zou men denken dat er toch altijd ook sprake is van landbouw. En agrarisch natuurbeheer is ook landbouw, volgens Pachtkamer Hof Arnhem, 18 augustus 2009, TvAR 2009/5547 (Den Hamer/DeCloedt). Dat het weigeringsbesluit van GS van Noord-Brabant klopt met de beleidsregel lijkt mij nauwelijks voor discussie vatbaar. Of de beleidsregel zelf klopt, is voor mij sterk de vraag. Om te beginnen al: waarom is de uitzondering tot twee gebruikstitels (erfpacht en pacht) beperkt? Wat te denken van een eigenaar die na een omvormingssubsidie een kwalitatieve verplichting “natuur” op zijn perceel heeft liggen? Ontvangt die wel een vergoeding voor faunaschade? Of bij bruikleen? Het valt te billijken dat men niet overgaat tot het uitkeren van schade door een natuurverschijnsel als er in een gebied alleen maar ‘natuur’ is. Zo eenvoudig is dat begrip echter niet en “echte” natuurgebieden worden ook niet verpacht. Ook op percelen met bovengenoemde kwalitatieve verplichting wordt trouwens vaak nog landbouw bedreven, terwijl dat toch echt is uitgesloten. Zie Willem Bruil – Bodem, landbouw en duurzaamheid, in: Milieuproblemen in de landbouw: falend omgevingsrecht en mogelijke oplossingen, Vereniging voor Milieurecht 2019-1, p. 322 e.v. Naar het motief van de provincie om het zo te regelen kan men slechts gissen. Er wordt alleen maar gezegd dat “faunaschade in dergelijke gevallen tot het ondernemersrisico behoort”. Waarom dat zo is? Ik zou denken dat als er maar één keer gemaaid mag worden en juist die snede wordt door de ganzen is verorberd, de schade extra hard aankomt. Te verwachten valt dat met deze risico’s nog weinig boeren staan te trappelen om grond met allerlei beperkingen te pachten. Ik ben benieuwd wat Staatsbosbeheer dan gaat doen met deze 120 (!) hectare. Boeren betalen om beheershandelingen uit te voeren? Het is mij in elk geval bekend dat bij sommige waterschappen nu wordt overwogen om het beding in pachtovereenkomsten waarbij een verbod op bemesting is opgenomen, dan in vredesnaam maar te laten vervallen. En dan hebben we het paard weer eens achter de wagen gespannen. De vraag is natuurlijk: wat kan een rechter hiermee? Ik zou menen dat de Brabantse beleidsregel in strijd is met artikel 6.1 van de Wet natuurbescherming en daarom buiten toepassing had moeten blijven. Weer een foute uitspraak van de Afdeling bestuursrechtspraak van de Raad van State dus. Tegelijkertijd kan het provinciebestuur van Noord-Brabant worden opgeroepen de beleidsregel aan te passen.&lt;/p&gt;&lt;p&gt;D.W. Bruil&lt;/p&gt;</content><legacyfootnotes/><footnotes><footnote/></footnotes><auteurs>D.W. Bruil</auteurs><published>2021-11-02 11:43:40</published><modified>2021-11-02 12:24:57</modified><editiondate>2021-11-02</editiondate><htmlpath>https://denhollander.info/artikel/16930</htmlpath></article>
</articles></edition>