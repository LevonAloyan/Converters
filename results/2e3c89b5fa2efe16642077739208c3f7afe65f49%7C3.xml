<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2010</searchword><id>8549</id><udhid>UDH:TvAR/8549</udhid><titel>Smet/Suij (TvAR 2010/5575)</titel><searchwords><searchword>TvAR 6/2010</searchword><searchword>TvAR 2010/5575</searchword><searchword>UDH:TvAR/8549</searchword></searchwords><attachments><attachment><name>TvAR2010_6_06_5575.pdf</name><extention>pdf</extention><url>https://denhollander.info/download/7614/ci</url></attachment></attachments><inleiding>Tussen eigenaren/verpachters en pachter is bij vonnis van 7 mei 2008 vastgelegd dat tussen hen een pachtovereenkomst tot stand is gekomen. Gezag van gewijsde van dit vastleg­gingsvonnis geldt ook voor de rechtsverkrijger onder bijzon­dere titel, in dit geval de koper van (een deel van) de ver­pachte grond. Daaraan doet niet af dat bedoeld vonnis is gewezen op het moment dat de rechtsverkrijging reeds had plaatsgevonden en ook niet dat de koper in de procedure die tot het vonnis heeft geleid, niet als partij is verschenen. De koper, die van bedoelde procedure op de hoogte was, had zich aan de zijde van de verpachters kunnen voegen of in die procedure kunnen tussenkomen, maar heeft die gelegenheid niet benut. Bovendien had de koper, ook zonder een zodani­ge voeging of tussenkomst, tegen het vastleggingsvonnis in hoger beroep kunnen komen.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van het vonnis van 18 maart 2009, dat de pachtkamer van de rechtbank Middelburg, sector kanton, locatie Terneu­zen, als voorzieningenrechter tussen appellant in het princi­paal beroep (hierna ook te noemen: Smet) als gedaagde en geïntimeerde in het principaal beroep (hierna ook te noe­men: Suij) als eiser heeft gewezen. Van genoemd vonnis is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
––de dagvaarding in hoger beroep van 17 april 2009;&#13;
––de memorie van grieven;&#13;
––de memorie van antwoord, tevens van incidenteel hoger beroep;&#13;
––de memorie van antwoord in incidenteel hoger beroep.&#13;
2.2 Partijen hebben de stukken voor het wijzen van arrest aan het hof overgelegd.&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 In een geding tussen Suij als eiser en J.H.R. van Liere-Janssens, A. Janssens en R.M. Janssens als gedaagden (hier­na tezamen aan te duiden als de erven Janssens), alsmede in een ‘vrijwaringszaak’ van Suij tegen H.H.L. de Beule (hier­na: De Beule) is door de pachtkamer van de rechtbank Mid­delburg, sector kanton, locatie Terneuzen, bij vonnis van 7 mei 2008 (hierna: het vastleggingsvonnis) vastgelegd een pachtovereenkomst tussen de rechtsvoorganger van de erven Janssens en De Beule als verpachter (hierna: Janssens sr.) en Suij als pachter met betrekking tot:&#13;
––een perceel akkerbouwland aan de Tragel te Koe­wacht, gemeente Terneuzen, kadastraal bekend Gemeente Axel, sectie N, nummer 566, groot 3.34.00 ha,&#13;
––een perceel akkerbouwland aan de Oudestraat te Koewacht, gemeente Terneuzen, kadastraal bekend Gemeente Axel, sectie N, nummer 888, groot 0.52.00 ha,&#13;
––een gedeelte van het perceel, in gebruik als ak­kerbouwland ter grootte van 0.47.00 ha aan de Oudestraat te Koewacht, gemeente Terneuzen, kadastraal bekend Gemeente Axel, sectie N, num­mer 684,&#13;
––tegen de pachtprijs van € 2.405,- de hoop en in­gaande op 1 oktober 1999.&#13;
3.3 Ten tijde van de inleidende dagvaarding in het geding tussen Suij en de erven Janssens (die dagvaarding is van 11 mei 2007) waren de erven Janssens eigenaar van de onder 3.2 omschreven gronden (hierna: de akkerbouwgronden). De erven Janssens hebben de akkerbouwgronden verkocht aan De Beule. Levering aan De Beule heeft plaatsgevonden bij akte van levering van 11 juli 2007. De Beule heeft het perceel aan de Tragel van 3.34.00 ha (hierna: het perceel) &#13;
verkocht aan Smet. Levering aan Smet heeft plaatsgevonden bij akte van levering van 18 september 2007. Die akte houdt onder meer in:&#13;
“Partijen verklaarden vooraf:&#13;
dat er een procedure loopt bij de pachtkamer waarbij ver­zocht is tot een schriftelijke vastlegging van de pacht,&#13;
dat koper hiermede bekend is,&#13;
dat de verkoper van mening is dat er geen pachtverhouding bestaat en derhalve bij deze akte levert vrij van pacht.”&#13;
3.4 De ten verzoeke van Suij tegen De Beule uitgebrach­te dagvaarding ‘in vrijwaring’ is van 27 november 2007. Op dat moment was De Beule dus geen eigenaar meer van de akkerbouwgronden. De Beule is in het geding dat tot het vastleggingsvonnis heeft geleid, niet verschenen.&#13;
3.5 Tegen het vastleggingsvonnis is geen rechtsmiddel aan­gewend, niet door de erven Janssens, niet door De Beule en evenmin door Smet.&#13;
3.6 Smet heeft kort na de levering op 18 september 2007 het perceel in gebruik genomen. Bij brief van 25 juni 2008 heeft Suij zich tegenover Smet beroepen op de inhoud van het vastleggingsvonnis.&#13;
4 De motivering van de beslissing in hoger beroep&#13;
4.1 In dit kort geding heeft Suij ontruiming van het perceel gevorderd, met nevenvorderingen. Bij het bestreden vonnis heeft de pachtkamer in eerste aanleg die vordering toege­wezen. Daarbij is de pachtkamer in eerste aanleg ervan uit­gegaan dat aan het vastleggingsvonnis tegenover Smet geen gezag van gewijsde toekomt. Wel heeft de pachtkamer in eerste aanleg het op grond van het vastleggingsvonnis aan­nemelijk geacht dat op het moment van de overdracht door de erven Janssens aan De Beule een pachtovereenkomst be­stond, waarvan de rechten en verplichtingen vervolgens zijn overgegaan op De Beule en daarna op Smet.&#13;
4.2 Volgens de eerste grief van Smet ontbreekt een spoed­eisend belang van Suij bij diens vordering. Met de grieven 2 en 3 betwist Smet dat er tussen wijlen Janssens sr. en Suij een pachtovereenkomst heeft bestaan. Grief 4 betreft de wij­ze waarop de pachtkamer in eerste aanleg de belangen van Smet en Suij tegen elkaar heeft afgewogen. In het inciden­teel beroep, dat gelet op de omstandigheid dat Suij ook in het incidenteel beroep tot bekrachtiging van het bestreden vonnis concludeert een voorwaardelijk karakter draagt, be­toogt Suij dat aan het vastleggingsvonnis ook tegenover Smet gezag van gewijsde toekomt. Het hof zal de grieven zoveel mogelijk gezamenlijk bespreken.&#13;
4.3 Met betrekking tot het belang van Suij bij een onmiddel­lijke voorziening bij voorraad overweegt het hof als volgt. Smet ontkent dat belang met als argument dat Suij niet voortvarend tegen hem is opgetreden. Het is echter niet on­begrijpelijk dat Suij het vastleggingsvonnis heeft afgewacht voordat hij zich tot Smet wendde. Toen dat vonnis was ge­wezen, was inmiddels het teeltseizoen begonnen en had Smet, ook volgens zijn eigen stellingen, gewas op de ak­kerbouwpercelen. Vervolgens is volgens de onbetwiste stel­lingen van Suij (inleidende dagvaarding onder 8, 9 en 10) tussen partijen gecorrespondeerd. Voorafgaand aan het teelt­seizoen 2009 heeft Suij op 23 februari 2009 de inleidende dagvaarding uitgebracht. Aldus heeft Suij voldoende voort­varend gehandeld. Zijn spoedeisend belang bij het gebruik van het perceel ten behoeve van zijn landbouwbedrijf is vol­doende aannemelijk. De eerste grief in het principaal beroep faalt derhalve.&#13;
4.4 Smet bestrijdt in dit geding terecht niet het uitgangspunt dat indien tussen Suij en wijlen Janssens sr. daadwerke­lijk een pachtovereenkomst bestond, hij thans door de wer­king van art. 7:361 Burgerlijk Wetboek (‘koop breekt geen pacht’) als verpachter moet worden beschouwd. Ook be­roept hij zich niet op de bescherming die een opvolgend ei­genaar eventueel aan art. 3:36 Burgerlijk Wetboek kan ont­lenen, namelijk in het geval dat, kort gezegd, hij is afgegaan op een door toedoen van de pachter gewekt vertrouwen dat geen pachtverhouding bestond. Wel betwist Smet dat tus­sen wijlen Janssens sr. als verpachter en Suij als pachter een pachtovereenkomst heeft bestaan. In dit verband stelt hij zich op het standpunt dat aan het vastleggingsvonnis tegen­over hem geen gezag van gewijsde toekomt.&#13;
4.5 Volgens het tweede lid van art. 236 Wetboek van Bur­gerlijke Rechtsvordering geldt het gezag van gewijsde van het vastleggingsvonnis mede tegenover de rechtsverkrijgen­den onder bijzondere titel van de erven Janssens en dus ook tegenover Smet. Daaraan doet niet af dat bedoeld vonnis is gewezen op het moment dat de rechtsverkrijging reeds had plaatsgevonden en ook niet dat Smet in de procedure die tot het vonnis heeft geleid, niet als partij is verschenen. Smet, die (naar volgt uit de inhoud van de akte van levering van 18 september 2007 zoals onder 3.4 weergegeven) van bedoel­de procedure op de hoogte was, had zich aan de zijde van de erven Janssens (en eventueel ook van De Beule) kunnen voegen of in die procedure kunnen tussenkomen, maar heeft die gelegenheid niet benut. Bovendien had hij, ook zon­der een zodanige voeging of tussenkomst, tegen het vastleg­gingsvonnis in hoger beroep kunnen komen. Wat betreft dit laatste verwijst het hof naar het arrest van de Hoge Raad van 5 juni 1992, NJ 1993, 204.&#13;
4.6 Voor zover de Smet is uitgegaan van een onjuiste opvat­ting van zijn positie ten opzichte van het geding tussen Suij en de erven Janssens, komt dit voor zijn rekening. Smet be­roept zich op de omstandigheid dat Suij De Beule wel en Smet niet bij exploot (de onder 3.5 bedoelde dagvaarding ‘in vrijwaring’) heeft opgeroepen. De strekking van zijn stand­punt is echter klaarblijkelijk niet dat hij door deze gang van zaken daadwerkelijk op het verkeerde been is gezet (Smet heeft niet aangevoerd dat hij destijds van bedoeld exploot kennis droeg) en zich door die gang van zaken heeft laten weerhouden om tussen te komen en/of hoger beroep in te stellen. Reeds daarom behoort een en ander geen gevolgen te hebben. Ook kan Smet aan Suij niet verwijten dat hij hem eerst na afloop van de appeltermijn van de inhoud van het vastleggingsvonnis op de hoogte heeft gesteld (memorie van grieven onder 9). Voor Smet bestond in verband met de in­houd van de akte van levering van 18 september 2007 zoals onder 3.4 weergegeven immers alle aanleiding om zich zelf­standig op de hoogte te stellen van het verloop van het ge­ding dat tot het vastleggingsvonnis heeft geleid. Zijn nala­tigheid verwijt hij ten onrechte aan Suij.&#13;
4.7 Ook de omstandigheid dat in het geding dat tot het vast­leggingsvonnis heeft geleid door de erven Janssens geen verweer is gevoerd (memorie van grieven onder 23), staat niet aan het gezag van gewijsde van dat vonnis in de weg en belet niet dat Suij dit gezag tegenover Smet inroept. In dit verband neemt het hof mede in ogenschouw dat de vastleg­gingsprocedure naar zijn aard erop is gericht om het bestaan van een pachtovereenkomst vast te stellen en de inhoud van die overeenkomst vast te leggen en dat Suij juist wat betreft het bestaan van de vastgelegde overeenkomst dat gezag in­roept.&#13;
4.8 Uit het voorgaande volgt dat de grief in het incidenteel beroep slaagt en dat op grond van het gezag van gewijsde van het vastleggingsvonnis ervan uit moet worden gegaan dat tussen wijlen Janssens sr. en Suij een pachtovereenkomst heeft bestaan. Dat brengt mee dat thans Smet als verpach­ter gehouden is om het gepachte aan Suij als pachter ter be­schikking te stellen. De grieven 2 en 3 in het principaal be­roep stuiten hierop af.&#13;
4.9 Ook grief 4 in het principaal beroep faalt. Tegenover het rechtmatige belang van Suij als pachter bij het gebruik van het perceel, kan het belang van Smet bij het voortgezet ge­bruik van dat perceel ten behoeve van zijn eigen landbouw­bedrijf – welk voortgezet gebruik neer zou komen op voort­zetting van zijn wanprestatie tegenover Suij – geen gewicht in de schaal leggen.&#13;
4.10 De slotsom is dat het bestreden vonnis dient te worden bekrachtigd. Naar uit het voorgaande volgt, geschiedt die bekrachtiging met verbetering van de gronden. Het hof zal Smet veroordelen in de kosten van zowel het principaal als het incidenteel beroep.&#13;
5 De beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van de rechtbank Middelburg, sector kanton, locatie Terneuzen, van 18 maart 2009;&#13;
veroordeelt Smet in de kosten van zowel het principaal als het incidenteel beroep, tot aan deze uitspraak aan de zijde van Suij wat betreft het principaal beroep begroot op € 262,- voor griffierecht en op € 894,- voor salaris overeenkomstig het liquidatietarief en wat betreft het incidenteel beroep be­groot op € 447,- voor salaris overeenkomstig het liquidatie­tarief.&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.M. Olthof en Th.C.M. Willemse en de deskundige leden mr. ing. J.A. Jansens van Gelli­cum en ir. H.B.M. Duenk </auteurs><published>2010-06-01 00:00:00</published><modified>2010-06-01 00:00:00</modified><editiondate>2010-06-01</editiondate><htmlpath>https://denhollander.info/artikel/8549</htmlpath></article>
</articles></edition>