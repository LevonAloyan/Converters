<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1988</searchword><id>6283</id><udhid>UDH:TvAR/6283</udhid><titel>Salzburger Festspiele</titel><searchwords><searchword>TvAR 9/1988</searchword><searchword>UDH:TvAR/6283</searchword></searchwords><attachments><attachment><name>1988_nr 9_Artikel_RodriguesLopes.pdf</name><extention>pdf</extention><url>https://denhollander.info/download/6077/ci</url></attachment></attachments><inleiding>ALGEMEEN&#13;
Het veertiende Europese Congres voor agrarisch recht viel in het dertigste levensjaar&#13;
van het CEDR en mocht dus aanspraak maken op een feestelijke locatie. Salzburg&#13;
bleek een uitstekende keuze, op 22 september 1987 begon daar een waarlijke feestweek.&#13;
Drie avonden bracht het voltallige congres met de medegenomen familieleden&#13;
in de Altstadt door, een volmaakte integratie van geschiedenis, oude architectuur,&#13;
daaraan aangepaste nieuwe architectuur, etalages met luxueuze duurzame consumptiegoederen,&#13;
restaurants, bierhallen en... grote drukte op straat, ten dele in verband&#13;
met allerlei vormen van vermaak.&#13;
In de Residenz luisterden we ademloos naar uitvoering van werk van, natuurlijk,&#13;
Mozart. Aldaar was daags daarop een copieuze ontvangst. De laatste avond genoten&#13;
wij van een eenvoudig diner en van het onvermoeibare, geestdriftige, eenvoudige,&#13;
perfect georganiseerde optreden van een grote folkloristische groep in een onwaarschijnlijk&#13;
grote Bierhalle (Stiegel-Keller).&#13;
Tegenover deze demonstratie van Oostenrijkse cultuur, gastvrijheid en organisatietalent&#13;
stond het onvermogen of de onwil de hoofdzaak van het Congres, de wetenschappelijke&#13;
gedachten wisseling en de openbaring van de vruchten daarvan enige&#13;
kans te geven. Het Congresgebouw, de accommodatie, de technische faciliteiten en&#13;
de tolkendienst voldeden aan de wensen van de verwende congressist. Het gedeeltelijk&#13;
mislukken van het congres is hoofdzakelijk toe te schrijven aan de mentaliteit&#13;
van degenen die met het wetenschappelijk management waren belast. De nationale&#13;
preadviseurs hadden aan hun verplichtingen voldaan, de algemene rapporteurs hadden&#13;
hun rechtvergelijking op tijd voltooid. Dat het verzenden van al deze stukken&#13;
vooraf aan de congressisten zo'n tien jaar geleden bij de CEDR-congressen in onbruik&#13;
is geraakt, is al onbevredigend genoeg, maar dat nu selectieve raadpleging tijdens&#13;
en na het congres onmogelijk wordt gemaakt, heeft nog eens twee ernstige gevolgen.&#13;
Bijna alle bijdragen bestaan uit voorlezing van eigen werk. Zonder stukken&#13;
ter verificatie is niet werkelijk bekend wat een spreker heeft verklaard, in zijn eigen&#13;
taal al nauwelijks en zeker niet na spontane vertaling door een tolk. Monologen maken&#13;
in vereniging nog geen discussie. Verslaggeving wordt toevallig en hachelijk. Bovendien&#13;
worden de conclusies door de algemene rapporteurs met enkele anderen&#13;
voorbereid, kunnen de ontwerpen maar zeer ten dele door de andere deelnemers&#13;
worden overzien en... worden zij mondeling gepresenteerd met de toevoeging van&#13;
hogerhand dat men slechts kan instemmen of verwerpen, niet amenderen of aanvullen.&#13;
Tenslotte is er dan nog steeds geen publikatie van de conclusies, behalve zeer&#13;
kort, van de werkgroep Milieu. Aldus blijven van het congres niet meer over dan&#13;
enkele snel vervagende indrukken van de zittingen en... goede herinneringen aan&#13;
Salzburg. </inleiding><content>LANDBOUW, BOSBOUW EN MILIEU&#13;
Het rapport van prof. dr. M. Welan (uit Wenen, bij uitzondering verspreid) laat zich&#13;
als volgt samenvatten:&#13;
1. Algemeen&#13;
De milieuproblematiek wordt veroorzaakt door:&#13;
a. feitelijke omstandigheden: geografie (bergen, vlakland), geologie, klimaat&#13;
(luchtcirculatie brengt schadelijke stoffen in beweging), vegetatie, verkaveling;&#13;
b. concentratie van verkeer en industrie;&#13;
c. ontwikkelingen in landen en streken, die tot bepaalde opvattingen omtrent het&#13;
milieu geleid hebben.&#13;
In de luchtverontreiniging, bijvoorbeeld door giftige zware metalen en schadelijke&#13;
organische stoffen, moeten we onderscheid maken tussen Midden- en Noord-&#13;
Europa enerzijds en Zuid-Europa anderzijds (behalve industrieel Noord-Italië en&#13;
Noord-Spanje). In het bijzonder hebben schadelijke stoffen uit Midden-Europa in&#13;
Scandinavië de lucht vervuild en daarmee terrestrische ecosystemen (sterfte van meren)&#13;
aangetast. Water- en bodemvervuiling zijn chemische problemen. Zuid-Europa&#13;
lijdt onder bodemerosie, alsmede aan een tekort aan drink- en bevloeiingswater.&#13;
Daarvan heeft Noord-Europa genoeg, maar niet altijd van voldoende kwaliteit.&#13;
De dieren en planten in Midden- en Noord-Europa verkeren in een langs chemische&#13;
weg geïntoxiceerd ecosysteem. In Zuid-Europa is het met fauna en flora veel&#13;
beter gesteld, doch de instelling van de bevolking ter zake van behoud belooft weinig&#13;
goeds.&#13;
De agrarische produktie groeit in de industrielanden sterker dan de bevolking.&#13;
De vraag naar levensmiddelen is reeds lang verzadigd. De exporten naar de Derde&#13;
Wereld nemen in betekenis af. Bijna alle industrielanden voeren een landbouwpolitiek&#13;
die de signalen van de markt uitschakelt. Invoerbeperkingen, uitvoer subsidies,&#13;
prijsgaranties laten zich reeds bij de inschakeling van de produktief actoren gelden.&#13;
De staatsinmenging gaat met steeds hogere kosten gepaard. Produktieregelingen,&#13;
contingenteringen, volume- en prijsbegrenzingen en braakleggingen, alle te zamen&#13;
hebben weinig kunnen uitrichten. Alleen een fundamentele hervorming van de&#13;
landbouwpolitiek kan werkelijk vruchten afwerpen. Men denke bijvoorbeeld aan&#13;
koppeling van inkomenssteun aan in ecologisch opzicht gunstige ontwikkelingen,&#13;
onderwerping van de ontwikkeling aan regionaal bepaalde doeleinden en verbinding&#13;
van consequenties aan de bedrijfsgrootte. Thans bestaat slechts 8% van de subsidie&#13;
uit directe betalingen tegenover meer dan 70% aan produktie gebonden uitkeringen.&#13;
De hervormingen zullen bij verdrag moeten worden gecoördineerd om te&#13;
voorkomen dat in het ene land de subsidies worden afgebroken, terwijl in het andere&#13;
land de overproduktie ongestoord wordt vervolgd. Ten slotte moet op wereldschaal&#13;
de economische ontwikkeling mede op ecologische doeleinden worden afgestemd. 2. Land- en bosbouw, milieu en recht&#13;
Land- en bosbouw heeft in alle Europese landen meer dan de helft van het land in&#13;
gebruik en komt meer dan welke andere sector ook in aanraking met de natuur. Aldus&#13;
is de afweging van eisen van economie en van ecologie meer dan elders in de&#13;
wereld geboden.&#13;
Politiek en recht erkennen dat landbouw en bosbouw meer functies vervullen&#13;
waaronder beheer, landschapsvorming, milieubescherming. Politiek, economie, arbeidsomstandigheden,&#13;
vreemdelingenverkeer en ruimtelijke ordening kunnen het&#13;
landelijke milieu aantasten. Anderzijds ondergaan de functies van het agrarische&#13;
recht allerlei wijzigingen, ook als het recht zelve onveranderd blijft. Of de meeste&#13;
(andere) functies van algemeen belang kosteloos de produktie volgen, zou moeten&#13;
blijken uit empirisch onderzoek van de werkelijke omstandigheden.&#13;
De moderne landbouw vormt met de overige bodemcultuur een ecologisch gezond&#13;
natuurlandschap en maakt privileges voor de landbouw in het recht verantwoord.&#13;
In de industrielanden is de landbouw niet minder gemoderniseerd dan andere bedrijfstakken.&#13;
Vroeger was de landbouw traditioneel, thans gespecialiseerd, getechnologiseerd,&#13;
gechemiseerd, gerationaliseerd en geïntensiveerd. Daardoor kunnen&#13;
natuur, milieu en recreatie in gevaar komen. Tenslotte zal de mens zelf kunnen worden&#13;
bedreigd.&#13;
Grote milieuschade, zoals sterfte van de bossen, is hoofdzakelijk toe te schrijven&#13;
aan industrie en verkeer. Het emissierecht moet zich meer op preventie richten en&#13;
van externalisering van kosten, die vooral land- en bosbouw treft, op internalisering&#13;
overgaan.&#13;
Het agrarisch recht gaat dikwijls nog uit van de toestand in een (nabij) verleden.&#13;
De bodemcultuur is meer dan ooit van andere sectoren afhankelijk, dus moeten&#13;
ook die in dienst van de bescherming van het buitengebied worden gesteld.&#13;
Slaagt men hier niet in, dan ondervindt de bodemcultuur niet alleen nadeel door&#13;
wind, water en weder, maar ook door de gezamenlijke werking van land- en bosbouw.&#13;
Bepalingen inzake ruimtelijke ordening in het algemeen en specifieke planologische&#13;
en landbouwwetten beogen de handhaving van een functioneel landelijk gebied,&#13;
cultuurlandschap en natuurgebied. Daarbij wordt bij de ontwikkeling van en&#13;
de toegang tot de agrarische beroepen ruime aandacht besteed aan de advisering omtrent&#13;
milieuaspecten. Beheersing van de prestatie in het landbouwbedrijf is tegenover&#13;
de (overige) bevolking van het landelijke gebied geboden; daartoe strekken ook&#13;
verbodsbepalingen en strafsancties. De bescherming betreft vooral lucht, bodem,&#13;
water, planten en dieren. Codificatie van het milieubeschermingsrecht lijkt niet goed&#13;
mogelijk; uniformering van de afzonderlijke wetten zou reeds een verbetering betekenen.&#13;
In de landinrichting gaat het niet meer alleen om verbetering van de agrarische&#13;
structuur uit economische overwegingen, maar ook om landschapsverzorging&#13;
en ecologie. Een afweging wordt gemaakt tussen land- en bosbouwbelangen en (andere)&#13;
algemene belangen met onderscheid tussen milieuvriendelijke en schadelijke&#13;
landbouw. Er is veel meer cultuurlandschap dan natuurlandschap in Europa. De veiligstelling van het landschap op lange termijn is traditioneel een taak van de landbouw.&#13;
Daarbij wordt gedacht in generaties en in kringlopen die vooral in de bosbouw&#13;
langlopend kunnen zijn. Ook nu weer is er bezinning op de betekenis van de&#13;
landbouw voor het beheer en de bouw van het milieu. Cultuurlandschap impliceert&#13;
een cultuurgoed, een bijzondere ecologische cultuur.&#13;
Een ordeningspolitiek moet de voorwaarden scheppen om de land- en bosbouw&#13;
als milieubeschermer en verzorger te doen erkennen. Met EG-verordening 797/85&#13;
ter verbetering van de doelmatigheid van de agrarische structuur zijn rechtsgronden&#13;
voor de financiering in het leven geroepen. Er zullen nieuwe instrumenten ter beschikking&#13;
komen om op langere termijn het milieu te beschermen binnen de landen&#13;
bosbouw. Daarbij zullen kwaliteitscontrole, milieukwaliteitsverbetering met herwaardering&#13;
van land- en bosbouw op de voorgrond staan. En het milieubelang zal&#13;
niet zijn een bijzonder belang, maar juist een algemeen belang, de agrarische politiek&#13;
zal deel zijn van de milieupolitiek die staatspolitiek moet zijn. Met deze politiek&#13;
zal veel geld gemoeid zijn, men denke aan de milieutaak van land- en bosbouw, operaties&#13;
tot herstel van het bos en allerlei beheer. Land- en bosbouw tezamen zullen&#13;
een steunpilaar zijn van de postindustriële samenleving.&#13;
3. Milieurecht als antwoord op de milieucrisis&#13;
In alle Europese staten heeft het milieurecht zich ontwikkeld tot een belangrijk deel&#13;
van de rechtsorde, de rechtspraktijk en de rechtswetenschap, maar in de meeste staten&#13;
bestaat geen codificatie of andere uniformering van het milieurecht. Het streven&#13;
naar toeneming van de controle stuit op verzet uit de particuliere sector die aan autonomie&#13;
denkt. De vraag rijst in hoeverre verscherping van het milieurecht zich verdraagt&#13;
met de liberalisering van de maatschappelijke verhoudingen, die zich onder&#13;
andere uit in externalisering van de ecologische kosten van de produktie en van de&#13;
consumptie en in de wegwerpmentaliteit. Thans ligt de eerste wetgevende fase achter&#13;
ons. Daaraan ging een intensieve discussie vooraf met de rechtswetenschap als tamelijk&#13;
late deelneemster.&#13;
De ecologische crisis plaatste, mede door de openbaarheid, de massamedia en het&#13;
particuliere initiatief, milieupartijen en wetenschappers, het politieke systeem voor&#13;
de noodzaak naar oplossingen te zoeken. Men onderzocht wetsbepalingen op milieuaspecten.&#13;
In bondsstaten vond een intensieve discussie plaats in verband met de&#13;
consequenties van de decentrale uitvoering (en doorvoering) van regelgeving van de&#13;
centrale overheid. Evaluatie, reacties op geconstateerde tekortkomingen en leemten,&#13;
doelmatigheid zijn enkele van de onderwerpen. Verder bestaat behoefte aan systematiek&#13;
in het milieurecht, harmonisatie en verdere ontwikkeling met het oog op doel&#13;
en middelen van de milieurechtspolitiek.&#13;
In de afzonderlijke landen is agrarisch milieurecht te onderscheiden; het omvat&#13;
raamvoorwaarden en bepalingen van milieubescherming, -verzorging en -ontwikkeling.&#13;
De landbouwpolitiek is nog niet in het doel van de milieupolitiek geïntegreerd. In&#13;
het EG-verdrag 1957 komt de milieupolitiek nog niet voor, doch reeds in 1972 wordt zij als absolute noodzaak erkend. In de Raad van Ministers worden inmiddels vooral&#13;
besluiten genomen tot harmonisatie van rechtsvoorschriften. Eerst in 1986 werd&#13;
milieupolitiek in het EG-verdrag opgenomen, doelstellingen (art. 130 r) zijn behoud,&#13;
bescherming, verbetering van de kwaliteit van het milieu, het bijdragen aan de bescherming&#13;
van de gezondheid van de mens en het waarborgen van een verstandig&#13;
gebruik van de natuurlijke hulpbronnen. Met ingang van 1987 loopt het vierde actieprogramma&#13;
van de EG inzake milieubescherming. Uitgangspunt van de Commissie&#13;
is hierbij dat een strenge milieupolitiek niet alleen met een langdurige economische&#13;
groei verenigbaar is, maar ook daarvan een essentieel bestanddeel uitmaakt en de&#13;
werkgelegenheid bevordert.&#13;
De organen van de Gemeenschap hebben reeds met meer dan 100 natuur-, milieuen&#13;
medische regelingen veel harmoniseringswerk achter de rug. De tijdrovende omzetting&#13;
van EG-richtlijnen in nationale regelgeving doet helaas een speelruimte ontstaan&#13;
die lichtelijk deharmoniserend werkt.&#13;
De Europese schaal en zeker die van de EG is te klein om de milieuproblemen op&#13;
te lossen. De aanpak moet intercontinentaal zijn, om niet te zeggen mondiaal. Het&#13;
milieu speelt in de Oost-West en in de Noord-Zuid problematiek.&#13;
Het milieubewustzijn is in West-Duitsland, Nederland en Denemarken sterk ontwikkeld,&#13;
terwijl in Groot-Brittannië de participatie van de bevolking in de ruimtelijke&#13;
ordening opvallend genoemd kan worden.&#13;
De verankering van de milieubescherming in het constitutionele recht is bijna&#13;
overal in discussie. De vraag is of de Grondwetgever met een enkele vermelding of&#13;
verklaring kan volstaan dan wel de milieubescherming moet verheffen tot de inhoud&#13;
van een grondrecht; in het laatste geval zou zelfs te denken zijn aan een onbeperkt&#13;
klachtrecht. Overigens stelt de Grondwet noodzakelijkerwijs beperkingen aan de&#13;
milieuwetgeving.&#13;
In alle staten vinden we bestuursrecht met betrekking tot het milieu. In het privaatrecht&#13;
hebben vooral het burenrecht en het schadevergoedingsrecht grote betekenis&#13;
voor land- en bosbouw. Er is ook milieustrafrecht. Dan zijn er nog belastingen&#13;
en subsidies.&#13;
In de EG èn in de staten komen in de regelgeving omtrent land- en bosbouw beperkende&#13;
bepalingen voor ten behoeve van het milieu. Zo stelt art. 19 van verordening&#13;
797/85 van de EG-Raad (doelmatigheidsverordening) subsidies in het vooruitzicht&#13;
voor gebieden waar het milieu gevaar loopt.&#13;
Bijna alle landen kennen een ministerie van milieu, de bondsstaten kennen deze ministeries&#13;
bovendien op deelstaatniveau. De toevoeging aan een tevoren reeds bestaand&#13;
departement zonder fundamentele verandering van de bestuursstructuur echter blijkt&#13;
onvoldoende om veel voor het milieu te bereiken. Hetzelfde geldt op regionaal en&#13;
plaatselijk niveau waar de milieutaken eveneens zonder meer aan andere worden toegevoegd.&#13;
Aan de ecologische scholing bij bureaucratie en politie in de verschillende&#13;
landen ontbreekt veel. Daarom belasten overal bijzondere instellingen zich met de&#13;
verzameling van gegevens, de levering van wetenschappelijke grondslagen en een deel&#13;
van de uitvoering. De gebreken bij de uitvoering, zoals uitgedrukt in de normen van&#13;
de deskundigen, blijken op het platteland niet zelden groter dan in stedelijk gebied.&#13;
De EG-richtlijn van 1985 introduceerde de milieubelastingtoets bij bepaalde voornemens tot uitvoering van publieke en particuliere werken. Dit procesinstrument zal&#13;
kunnen bijdragen tot een werkelijke bescherming van het milieu. De Nederlandse&#13;
regeling ten dezen van 1986 is de omvangrijkste en de meeste gedetailleerde.&#13;
4. Wegen uit de crisis&#13;
De belangrijkste ongewenste ontwikkeling is de in ecologisch opzicht ongecontroleerde&#13;
aanwending van fossiele energiedragers en van niet vernieuwbare grondstoffen.&#13;
De landbouw vormt hierbij bepaald geen uitzondering. Bovendien leiden de lage&#13;
prijzen tot overproduktie en tot een wegwerpmentaliteit.&#13;
Een van de eerste behoeften geldt milieumeetsystemen, in het bijzonder voor&#13;
lucht, bodem, water, planten en dieren. De economische doelstellingen moeten&#13;
naast groei, werkgelegenheid, stabiele prijzen, behoorlijke betalingsbalans ook ecologische&#13;
indicatoren omvatten. Deze moeten ook op bedrijfstakniveau worden ontwikkeld.&#13;
Elk bedrijf zou een ecologische boekhouding moeten houden, de bedrijfstak&#13;
een ecologische totaalrekening.&#13;
Het gebruik van fossiele energiedragers en niet vernieuwbare grondstoffen zou&#13;
aan een belastingheffing moeten worden onderworpen. Daardoor zou overproduktie&#13;
worden voorkomen, spaarzaam gebruik bevorderd, het bedenken van alternatieven&#13;
aangemoedigd en de landbouw tot de schepping van vernieuwbare grondstoffen&#13;
en energiedragers worden geprikkeld. De belastingopbrengsten zouden onder andere&#13;
moeten worden bestemd voor vermindering van de tarieven van de inkomstenbelasting&#13;
(voor zover inkomen uit arbeid) en ter financiering van de sociale voorzieningen&#13;
en daarmee ter bevordering van de werkgelegenheid.&#13;
In de ruimtelijke ordening lijkt het streven naar kleinere, overzichtelijke eenheden&#13;
aan te bevelen. Van steeds meer consumenten wordt een nieuwe kijk op het produkt,&#13;
de produktiewijze en het landschap verwacht. Dat landschap zou dan kleinschalig,&#13;
gevarieerd en levend moeten zijn. Het agrarische familiebedrijf lijkt dan nog steeds&#13;
het beste te voldoen. Wel zou de land- en bosbouwopleiding moeten worden verbreed&#13;
en verdiept en afgesloten met de aflegging van een proeve van bekwaamheid&#13;
in de bedrijfsvoering; de wet zou daarvoor normen moeten stellen. Het gezinsbedrijf&#13;
zou in de ruimtelijke en andere wetgeving veilig gesteld moeten worden, doch het&#13;
systeem van aan de produktie gebonden uitkeringen moet worden vervangen door&#13;
directe subsidies. Het bedrijf moet in het agrarisch grondverkeer zijn voorrang behouden.&#13;
Ten slotte moet de dierproduktie gebonden worden aan de beschikbare nuttige&#13;
oppervlakte.&#13;
Vastlegging van milieueisen en kwaliteitsnormen in overeenstemming met de&#13;
plaatselijke omstandigheden en de stand van wetenschap en techniek is een voorwaarde&#13;
voor een ecologisch geordende produktiewijze. Tevens wordt de consument&#13;
beschermd tegen produkten die niet volgens de normen worden vervaardigd.&#13;
Voor een algemene vermindering van de uitstoot moet in het bedrijfsinrichtingsrecht&#13;
en in het wegenverkeersrecht het voorzorgbeginsel worden opgenomen.&#13;
Tenslotte kunnen de ecologische risico's door aansprakelijkheidsregelingen worden&#13;
geïnternaliseerd. Bij emissieschade valt te denken aan schadevergoedingsplicht van de overheid met gelijktijdig regres tegen de veroorzaker, dit met omkering van de&#13;
bewijslast.&#13;
Voorwaarde voor het in verkeer brengen van produkten zou moeten zijn een wettelijk&#13;
verplicht bewijs van milieuvriendelijke vaardiging. Hergebruik van materialen&#13;
en natuurlijke kringloopsystemen moeten worden bevorderd.&#13;
5. De conclusies van de Werkgroep&#13;
De zittingen worden vooral besteed aan voordrachten door nationale rapporteurs.&#13;
Op dit soort congressen is één uur werkelijke discussie al veel en dan nog zijn er meer&#13;
zelfstandige monologen dan, om zo te zeggen, wetenschappelijke onderhandelingen.&#13;
Die zijn er eerst in het overleg waarbij de rapporteur-général en enkele andere insiders&#13;
de conclusies voorbereiden. Zo te zien heeft Welan veel eigen gedachten in zijn&#13;
rapport opgenomen. Die gedachten gaan veel verder dan waartoe ook maar één land&#13;
ter wereld zou willen of kunnen gaan, maar ook verder dan de andere wetenschappelijke&#13;
ontwerpers willen of durven gaan. De conclusies, zoals ontworpen en... ongewijzigd&#13;
zonder stemming aangenomen, zijn minder uitgesproken dan het rapport-&#13;
Welan, maar stijgen nog ver uit boven het politieke plafond. De conclusies luiden:&#13;
Behoud op lange termijn van de natuurlijke grondslagen van ons leven is een&#13;
kwestie van verantwoordelijkheid jegens toekomstige generaties. De EG, de Raad&#13;
van Europa en de afzonderlijke staten zien hier een algemeen belang, dat de bijzondere&#13;
belangen van de verschillende pressiegroepen uitsluit. (Vergelijk echter de pressie&#13;
van de automobielindustrie in enkele landen die de tot standkoming van elders&#13;
aanvaardbare of zelfs aanvaarde emissie-eisen voor auto's met kleine motoren weet&#13;
te verhinderen, R.L.)&#13;
De landbouwpolitiek moet een integrerend deel zijn van de milieupolitiek. Vereist&#13;
is derhalve een veelomvattende politiek op het niveau van de Staat. Met name&#13;
moet een reeks van sectoroplossingen voorkomen worden. In landen met federale&#13;
of regionale structuur moet (daarom) de milieupolitiek worden gecoördineerd.&#13;
De beginselen (grondslagen) van deze politiek zijn:&#13;
1. Voorkoming van ecologische schade verdient verre de voorkeur boven herstel&#13;
daarvan.&#13;
2. Het beheer van het natuurlijk erfgoed door de boeren geniet de voorkeur. Een&#13;
beschermingsstelsel gebaseerd op een massa regelgeving, is zeker minder effectief.&#13;
Waar regelgeving niettemin onontbeerlijk is vanwege de vereisten van het&#13;
terrein, in het bijzonder in een berglandschap en in vochtige gebieden, dient de&#13;
instemming van alle bij de maatregel betrokkenen te worden verkregen. Tevens&#13;
moet de uitvoering van elke maatregel worden gecontroleerd.&#13;
3. Door fiscale maatregelen moet het gebruik van energiedragers en niet-vernieuwbare&#13;
grondstoffen worden beperkt.&#13;
4. In de berglanden moet het gezinsbedrijf het voornaamste beheersinstrument van&#13;
het natuurlijk erfgoed zijn. 5. We moeten streven naar behoud en bescherming van het milieu enerzijds en verbetering&#13;
van de bedrijfsvoering anderzijds (vergelijk de wijziging van het EG-verdrag).&#13;
MARKTREGULERING&#13;
Rapporteur-général is de Madrileense notaris A. Ballarin Marcial. Diens werk was&#13;
niet verkrijgbaar (bovendien alleen in het Spaans). De conclusies werden achter&#13;
gesloten deuren opgesteld, in de plenaire slotzitting voorgelezen en... aanvaard.&#13;
Mijn protest tegen verzuim van vermenigvuldiging en verspreiding werd beantwoord&#13;
met oprechte vriendelijkheid, sympathie en begrip.&#13;
Het ontwerp is tamelijk helder behandeld, ook door J. Goossens. Vandaar dat&#13;
ik er hier nog wel iets van kan maken.&#13;
1. Inleiding&#13;
Zowel de vraag naar als het aanbod van landbouwprodukten vertoont een geringe&#13;
prijselasticiteit. Op lange termijn neemt de produktie toe bij gelijkblijvende afzetmogelijkheden.&#13;
De nationale producenten zijn van voldoende inkomen verzekerd&#13;
door toeslagen boven de prijs op wereldmarktniveau, dan wel door de stabilisatie&#13;
van de binnenlandse markt op een bepaald niveau met voorkoming van verlaging&#13;
van het prijsniveau door invoer. Inmiddels hebben de overschotten en de subsidies&#13;
een omvang bereikt die om ingrijpende hervormingen schreeuwt. De voorstellen&#13;
daartoe gaan nog alle uit van een gemeenschappelijk prijsbeleid, communautaire financiering&#13;
en neutralisatie van de gevolgen van de ontwikkelingen op de wereldmarkt.&#13;
Het prijsafzetgarantiesysteem, dat aldus niet de rug wordt toegekeerd, is echter&#13;
niet vol te houden. Vandaar dat Van Riemsdijk (ESB 1985, blz. 875 e.v.) pleit&#13;
voor een eenmalige prijsverlaging tot het prijspeil van de wereldmarkt. Hij doelt&#13;
daarbij op een gesaneerde wereldmarkt, waarop (dus) met name geen overschotten&#13;
uit de EG gedumpt worden. Zo nodig kunnen de agrarische inkomens worden aangevuld&#13;
met rechtstreekse toeslagen.&#13;
2. Het prijsafzetgarantiesysteem&#13;
Het Hof (zaak 2/77 6) stelt vast dat de jaarlijkse vaststelling van de landbouwprijzen&#13;
de basis is van het beleid, zoals het in die periode wordt gevoerd. Het Hof&#13;
bedoelt hiermede dat het anders kan of zelfs anders moet. Het beleid in kwestie&#13;
staat op gespannen voet met art. 39 EG-verdrag dat structuurbeleid voorschrijft dat&#13;
de levensstandaard doet verbeteren door produktiviteitsgroei. Hieruit is ten&#13;
onrechte afgeleid dat toeneming van de produktiviteit niet tot lagere prijzen mag&#13;
leiden! De ombuigingsinstrumenten zijn vrijwel beperkt tot quotaregelingen.&#13;
Differentiatie in het Gemeenschappelijk prijsbeleid stuit al dadelijk op het non-discriminatiebeginsel.&#13;
Directe inkomenssteun en structuurpolitiek zouden nog iets kunnen uitrichten.&#13;
De kosten van overbrugging van het prijsverschil tussen de interne markt en de&#13;
wereldmarkt en van het exportrisico komen integraal ten laste van de Communautaire&#13;
begroting. Wellicht zal een steeds groter deel van het exportrisico door de producenten&#13;
zelf moeten worden gedragen (Groenboek EG-commissie), daarbij zou het&#13;
voldoende lonend moeten zijn met het oog op de gemiddelde wereldmarktprijzen te&#13;
produceren.&#13;
Het prijsafzetgarantiesysteem dateert van 1962 (verordening 19), toen de Lid-&#13;
Staten voor granen de interventieprijzen vaststelden. Met ingang van 1967 bestaan&#13;
de eenheidsprijzen. De prijspolitiek in de latere jaren is vrijwel uitsluitend als inkomenspolitiek&#13;
aan te merken. Daarbij werd uit het oog verloren dat de Europese&#13;
markt een overschottenmarkt was geworden.&#13;
Bij het prijsafzetgarantiesysteem behoort medeverantwoordelijkheid van de producenten&#13;
(EG-commissie, 1980, 1981). Produktieheffingen op suiker bestaan reeds&#13;
van de aanvang af, de medeverantwoordelijkheidsheffing op melk stamt uit 1977.&#13;
Deze heffingen zouden ook in alle andere belangrijke sectoren moeten worden ingevoerd.&#13;
Hierbij zou het moeten gaan om verlagingen van de richt- en interventieprijzen,&#13;
de invoering van garantiedrempels en begrenzing van steunbedragen tot vooraf&#13;
vastgestelde quanta. De uiterste optie is het vrije-marktmechanisme, maar zó ver&#13;
gaan de ministers van landbouw nog lang niet.&#13;
3. Nieuwe regelgeving&#13;
In de nieuwe wetgeving houdt de discretionaire vrijheid bij de uitvoering van het&#13;
Gemeenschappelijke landbouwbeleid in dat de instellingen de vrije keuze hebben&#13;
met betrekking tot de middelen. Het Hof acht zelfs de keuze voor de vrije markt&#13;
legitiem. Het staat ook op het standpunt dat de instelling niet in gelijke situaties telkens&#13;
op gelijke wijze behoort te handelen. Zelfs zou zij niet altijd naar het doelmatigste&#13;
middel behoeven te grijpen. Wel moet de eis worden gesteld dat het gekozen&#13;
middel niet kennelijk onjuist of ongeschikt is. De instelling mag met de belangen&#13;
van de justiciabelen rekening houden. Particulieren kunnen aldus schade lijden&#13;
zonder recht op schadeloosstelling, een marktordening kan zulks uitdrukkelijk bepalen.&#13;
De rechtmatigheid laat zich veel sterker voelen dan de doelmatigheid. In het bijzonder&#13;
gaat het om non-discriminatie en proportionaliteit. Het Hof staat nooit toe&#13;
dat aan deze beginselen afbreuk wordt gedaan om budgettaire overwegingen. De&#13;
Commissie kan bijna de marktontwikkeling niet onder controle krijgen, omdat binnen&#13;
haar bevoegdheid tot vaststelling van prijzen nauwelijks ruimte bestaat voor&#13;
ombuigingen. Heffingen op produkten en medeverantwoordelijkheidsheffingen lijken&#13;
meer voor de hand te liggen dan een restrictief prijsbeleid en invoering van garantiedrempels.&#13;
Het Hof aanvaardt deze heffingen als marktordenende instrumenten.&#13;
Ook quoteringen met heffing (bijvoorbeeld de superheffing op melk) zijn toegelaten, omdat hun doelstelling binnen de in art. 39 EG-verdrag gestelde grenzen&#13;
blijft.&#13;
Bij de motivering van de medeverantwoordelijkheidsheffing wordt nog aangetekend&#13;
dat de speciale ondersteuningsprijs boven de interventieprijs voor zachte&#13;
broodtarwe met te lage geschiktheidseisen (zich onvoldoende lenend tot het bakken&#13;
van écht brood!) een sterke stimulans is geweest voor de produktie van dit graan.&#13;
De permanente mogelijkheid graan ter interventie aan te bieden is zelfs een afzetmogelijkheid&#13;
op zich zelf, waarvan van het begin van het seizoen af gebruik wordt gemaakt&#13;
door vele handelaren die zodoende niet zelf een afzetmogelijkheid voor hun&#13;
produktie behoeven te zoeken.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1988-09-01 00:00:00</published><modified>1988-09-01 00:00:00</modified><editiondate>1988-09-01</editiondate><htmlpath>https://denhollander.info/artikel/6283</htmlpath></article>
</articles></edition>