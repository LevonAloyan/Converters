<edition><articles><article><jaar>2007</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2007</searchword><id>3912</id><udhid>UDH:TvAR/3912</udhid><titel>Pachtrechtspraak in het kort: Beheerstichting Drie Gasthuizen / Sloot</titel><searchwords><searchword>TvAR 5/2007</searchword><searchword>UDH:TvAR/3912</searchword></searchwords><attachments><attachment><name>TvAR_2007_5-4.pdf</name><extention>pdf</extention><url>https://denhollander.info/download/3900/ci</url></attachment></attachments><inleiding>[Pw art. 5; Pnb 1995, art 2, lid 3, art 4, lid 1]&#13;
&#13;
Tussenbeschikking d.d. 19 juni 2006&#13;
Blijkens de stukken, waaronder die in eerste aanleg, is de&#13;
grondkamer bij toetsing van de pachtprijs in de onderhavige&#13;
pachtwijzigingsovereenkomst uitgegaan van de opvatting&#13;
zoals neergelegd in de beschikking van de Centrale&#13;
Grondkamer van 24 februari 1999, GP 11.269, Stichting&#13;
Ridderhofstad Gunterstein/Van der Horst. In de desbetreffende&#13;
zaak was – evenals in de onderhavige zaak – sprake&#13;
van een vergroting van een pachtobject met percelen land,&#13;
welke nog niet eerder tussen partijen verpacht waren geweest,&#13;
zulks middels een tussen partijen gesloten pachtwijzigingsovereenkomst.&#13;
Met betrekking tot de toetsing van de&#13;
door partijen overeengekomen pachtprijs heeft de Centrale&#13;
Grondkamer destijds overwogen dat artikel 4, eerste lid van&#13;
het Pachtnormenbesluit 1995 betrekking heeft op nieuwe&#13;
pachtovereenkomsten, terwijl in casu sprake is van een&#13;
pachtwijzigingsovereenkomst. De Centrale Grondkamer&#13;
heeft destijds voorts overwogen dat daaraan niet afdoet dat&#13;
een gedeelte van de grond niet eerder tussen partijen verpacht&#13;
is geweest. Een en ander heeft indertijd geresulteerd&#13;
in de bepaling van de pachtprijs in de desbetreffende pachtwijzigingsovereenkomst&#13;
met toepassing van artikel 2, derde&#13;
lid van het Pachtnormenbesluit 1995.&#13;
Voormelde beschikking van de Centrale Grondkamer is in&#13;
de praktijk op de nodige kritiek gestuit. De Centrale&#13;
Grondkamer ziet mede daarin aanleiding om haar zienswijze&#13;
op dit punt te heroverwegen en komt hierop thans&#13;
terug. De Centrale Grondkamer overweegt dienaangaande&#13;
het navolgende.&#13;
Artikel 4, eerste lid van het Pachtnormenbesluit 1995, zoals&#13;
nadien gewijzigd, bepaalt dat indien partijen voor de eerste&#13;
maal een pachtovereenkomst sluiten met betrekking tot&#13;
land zonder woningen of andere opstallen, de hoogst toelaatbare&#13;
pachtprijs 2% van de vrije verkeerswaarde van dat&#13;
land bedraagt met dien verstande dat de pachtprijs niet&#13;
meer bedraagt dan de desbetreffende regionorm. In de bijbehorende&#13;
Nota van Toelichting is dienaangaande vermeld&#13;
dat voor nieuwe pachtovereenkomsten geldt dat direct een&#13;
pachtprijs van 2% van de vrije verkeerswaarde kan worden&#13;
toegepast. Onder een nieuwe pachtovereenkomst wordt&#13;
verstaan een pachtovereenkomst tussen partijen die nog niet&#13;
eerder een pachtverhouding met elkaar hadden ten aanzien&#13;
van een bepaald stuk land. Onder een partij wordt tevens&#13;
verstaan de echtgenoot, de bloed- en aanverwanten in&#13;
rechte lijn en de pleegkinderen van die partij. Ook hier&#13;
geldt dat indien 2 % van de vrije verkeerswaarde meer is&#13;
dan de regionale pachtnorm, de regionale pachtnorm als&#13;
hoogst toelaatbare pachtprijs geldt.&#13;
Een en ander brengt de Centrale Grondkamer thans tot de&#13;
slotsom dat bij toetsing van de pachtprijs in de onderhavige&#13;
pachtwijzigingsovereenkomst – anders dan voorheen – onderscheid&#13;
gemaakt dient te worden tussen de bepaling van&#13;
de hoogst toelaatbare pachtprijs van het tussen partijen&#13;
(waaronder mede moet worden begrepen degene die in de&#13;
plaats wordt gesteld van de pachter) voordien reeds verpachte&#13;
pachtobject en het daaraan door partijen middels de&#13;
pachtwijzigingsovereenkomst toegevoegde land ten aanzien&#13;
waarvan zij nog niet eerder een pachtverhouding met elkaar&#13;
hadden. De hoogst toelaatbare pachtprijs van laatstgenoemd&#13;
toegevoegd land moet bepaald worden met toepassing&#13;
van artikel 4, eerste lid van het Pachtnormenbesluit&#13;
1995, zoals nadien gewijzigd, terwijl de hoogst toelaatbare&#13;
pachtprijs van het eerder genoemde tussen partijen reeds&#13;
verpachte pachtobject bepaald moet worden aan de hand&#13;
van artikel 2, derde lid van het Pachtnormenbesluit 1995,&#13;
zoals nadien gewijzigd.&#13;
De Centrale Grondkamer ziet in de gegeven omstandigheden&#13;
om te dezen een taxatie te gelasten, waartoe een drietal&#13;
deskundigen zich op een nader te bepalen tijdstip bij voormeld&#13;
object zullen vervoegen.&#13;
Eindbeschikking d.d. 13 maart 2007&#13;
Aangezien de door partijen in de onderhavige pachtwijzigingsovereenkomst&#13;
overeengekomen pachtprijs lager is dan&#13;
de door de Centrale Grondkamer bepaalde hoogst toelaatbare&#13;
pachtprijs, moet die pachtprijs alsnog ongewijzigd&#13;
worden goedgekeurd.</inleiding><content/><legacyfootnotes/><footnotes><footnote/></footnotes><auteurs/><published>2007-05-01 00:00:00</published><modified>2017-06-08 16:31:57</modified><editiondate>2007-05-01</editiondate><htmlpath>https://denhollander.info/artikel/3912</htmlpath></article>
</articles></edition>