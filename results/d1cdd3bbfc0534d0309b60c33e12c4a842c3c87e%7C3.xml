<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>11</uitgave><aflevering>10</aflevering><searchword>TvAR 11/2016</searchword><id>13717</id><udhid>UDH:TvAR/13717</udhid><titel>Wetgeving en literatuur</titel><searchwords><searchword>TvAR 11/2016</searchword><searchword>UDH:TvAR/13717</searchword></searchwords><attachments><attachment><name>18709.pdf</name><extention>pdf</extention><url>https://denhollander.info/download/18709/ci</url></attachment></attachments><inleiding/><content>&lt;h2&gt;Ruimtelijke Ordening&lt;/h2&gt;&lt;h4&gt;Omgevingswet&lt;/h4&gt;&lt;p&gt;De voorbereidingen op de inwerkingtreding van de Omgevingswet zijn in volle gang. Rijk, provincies, gemeenten en waterschappen nemen gezamenlijk de verantwoordelijkheid om de implementatie van de Omgevingswet voortvarend aan te pakken. Daar wordt via het interbestuurlijke implementatieprogramma Aan de slag met de Omgevingswet en binnen de betrokken organisaties hard aan gewerkt. Er is ook een Financieel afsprakenkader. (&lt;span class="italic"&gt;Kamerstukken I&lt;/span&gt; 2016/17, 33118, G)&lt;/p&gt;&lt;h2&gt;Beheer landelijk gebied&lt;/h2&gt;&lt;h4&gt;Landschap&lt;/h4&gt;&lt;p&gt;Over de voortgang van het landschapsbeleid gaat &lt;span class="italic"&gt;Kamerstukken II&lt;/span&gt; 2016/17, 33576, nr. 89. Een citaat: De Nationale Omgevingsvisie, waar nu aan gewerkt wordt, is bij uitstek de plek waar de samenhang tussen ruimtelijke aspecten, natuur en landschap geborgd wordt. In de Nationale Omgevingsvisie wordt ook de verbinding gelegd met andere ruimtelijke opgaven die een grote impact hebben op het landschap van de toekomst, zoals de demografische ontwikkelingen en energie. Daarom zal het vervolgtraject van de visie op landschap gecombineerd worden met het proces van de Nationale Omgevingsvisie, zodat landschap en landschappelijke kwaliteiten integraal worden meegenomen.&lt;/p&gt;&lt;h4&gt;PAS&lt;/h4&gt;&lt;p&gt;In TBR oktober 2016 spreekt R.H.W. Frins de vrees uit dat het arrest Orleans e.a. de nodige gevolgen zal hebben voor de PAS. De ‘brandstapel’ is niet uitgesloten (&lt;span class="italic"&gt;TBR&lt;/span&gt; 2016, p. 933). Aan de Tweede Kamer is gezonden een voortgangsrapportage over het eerste jaar van het PAS (&lt;span class="italic"&gt;Kamerstukken II&lt;/span&gt; 2016/17, 32670, nr. 111). De regering kijkt met tevredenheid terug op dat eerste jaar, maar blijft alert voor de toekomst. De Afdeling bestuursrechtspraak van de Raad van State zal op woensdag 30 november en donderdag 1 december 2016 negen zaken op zitting behandelen waarin het programma aanpak stikstof (PAS) een rol speelt (Persbericht RvS).&lt;/p&gt;&lt;h4&gt;Wet natuurbescherming&lt;/h4&gt;&lt;p&gt;Zoals eerder aangekondigd, zullen de Wet natuurbescherming en de daarop gebaseerde uitvoeringsregelgeving op 1 januari 2017 in werking treden. Het nieuwe wettelijke stelsel vervangt de Natuurbeschermingswet 1998, de Flora- en faunawet en de Boswet en de daarop gebaseerde uitvoeringsregelgeving. Er zijn wel enkele bepalingen uitgezonderd. (&lt;span class="italic"&gt;Kamerstukken I&lt;/span&gt; 2016/17, 33348, Z).&lt;span class="italic"&gt; &lt;/span&gt;Het tijdstip van inwerkingtreding van de nieuwe wet (1 januari 2017) is vastgesteld via &lt;span class="italic"&gt;Stb&lt;/span&gt;. 2016, 384. Een uitvoeringsregeling –het Besluit natuurbescherming – is opgenomen in &lt;span class="italic"&gt;Stb&lt;/span&gt;. 2016, 383. Daarin staan onder meer hoofdstukken over de programmatische aanpak stikstof, over soortenbescherming en over de jacht. De bijbehorende ministeriële regeling (regeling natuurbescherming) is geplaatst in&lt;span class="italic"&gt; Stcrt&lt;/span&gt;. 2016, nr. 55791.&lt;/p&gt;&lt;h2&gt;Dieren&lt;/h2&gt;&lt;h4&gt;Koe in de wei&lt;/h4&gt;&lt;p&gt;De Initiatiefnota van de leden Van Gerven, Grashoff en Koşer Kaya over wei voor de koe heeft een schriftelijk overleg ondergaan (&lt;span class="italic"&gt;Kamerstukken II&lt;/span&gt; 2016/17, 34313, nr. 7). Veel vragen en veel cijfers. De leden van de VVD-fractie hechten veel waarde aan de inspanningen die door 66 partijen worden geleverd in het Convenant Weidegang. Kunnen de initiatiefnemers een reactie geven op de stelling dat voorliggende initiatiefnota de inspanningen van de 66 aangesloten partijen doorkruist, en het Convenant Weidegang in de wielen rijdt? De initiatiefnemers hebben veel waardering voor de partijen van het Convenant Weidegang. Initiatiefnemers hebben geconstateerd dat er sinds het begin van dit millennium meerdere initiatieven geweest zijn om weidegang te stimuleren. Zij juichen alle initiatieven toe, maar constateren dat geen van deze initiatieven heeft kunnen voorkomen dat het percentage weidende koeien terug is gelopen van 90% in 2001 naar 68,6% (afgerond 69%) in 2014, en in 2015 gedaald is naar 65% aldus het CBS. Daarom achten zij niet-vrijblijvende maatregelen nodig.&lt;/p&gt;&lt;h4&gt;Hitteprotocol&lt;/h4&gt;&lt;p&gt;Het hitteprotocol voor diertransporten is in 2016 op drie momenten van kracht geweest: van 19 t/m 21 juli, van 24 t/m 27 augustus en van 12 t/m 15 september, in totaal 11 dagen. Op deze dagen hebben in totaal 115 exportkeuringen vervroegd plaatsgevonden tussen 4.00 uur en 6.00 uur. Naar schatting is dit ongeveer 10% van de totale exportkeuringen op deze dagen geweest.&lt;/p&gt;&lt;p&gt;Tijdens de exportcertificering van de landbouwhuisdieren is extra gelet op beladingsgraad, watervoorziening en ventilatie in het vervoermiddel. Er zijn hierbij geen gevallen gerapporteerd waarbij de vastgestelde regels overtreden werden. De vervoersteams van de NVWA hebben tijdens deze warme dagen 169 controles uitgevoerd. Daarbij is specifiek aandacht geweest voor het hitteprotocol. 36 Controles waren niet akkoord, waarvan 35 betrekking hadden op de hoge temperaturen. De NVWA heeft conform het interventiebeleid opgetreden. Dit houdt in dat er afhankelijk van de situatie mondeling of schriftelijk is gewaarschuwd of dat er een rapport van bevindingen is opgemaakt dat kan leiden tot een bestuurlijke boete. (&lt;span class="italic"&gt;Kamerstukken II&lt;/span&gt; 2016/17, 28286, nr. 887).&lt;/p&gt;&lt;h4&gt;Heffingen&lt;/h4&gt;&lt;p&gt;Er komt een nieuw stelsel voor het Diergezondheidsfonds. Door de diergezondheidsheffing dragen houders van productiedieren bij aan de bestrijding van de kosten van de preventie en bestrijding van besmettelijke dierziekten. Met de wijziging van het heffingenstelsel wordt beoogd een betere afstemming te bereiken tussen de uitgaven van het Diergezondheidsfonds en de opbrengsten van de diergezondheidsheffing. Daartoe wordt een wijziging van de Wet dieren voorgesteld (&lt;span class="italic"&gt;Kamerstukken II&lt;/span&gt; 2016/17, 34570, nr. 2 (wetsvoorstel) en nr. 3 (memorie van toelichting).&lt;/p&gt;&lt;h4&gt;Wet dieren&lt;/h4&gt;&lt;p&gt;Een Regeling van de Staatssecretaris van Economische Zaken van 11 oktober 2016 wijzigt diverse ministeriële regelingen, gebaseerd op de Wet dieren, met betrekking tot de bevoegdheden van uitvoeringsinstanties en enkele andere wijzigingen (&lt;span class="italic"&gt;Stcrt&lt;/span&gt;. 2016, nr. 55215).&lt;/p&gt;&lt;h2&gt;Planten&lt;/h2&gt;&lt;h4&gt;Biotechnologie&lt;/h4&gt;&lt;p&gt;Het kabinetsbeleid ten aanzien van genetisch gemodificeerde gewassen is ‘ja, mits veilig voor mens, dier en milieu’. In &lt;span class="italic"&gt;Kamerstukken II&lt;/span&gt; 2016/17, 27428, nr. 332 wordt een nationaal afwegingskader gepresenteerd voor de toelating van de teelt van deze gewassen. Het gaat om de volgende elementen:&lt;/p&gt;&lt;ul&gt;&lt;li class="streepjes"&gt;keuzevrijheid waarborgen voor burgers of agrariërs,&lt;/li&gt;&lt;li class="streepjes"&gt;nationaal co-existentiebeleid,&lt;/li&gt;&lt;li class="streepjes"&gt;gewasbeschermingsmiddelenbeleid,&lt;/li&gt;&lt;li class="streepjes"&gt;economische gevolgen van gg-teelt voor biologische en reguliere telers,&lt;/li&gt;&lt;li class="streepjes"&gt;maatschappelijke acceptatie, en&lt;/li&gt;&lt;li class="streepjes"&gt;de kansen die het gg-gewas biedt, zoals op het gebied van duurzaamheid, voedselzekerheid en consumentenvoordelen.&lt;/li&gt;&lt;/ul&gt;&lt;p&gt;Dit valt volgens de brief binnen de Europese kaders.&lt;/p&gt;&lt;h2&gt;Milieurecht&lt;/h2&gt;&lt;h4&gt;Fosfaatrechten&lt;/h4&gt;&lt;p&gt;In de Nota naar aanleiding van het verslag (+100 blz.) gaat de regering uitvoerig in op de vele vragen die de Kamercommissie had gesteld. Het staatssteunprobleem is dan (6 oktober) nog niet bekend: ‘Er worden op dit moment gesprekken gevoerd met de Europese Commissie over de staatsteunaspecten die kleven aan het wetsvoorstel.’ (&lt;span class="italic"&gt;Kamerstukken II&lt;/span&gt; 2016/17, 34532, nr. 7). Op diezelfde dag was er ook een hoorzitting in de Tweede Kamer met allerlei deskundigen. In de Nota van Wijzigingen wordt aangekondigd dat de invoering van het stelsel wordt uitgesteld tot 1 januari 2018. In de wetstekst worden enkele wijzigingen aangebracht. In de toelichting wordt uitvoerig ingegaan op de reden van dit uitstel: het feit dat de Europese Commissie van mening is dat sprake is van ongeoorloofde staatssteun (door rechten met waarde uit te delen) terwijl nog niet voldaan is aan de Europese norm voor derogatie. (&lt;span class="italic"&gt;Kamerstukken II&lt;/span&gt; 2016/17, 34532, nr. 19). De vaste commissie voor Economische Zaken heeft een nader verslag uitgebracht (nr. 23). De kamer had nog gevraagd naar het advies van de landsadvocaat over een eerdere referentiedatum dan 2 juli 2015. Dat krijgt men niet, maar wel een samenvatting: ‘De landsadvocaat heeft de houdbaarheid onderzocht van een beleidsvariant waarbij het referentiepunt om de fosfaatrechten over de melkveehouderijen te verdelen ligt op een tijdstip verder in het verleden dan 2 juli 2015. Uit de analyse van de landsadvocaat volgt dat deze variant aanzienlijke kans heeft bij de rechter te stranden op de fair balance toets van artikel 1 EP EVRM. Vóór de aankondiging in de brief aan uw Kamer van 2 juli 2015 (&lt;span class="italic"&gt;Kamerstuk&lt;/span&gt; 33 979, nr. 98) was voor de sector onvoldoende voorzienbaar dat voor melkkoeien fosfaatrechten zouden worden ingevoerd. De risicomarges zijn in dit geval zeer smal vanwege de derogatie en daarom wordt aanbevolen te kiezen voor het referentiepunt 2 juli 2015.’ (nr. 24). Het kamerlid Van Gerven heeft een amendement ingediend om de fosfaatrechten niet verhandelbaar te maken. Indien de fosfaatrechten niet verhandelbaar zijn, vertegenwoordigen ze geen geldwaarde. Hiermee wordt strijdigheid met de EU staatssteunkaders vermeden. Verder is de indiener van mening dat het bij verhandelbaarheid, vooral het de handelaren en adviseurs zullen zijn die hiervan profiteren, en niet zozeer de melkveehouders zelf. De melkveehouders die wel profiteren zijn de stoppers. De indiener is derhalve van mening dat verhandelbaarheid geen positief effect heeft op de sector als geheel, aldus de indiener. (&lt;span class="italic"&gt;Kamerstukken II&lt;/span&gt; 2016/17, 34532, nr. 25). In dit dossier is ook een nota naar aanleiding van het nader verslag verschenen (nr. 27). Kamerlid Grashoff wil dat de wet toch al per 2017 in werking treedt (nr. 26).&lt;/p&gt;&lt;h4&gt;Meststoffenwet&lt;/h4&gt;&lt;p&gt;In het vijfde actieprogramma Nitraatrichtlijn is de mogelijkheid vastgelegd om gedurende de looptijd van het actieprogramma zogenaamde equivalente maatregelen in te voeren. Equivalente maatregelen zijn maatregelen die landbouwers in hun bedrijfsvoering kunnen nemen om gelijke of betere milieuresultaten te boeken en die beter bij de bedrijfsvoering passen. Equivalente maatregelen moeten goed geborgd kunnen worden en mogen niet leiden tot een toename van de kosten voor de overheid. De Europese Commissie heeft nog bezwaren ingebracht tegen de Nederlandse voorstellen. Invoering wordt daarom nog uitgesteld. (&lt;span class="italic"&gt;Kamerstukken II&lt;/span&gt; 2016/17, 33037, nr. 181).&lt;/p&gt;&lt;h2&gt;Europees agrarisch recht&lt;/h2&gt;&lt;h4&gt;Landbouwraad&lt;/h4&gt;&lt;p&gt;Uit het verslag van de informele Landbouwraad (september, Bratislave) blijkt dat in 20 EU-lidstaten enige vorm van regelgeving van kracht is om de positie van boeren in de voedselketen te versterken of oneerlijke handelspraktijken tegen te gaan. Nederland wil ik de positie van de boeren versterken door innovatie en ondernemerschap te bevorderen, door horizontale en verticale samenwerking in de keten te stimuleren en door initiatieven voor kortere ketens te ondersteunen. (&lt;span class="italic"&gt;Kamerstukken&lt;/span&gt; 2015/16, &lt;br/&gt;21501-32, nr. 942). Zie voorts verslag van een schriftelijk overleg (nr. 943). De uitkomsten van de landbouwraad van oktober zijn neergelegd in &lt;span class="italic"&gt;Kamerstukken II&lt;/span&gt; 2016/17, 21501-32, nr. 946. Veel over vis, maar ook de moeilijke marktsituatie in de landbouw kwam weer aan de orde. De lidstaten hebben nog geen voorstellen ingediend over de besteding van de nationale enveloppes.&lt;/p&gt;&lt;h2&gt;Bedrijfsopvolging&lt;/h2&gt;&lt;h4&gt;Compendium&lt;/h4&gt;&lt;p&gt;Bij Kluwer is de tweede druk van het Compendium Bedrijfsopvolging verschenen (2016, 344 blz. &lt;br/&gt;€ 82,50). Ook is er een Handboek Familiebedrijven en opvolging (Henk Kwakkel, Boon, 160 blz. &lt;br/&gt;€ 24,90).&lt;/p&gt;</content><legacyfootnotes/><footnotes><footnote/></footnotes><auteurs/><published>2016-12-06 13:45:42</published><modified>2016-12-06 13:45:42</modified><editiondate>2016-12-06</editiondate><htmlpath>https://denhollander.info/artikel/13717</htmlpath></article>
</articles></edition>