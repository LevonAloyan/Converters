<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2006</searchword><id>4086</id><udhid>UDH:TvAR/4086</udhid><titel>Vloedgraven c.s. / Heinneman (TvAR 2006/5365)</titel><searchwords><searchword>TvAR 10/2006</searchword><searchword>TvAR 2006/5365</searchword><searchword>UDH:TvAR/4086</searchword></searchwords><attachments><attachment><name>2006_nr 10_Rechtspraak_5365.pdf</name><extention>pdf</extention><url>https://denhollander.info/download/4045/ci</url></attachment></attachments><inleiding>[Pachtwet art. 1 lid 1d, 38, 41 lid 1]&#13;
&#13;
Op grond van in de beschikking nader aangegeven&#13;
feiten en omstandigheden moet&#13;
worden geoordeeld dat in het onderhavige&#13;
geval (nog steeds) sprake is van vruchttrekking&#13;
met een economisch oogmerk van&#13;
meer dan ondergeschikte betekenis; niet&#13;
aannemelijk is geworden dat de wijze van&#13;
gebruik van de gepachte grond zodanig is&#13;
gewijzigd dat thans geen sprake meer zou&#13;
zijn van uitoefening van de landbouw in de&#13;
zin van de Pachtwet. Nu aan de zijde van&#13;
verpachters geen sprake is van persoonlijk&#13;
gebruik voor een tot de landbouw betrekkelijk&#13;
doel, is de verplichte afwijzingsgrond&#13;
van artikel 41 lid 1 Pachtwet niet van toepassing.&#13;
Het belang van pachter moet naar&#13;
billijkheid de doorslag geven.</inleiding><content>BESCHIKKING IN DE ZAAK VAN:&#13;
1 Catherina Regina Maria Nijkamp-Vloedgraven,&#13;
wonende te Lochem,&#13;
2 Herman Jozef Maria Vloedgraven, wonende&#13;
te Schalkhaar,&#13;
appellanten,&#13;
procureur: mr. J.M. Bosnak,&#13;
tegen&#13;
Hendrikus Heinneman, wonende te Diepenveen,&#13;
geïntimeerde,&#13;
procureur: mr. P.C. Plochg.&#13;
1 Het geding in eerste aanleg&#13;
De pachtkamer van de rechtbank te Zwolle-&#13;
Lelystad, sector kanton, locatie Deventer,&#13;
heeft op 24 maart 2005 een beschikking gegeven&#13;
tussen appellanten (verder te noemen:&#13;
Vloedgraven c.s.) als verweerders en geïntimeerde&#13;
(verder te noemen: Heinneman) als&#13;
verzoeker. Van deze beschikking is een kopie&#13;
aangehecht.&#13;
2 Het geding in hoger beroep&#13;
2.1 Vloedgraven c.s. zijn bij op 21 april 2005&#13;
ter griffie van het hof ingekomen beroepschrift&#13;
in hoger beroep gekomen van voornoemde&#13;
beschikking van 24 maart 2005. Zij hebben&#13;
daarbij vijf grieven tegen de beschikking aangevoerd,&#13;
producties overgelegd en het hof&#13;
verzocht de bestreden beschikking te vernietigen&#13;
en opnieuw beschikkende het verlengingsverzoek&#13;
van Heinneman alsnog af te wijzen,&#13;
met veroordeling van Heinneman in de&#13;
kosten van de appèlprocedure.&#13;
2.2 Bij op 24 mei 2005 ter griffie van het hof&#13;
ingekomen verweerschrift heeft Heinneman&#13;
verweer gevoerd tegen het door Vloedgraven&#13;
c.s. in hun beroepschrift aangevoerde, heeft&#13;
hij bewijs aangeboden, producties in het&#13;
geding gebracht en heeft hij het hof verzocht&#13;
om de bestreden beschikking te bekrachtigen,&#13;
dit waar nodig met aanvulling en/of wijziging&#13;
van gronden, en om Vloedgraven c.s. te veroordelen&#13;
in de kosten van beide instanties.&#13;
2.3 Op 11 juli 2005 heeft de mondelinge&#13;
behandeling plaatsgevonden. Vloedgraven c.s.&#13;
zijn in persoon verschenen, bijgestaan door&#13;
mr. C. van Schaik, advocaat te Deventer.&#13;
Heinneman is in persoon verschenen, bijgestaan&#13;
door zijn procureur. Bij die gelegenheid&#13;
hebben partijen aan het hof inlichtingen verstrekt&#13;
en hebben de raadslieden de wederzijdse&#13;
standpunten toegelicht, beiden mede aan de&#13;
hand van pleitnotities.&#13;
3 De vaststaande feiten&#13;
3.1 Tussen partijen staat op grond van hetgeen&#13;
enerzijds is gesteld en anderzijds niet is&#13;
betwist alsmede op grond van de niet betwiste&#13;
inhoud van de overgelegde stukken het navolgende&#13;
vast.&#13;
3.2 Bij vonnis van de pachtkamer van het kantongerecht&#13;
te Deventer van 15 oktober 1987 is&#13;
schriftelijk vastgelegd de tussen Gerrit Albert&#13;
Jan Heinneman (de vader van Heinneman) en&#13;
de rechtvoorgangster van Vloedgraven c.s.&#13;
bestaande mondelinge pachtovereenkomst met&#13;
betrekking tot een perceel weiland en een perceel&#13;
bouwland, beide percelen kadastraal&#13;
bekend staand gemeente Diepenveen, sectie&#13;
H, nummer 4144 ged. (thans nummer 1477),&#13;
ter grootte van 1 ha (thans 1.16.55 ha). Heinneman&#13;
is bij dit vonnis met ingang van&#13;
1 november 1987 als pachter indeplaatsgesteld&#13;
van zijn vader.&#13;
3.3 Het onder 3.2 genoemde vonnis, waarbij&#13;
de mondelinge pachtovereenkomst is vastgelegd,&#13;
is op 16 oktober 1987 naar de grondkamer&#13;
voor Overijssel ter goedkeuring ingestuurd.&#13;
3.4 Vloedgraven c.s. hebben bij aangetekende&#13;
brief van 15 december 2004 (ontvangen op&#13;
17 december 2004) de tussen hen en Heinneman&#13;
bestaande overeenkomst per 31 december&#13;
2005 opgezegd.&#13;
4 De mondelinge behandeling&#13;
Ter zitting van het hof is, zakelijk weergegeven&#13;
en voor zover van belang, het volgende&#13;
verklaard:&#13;
Door Heinneman:&#13;
Ik ben 53 jaar oud, gehuwd en heb twee&#13;
getrouwde dochters. Mijn jongste dochter&#13;
woont met haar man naast mij; het is een&#13;
inwoonsituatie, dus er is slechts één huisnummer.&#13;
Ik heb de lagere landbouwschool bezocht.&#13;
Van dinsdag tot en met vrijdag ben ik&#13;
werkzaam als vrachtwagenchauffeur; ik werk&#13;
als zodanig 8 à 9 uur per dag. Mijn dochter&#13;
werkt in een kinderdagverblijf en mijn&#13;
schoonzoon in een slijterij. Daarnaast helpen&#13;
ze allebei mee op de veehouderij.&#13;
De omvang van mijn bedrijf is 5.30 ha, waarvan&#13;
3.40 ha eigendom en 1.90 ha pacht. Ik&#13;
bezit momenteel 5 zoogkoeien met kalveren,&#13;
2 grote paarden, 3 jonge paarden en 3 pony’s.&#13;
Voor de (gedwongen) verhuizing had ik ook&#13;
nog meststieren en meer koeien. Ik heb toen&#13;
het jongvee allemaal verkocht. Bij het oude&#13;
huis had ik een omgebouwde varkensschuur&#13;
en omgebouwde kippenschuur als paardenstal,&#13;
waarin 15 à 16 paardenboxen zaten.&#13;
Daarnaast was er een koeienstal voor 10 koeien,&#13;
alsmede ruimte voor 12 meststieren en 8 à&#13;
9 stuks jongvee. Bij mijn nieuwe woning&#13;
komt een veeschuur voor 22 stuks koeien en&#13;
een schuur waarin 13 paarden kunnen. Ik heb&#13;
een bouwvergunning en ze zijn nu met de&#13;
bouw van de schuur bezig; eind september&#13;
zou de schuur (en dat geldt ook voor mijn&#13;
nieuwe woning) af moeten zijn. Ik bezit&#13;
de volgende landbouwmachines/-werktuigen:&#13;
twee trekkers, een cyclomaaier, een hooischudder,&#13;
een hooihark, een ploeg, een kunstmeststrooier,&#13;
een weidesleep, een landrol, landbouwwagens,&#13;
een mestwagen, een giertank,&#13;
enkele eggen en een kraan achter de trekker.&#13;
Ik gebruik mijn grond al mijn leven lang op&#13;
de manier waarop ik dat nu ook doe. De 3.40&#13;
ha eigendom heb ik 2 jaar geleden pas verworven.&#13;
Vroeger had ik naast de onderhavige&#13;
pachtgrond bij het oude huis nog ongeveer&#13;
2 ha gehuurde grond en circa 1 ha eigendom.&#13;
De aangekochte 3.40 ha grond is voor deze&#13;
gronden in de plaats gekomen, zodat de totale&#13;
omvang van mijn grond ongeveer dezelfde is&#13;
gebleven. De 1.16.65 ha gepachte grond gebruik&#13;
ik als grasland om het rundvee en de paarden&#13;
op te weiden en daarnaast wordt het gras als&#13;
voer voor de dieren (kuilvoer) gebruikt.&#13;
Wat ik met mijn veehouderij verdien is moeilijk&#13;
in geld uit te drukken. Ik heb er wel iets&#13;
extra’s aan. Het ene jaar is de opbrengst meer&#13;
dan in het andere jaar. Ik kan in ieder geval&#13;
van de opbrengsten een keer per jaar extra op&#13;
vakantie en ik kan er elke 2 à 3 jaar een nieuwe&#13;
auto van kopen. Ik schat dat ik gemiddeld&#13;
zo’n € 6.000,– à € 7.000,– per jaar verdien&#13;
met mijn veehouderij. Ik verdien daarnaast&#13;
€ 1.400,– netto per maand als chauffeur.&#13;
Ik heb nu ook al pensionpaarden; op het&#13;
ogenblik heb ik er 6 op stal staan. Deze paarden&#13;
lopen op het perceel dat bij mijn woonhuis&#13;
hoort. Zodra ik in het nieuwe huis kan&#13;
gaan wonen en alles klaar is, is het de bedoeling&#13;
dat de stal weer vol komt te staan. Ik heb&#13;
een milieuvergunning voor 22 koeien. Door&#13;
tegenwerking van de buurt heb ik mijn plannen&#13;
tot nu toe nog niet kunnen realiseren.&#13;
De kapschuur is een bestaand gebouw van de&#13;
vorige boer en is aan de achterkant ingericht&#13;
met een grupstal, voorzien van roosters; deze&#13;
stal biedt plaats aan 22 stuks vee. De voorkant&#13;
van de schuur kan worden gebruikt voor de&#13;
opslag van hooi en stro. De nieuwe schuur,&#13;
die nu nog gebouwd wordt, is aan de voorkant&#13;
open en ik ben van plan daaronder mijn&#13;
machines neer te zetten.&#13;
Door C.R.M. Nijkamp-Vloedgraven:&#13;
Ik ben 47 jaar oud, gehuwd en heb drie kinderen&#13;
(respectievelijk 16, 14 en 9 jaar oud). Ik&#13;
ben sociaal-pedagogisch hulpverleenster en ik&#13;
werk parttime in loondienst (16 uur per week).&#13;
Ik verdien € 900,– à € 1.000,– netto per&#13;
maand.&#13;
Mijn man heeft wel enige ervaring met het&#13;
houden van pony’s. Hij is momenteel werkzaam&#13;
als elektronicus in loondienst. Vroeger&#13;
heeft hij wel pony’s gehouden.&#13;
Er is een manege op een steenworp afstand&#13;
van het gepachte waar de pony’s eventueel&#13;
kunnen worden gestald.&#13;
Door H.J.M. Vloedgraven:&#13;
Ik ben 45 jaar oud, gehuwd en heb twee kinderen&#13;
(respectievelijk 6 en 5 jaar oud). Ik heb&#13;
de detailhandelschool bezocht en ben momenteel&#13;
zelfstandig ondernemer. Ik heb een textieldrukkerij&#13;
en een handelsonderneming. Ik heb&#13;
15 mensen in dienst.&#13;
Ik wil de verpachte grond zelf gaan gebruiken.&#13;
Ik heb altijd de wens gehad zelf pony’s te&#13;
rijden en zie dit als mooi tijdverdrijf naast het&#13;
werk. Ik wil graag Shetlanders of IJslanders&#13;
gaan houden. De verpachte grond ligt op&#13;
ongeveer 1 1/2 km afstand van mijn woonhuis.&#13;
Ik heb zelf geen ervaring met het houden&#13;
van pony’s. Ik ben geen boer van origine,&#13;
maar heb wel enige agrarische ervaring opgedaan&#13;
in mijn jeugd.&#13;
Er is ruimte beschikbaar voor de stalling van&#13;
de pony’s bij derden. Er is stalruimte op 7 à 8&#13;
km afstand van het verpachte bij vrienden van&#13;
ons. Zij kunnen ook een deel van het onderhoud&#13;
doen (bijvoorbeeld het hooien). We&#13;
hebben nog geen concrete afspraken met hen&#13;
gemaakt, maar hebben wel gesproken over de&#13;
stalling van pony’s. Daarnaast behoeven sommige&#13;
soorten pony’s ook geen onderdak.&#13;
5 De beoordeling van het geschil in&#13;
hoger beroep&#13;
5.1 Tegen de beschikking waarvan beroep zijn&#13;
de navolgende grieven aangevoerd:&#13;
I Ten onrechte heeft de pachtkamer overwogen&#13;
dat “het onder de huidige pachtwet voor&#13;
het antwoord op de vraag of sprake is van&#13;
pacht niet beslissend is of de pachter de landbouw&#13;
bedrijfsmatig of hobbymatig uitoefent;&#13;
het gaat – aldus de pachtkamer ten onrechte –&#13;
om de vraag óf hij de landbouw uitoefent.&#13;
Daarvoor – aldus de pachtkamer opnieuw ten&#13;
onrechte – is weer beslissend of het gaat om&#13;
enige vorm van bodemcultuur met een economisch&#13;
oogmerk, dus met de bedoeling van het&#13;
gebruik vruchten te trekken”.&#13;
II Ten onrechte heeft de pachtkamer overwogen&#13;
dat de “pachter heeft aangevoerd dat het&#13;
gebruik dat hij thans van de grond maakt niet&#13;
wezenlijk verschilt met het gebruik dat hij er&#13;
destijds van maakte; nog steeds gaat het om&#13;
een bijverdienste naast zijn (het hof begrijpt:)&#13;
baan buiten de landbouw. Verpachters betwisten&#13;
dit feitelijk ook niet, maar voeren aan dat&#13;
het om een zozeer marginale activiteit gaat,&#13;
dat deze als recreatief gebruik zou moeten&#13;
worden gezien”.&#13;
III Ten onrechte heeft de pachtkamer overwogen&#13;
“dat het weliswaar om een nevenactiviteit&#13;
gaat (pachter is nog steeds fulltime vrachtwagenchauffeur),&#13;
maar niet om een activiteit&#13;
zonder economisch belang. Of pachter winst&#13;
weet te behalen, is voor de vraag naar het economisch&#13;
oogmerk niet doorslaggevend”.&#13;
IV Ten onrechte heeft de pachtkamer na te&#13;
noemen “feitelijke omstandigheden voldoende&#13;
geacht om rechtens te kunnen vaststellen&#13;
dat (nog steeds) sprake is van bodemcultuur&#13;
met een economisch oogmerk, te weten:&#13;
– dat pachter in het kader van de landbouwtelling&#13;
2004 beschikt over een relatienummer;&#13;
– dat hij 5 stuks rundvee houdt en 6 paarden&#13;
en pony’s, veelal voor de verkoop;&#13;
– dat hij regelingen heeft getroffen voor de&#13;
verzorging van het vee in de gevallen dat hij&#13;
zelf niet onmiddellijk beschikbaar is;&#13;
– dat zijn bedrijfje ongeveer 5.30 hectare groot&#13;
is, inclusief het pachtperceel in geschil;&#13;
– dat de pachter plannen heeft voor uitbreiding&#13;
op een nieuwe locatie”.&#13;
V Ten onrechte heeft de pachtkamer een&#13;
afweging naar billijkheid achterwege gelaten.&#13;
5.2 De grieven I tot en met IV lenen zich voor&#13;
een gezamenlijke bespreking. Vloedgraven c.s.&#13;
richten zich met deze grieven tegen het oordeel&#13;
van de pachtkamer in eerste aanleg dat&#13;
(nog steeds) sprake is van bodemcultuur met&#13;
een economisch oogmerk en daarmee van uitoefening&#13;
van de landbouw in de zin van de&#13;
Pachtwet. Vloedgraven c.s. handhaven hun&#13;
standpunt dat het hobbymatig houden van&#13;
een paar zoogkoeien en enkele paarden door&#13;
Heinneman geen pacht kan opleveren. Bij een&#13;
oordeel omtrent het oogmerk van Heinneman&#13;
aangaande zijn gebruik van de grond in 2005,&#13;
komt volgens Vloedgraven c.s. geen betekenis&#13;
toe aan het in 1987 door pachter gestelde oogmerk&#13;
(bijverdienste).&#13;
5.3 De grieven falen. Naar het oordeel van het&#13;
hof is in het onderhavige geval (nog steeds)&#13;
sprake van vruchttrekking met een economisch&#13;
oogmerk van meer dan ondergeschikte&#13;
betekenis. Het hof acht hierbij van belang dat&#13;
de pachtkamer van het kantongerecht te&#13;
Deventer bij vonnis van 15 oktober 1987 heeft&#13;
geoordeeld dat er sprake was van een pachtovereenkomst&#13;
en dat partijen hiervan in de&#13;
loop der jaren ook steeds zijn uitgegaan.&#13;
Heinneman heeft zich op het standpunt&#13;
gesteld dat het gebruik dat hij heeft gemaakt&#13;
van het gepachte in al die jaren ook niet is veranderd,&#13;
hetgeen door Vloedgraven niet,&#13;
althans onvoldoende wordt betwist. Voor zover&#13;
Vloedgraven c.s. in dit kader hebben aangevoerd&#13;
dat Heinneman op de nieuwe locatie&#13;
slechts van plan is een paardenpension te&#13;
beginnen en niet langer koeien zal houden, is&#13;
zulks voldoende gemotiveerd door Heinneman&#13;
betwist. Derhalve is niet aannemelijk&#13;
geworden dat de wijze van gebruik dusdanig&#13;
is gewijzigd dat thans geen sprake meer zou&#13;
zijn van uitoefening van de landbouw in de&#13;
zin van de Pachtwet. Daarnaast acht het hof&#13;
aannemelijk dat het gebruik van het gepachte&#13;
voor Heinneman (nog steeds) enige economische&#13;
betekenis heeft. Ter zitting bij het hof&#13;
heeft Heinneman verklaard dat hij gemiddeld&#13;
zo’n € 6.000,– à € 7.000,– per jaar met zijn&#13;
veehouderij verdient en dat hij in ieder geval&#13;
van de verdiensten van de veehouderij een&#13;
keer per jaar extra op vakantie kan en dat hij&#13;
eens in de 2 à 3 jaar er een nieuwe auto van&#13;
kan kopen. Van de zijde van Vloedgraven c.s.&#13;
is een en ander betwist en is aangevoerd dat&#13;
Heinneman in eerste aanleg heeft verklaard&#13;
dat geen sprake is van netto-inkomsten. Het&#13;
hof wijst erop dat hoger beroep onder meer&#13;
meebrengt dat eventuele feitelijke onjuistheden&#13;
kunnen worden hersteld. Aan Vloedgraven&#13;
c.s. kan wel worden toegegeven dat de&#13;
hiervoor vermelde mededelingen van Heinneman&#13;
inzake de baten uit zijn bedrijf niet door&#13;
bewijsstukken worden gestaafd. Gelet evenwel&#13;
op al datgene dat overigens met betrekking&#13;
tot de exploitatie van de bij Heinneman&#13;
in gebruik zijnde grond (waaronder de grond&#13;
in geschil) ten processe is gebleken, komt het&#13;
hof tot de conclusie dat voldoende aannemelijk&#13;
is geworden dat sprake is van een exploitatie&#13;
die (althans) enige, van meer dan ondergeschikte&#13;
betekenis zijnde winst oplevert en&#13;
mitsdien van een economisch belang daarbij.&#13;
Dit economisch belang acht het hof van voldoende&#13;
gewicht om de onderhavige overeenkomst&#13;
(nog steeds) als pachtovereenkomst te&#13;
kwalificeren.&#13;
5.4 Het hof stelt vast dat, voor zover Vloedgraven&#13;
c.s. hebben aangevoerd dat zij voornemens&#13;
zijn het verpachte perceel zelf in&#13;
gebruik te nemen, er geen sprake is van persoonlijk&#13;
gebruik voor een tot de landbouw&#13;
betrekkelijk doel, zodat de verplichte afwijzingsgrond&#13;
van artikel 41 lid 1 Pachtwet hier&#13;
niet van toepassing is.&#13;
5.5 Een en ander brengt mee dat op grond van&#13;
artikel 38 Pachtwet naar billijkheid moet worden&#13;
beslist. Vloedgraven c.s. hebben aangevoerd&#13;
dat zij het verpachte perceel zelf in&#13;
gebruik willen nemen om er enige pony’s op&#13;
te weiden. Ter zitting bij het hof heeft H.J.M.&#13;
Vloedgraven verklaard dat hij de pony’s zelf&#13;
wil gaan berijden en dat in de toekomst zijn&#13;
kinderen de pony’s eveneens kunnen gaan&#13;
berijden. Vloedgraven c.s. hebben naar hun&#13;
zeggen geen andere grond dan het onderhavige&#13;
perceel en kunnen hun kinderen alleen de&#13;
mogelijkheid bieden om pony te rijden tegen&#13;
acceptabele kosten bij beschikbaarheid van&#13;
eigen weidegrond.&#13;
5.6 Hiertegenover staan de belangen van Heinneman.&#13;
Heinneman heeft aangevoerd dat naast&#13;
het genoegen dat hij beleeft aan zijn bedrijf, de&#13;
verdiensten daaruit een zeer welkome extra&#13;
inkomstenbron vormen (qua bestedingspatroon&#13;
kan hij ruimer leven). Ter zitting bij het&#13;
hof heeft Heinneman nog verklaard dat hij van&#13;
plan is, zodra hij op de nieuwe locatie woont,&#13;
de stal weer vol te zetten met 22 koeien. Voor&#13;
een optimale bedrijfsvoering kan hij – naar zijn&#13;
zeggen – niet zonder de onderhavige pachtgrond.&#13;
5.7 Het hof is, alle omstandigheden van dit&#13;
geval mede in aanmerking nemend, van oordeel&#13;
dat het belang van Heinneman naar billijkheid&#13;
de doorslag moet geven. Het hof acht&#13;
hierbij van belang dat de plannen voor het&#13;
eigen gebruik van Vloedgraven c.s. nog een&#13;
zeer voorlopig karakter dragen (er zijn onder&#13;
meer nog geen concrete afspraken gemaakt&#13;
met betrekking tot stalruimte) en dat het door&#13;
hen voorgestelde eigen gebruik puur hobbymatig&#13;
is. Vloedgraven c.s. hebben voorts geen&#13;
ervaring met het houden van pony’s. Heinneman&#13;
daarentegen heeft een uitgebreid machinepark&#13;
en heeft een milieuvergunning voor&#13;
het houden van 22 stuks koeien, waarvan hij&#13;
zo spoedig mogelijk gebruik wil gaan maken&#13;
en waartoe ook de grond in geschil benut zal&#13;
worden. Nu hiervoor reeds is overwogen dat&#13;
het gepachte voor hem van enig economische&#13;
betekenis is en hij zijn inkomsten met de&#13;
winst uit zijn veehouderij kan aanvullen, dient&#13;
zijn belang te prevaleren boven het belang van&#13;
Vloedgraven c.s..&#13;
5.8 Uit hetgeen hiervoor is overwogen volgt&#13;
dat Vloedgraven c.s. geen belang meer hebben&#13;
bij bespreking van grief V; het al dan niet&#13;
gegrond zijn van deze grief kan daarom in het&#13;
midden blijven.&#13;
5.9 Nu Heinneman geen incidenteel appèl&#13;
heeft ingesteld, blijft het oordeel van de&#13;
pachtkamer in eerste aanleg de proceskosten&#13;
in die aanleg te compenseren in stand. Het hof&#13;
zal Vloedgraven c.s., als de in het ongelijk&#13;
gestelde partij, veroordelen in de proceskosten&#13;
van het hoger beroep.&#13;
5.10 De slotsom is dat de bestreden beschikking&#13;
dient te worden bevestigd.&#13;
6 De beslissing&#13;
Het hof, beschikkende in hoger beroep:&#13;
bevestigt de tussen partijen gegeven beschikking&#13;
van de pachtkamer van de rechtbank te&#13;
Zwolle-Lelystad, sector kanton, locatie Deventer,&#13;
van 24 maart 2005;&#13;
veroordeelt Vloedgraven c.s. in de kosten van&#13;
het hoger beroep, aan de zijde van Heinneman&#13;
begroot op € 1.788,– voor salaris van de&#13;
procureur en op € 244,– voor griffierecht.</content><legacyfootnotes/><footnotes><footnote/></footnotes><auteurs/><published>2006-10-01 00:00:00</published><modified>2006-10-01 00:00:00</modified><editiondate>2006-10-01</editiondate><htmlpath>https://denhollander.info/artikel/4086</htmlpath></article>
</articles></edition>