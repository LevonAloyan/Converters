<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2013</searchword><id>10893</id><udhid>UDH:TvAR/10893</udhid><titel>Rechtspraak 5746. Landbouwontwikkelingsgebied Beemte-Vaassen (TvAR 2013/5746)</titel><searchwords><searchword>TvAR 12/2013</searchword><searchword>TvAR 2013/5746</searchword><searchword>UDH:TvAR/10893</searchword></searchwords><attachments><attachment><name>TvAR2013_12_10_5746.pdf</name><extention>pdf</extention><url>https://denhollander.info/download/9319/ci</url></attachment></attachments><inleiding>Invulling maximale planmogelijkheden.&#13;
Gemeenteraad mag rekening houden met een representatieve&#13;
invulling van de maximale planmogelijkheden maar in&#13;
dit geval is deze invulling op onjuiste wijze gedaan. Beroepen&#13;
gegrond.</inleiding><content>Procesverloop&#13;
Bij besluit van 21 juni 2012, kenmerk nr. 58-2012, heeft de&#13;
raad het bestemmingsplan “Landbouwontwikkelingsgebied&#13;
Beemte-Vaassen” vastgesteld.&#13;
Tegen dit besluit hebben de Werkgroep, de Gebiedsgroep en&#13;
de Belangenvereniging beroep ingesteld.&#13;
De raad heeft een verweerschrift ingediend.&#13;
De Gebiedsgroep, de Belangenvereniging en de raad hebben&#13;
nadere stukken ingediend.&#13;
De Afdeling heeft de zaak ter zitting behandeld op 18 juni&#13;
2013, waar de Werkgroep, vertegenwoordigd door J.W.F. te&#13;
Woerd, bijgestaan door L. Solis, de Gebiedsgroep, vertegenwoordigd&#13;
door J.W.F. te Woerd en H.J. Bos, de Belangenvereniging,&#13;
vertegenwoordigd door mr. M. Kuiper, advocaat&#13;
te Harderwijk, en de raad, vertegenwoordigd door mr. A.&#13;
Kelderhuis en ing. J. Vermeij, beiden werkzaam bij de gemeente,&#13;
zijn verschenen.&#13;
Overwegingen&#13;
Toetsingskader&#13;
1. Bij de vaststelling van een bestemmingsplan heeft de raad&#13;
beleidsvrijheid om bestemmingen aan te wijzen en regels te&#13;
geven die de raad uit een oogpunt van een goede ruimtelijke&#13;
ordening nodig acht. De Afdeling toetst deze beslissing&#13;
terughoudend. Dit betekent dat de Afdeling aan de hand van&#13;
de beroepsgronden beoordeelt of aanleiding bestaat voor het&#13;
oordeel dat de raad zich niet in redelijkheid op het standpunt&#13;
heeft kunnen stellen dat het plan strekt ten behoeve van een&#13;
goede ruimtelijke ordening. Voorts beoordeelt de Afdeling&#13;
aan de hand van de beroepsgronden of het bestreden besluit&#13;
anderszins is voorbereid of genomen in strijd met het recht.&#13;
Het plan&#13;
2. Het plan betreft het op het grondgebied van de gemeente&#13;
Apeldoorn gelegen gedeelte van het landbouwontwikkelingsgebied&#13;
(hierna: LOG) Beemte-Vaassen dat is aangewezen&#13;
in het op 30 maart 2005 door provinciale staten van&#13;
Gelderland vastgestelde en op 5 juli 2005 door de minister&#13;
van Landbouw, Natuur en Voedselkwaliteit en de staatssecretaris&#13;
van Volkshuisvesting, Ruimtelijke Ordening en Milieubeheer&#13;
goedgekeurde reconstructieplan Veluwe (hierna:&#13;
het reconstructieplan). De raad heeft met het plan beoogd uitwerking te geven aan het reconstructieplan. Het plangebied&#13;
ligt in de omgeving van de Natura 2000-gebieden Uiterwaarden&#13;
IJssel en Veluwe (hierna: de Natura 2000-gebieden).&#13;
3. Het andere gedeelte van het LOG Beemte-Vaassen is gelegen&#13;
op grondgebied van de gemeente Epe. De raad van de&#13;
gemeente Epe heeft hiervoor op 5 juli 2012 het bestemmingplan&#13;
“Landbouwontwikkelingsgebied Beemte-Vaassen”&#13;
vastgesteld. Dat bestemmingsplan is grotendeels gelijkluidend&#13;
aan het onderhavige plan. Aan beide bestemmingsplannen&#13;
is het op 14 januari 2010 uitgebrachte rapport “Plan-&#13;
MER landbouwontwikkelingsgebied Beemte-Vaassen”&#13;
(hierna: MER) ten grondslag gelegd. Het bestemmingsplan&#13;
van de raad van de gemeente Epe is aan de orde in de uitspraak&#13;
van de Afdeling van heden in zaak nr. 201209306/1/&#13;
R2.&#13;
Beroepsgronden betreffende de uitgangspunten van het&#13;
MER&#13;
4. De Belangenvereniging, de Werkgroep en de Gebiedsgroep&#13;
richten zich tegen de in het plan voorziene vestiging,&#13;
door nieuwvestiging dan wel door omschakeling van bestaande&#13;
agrarische bedrijven, van intensieve veehouderijen&#13;
en de uitbreiding van bestaande intensieve veehouderijen.&#13;
Zij vrezen dat het plan leidt tot een ernstige aantasting&#13;
van het woon- en leefklimaat van de inwoners van het plangebied&#13;
en betogen dat de raad onvoldoende rekening heeft&#13;
gehouden met hun belangen. De Belangenvereniging, de&#13;
Werkgroep en de Gebiedsgroep stellen zich op het standpunt&#13;
dat het MER onvoldoende inzicht geeft in de gevolgen van&#13;
de met het plan mogelijk gemaakte vestiging en uitbreiding&#13;
van intensieve veehouderijen voor het woon- en leefklimaat,&#13;
met name wat betreft geurhinder, geluidhinder, fijnstofhinder&#13;
en gezondheidsrisico’s, en de Natura 2000-gebieden. Zij&#13;
betogen dat het MER ten onrechte niet is gebaseerd op de&#13;
maximale mogelijkheden van het plan.&#13;
De Werkgroep en de Gebiedsgroep stellen dat bij een planherziening&#13;
meer en omvangrijkere intensieve veehouderijen&#13;
mogelijk kunnen worden gemaakt. Volgens de Gebiedsgroep&#13;
zal in strijd met de wijzigingsvoorwaarden gebruik worden&#13;
gemaakt van de wijzigingsbevoegdheden en zijn in het MER&#13;
de nadelige effecten van andere maatregelen op het plangebied&#13;
onvoldoende bezien. De Gebiedsgroep stelt ook dat&#13;
het MER ten onrechte betrekking heeft op het gehele LOG&#13;
Beemte-Vaassen.&#13;
Zij stellen dat ten onrechte niet als uitgangspunt is genomen&#13;
dat alle bestaande agrarische bedrijven worden gewijzigd in&#13;
intensieve veehouderijen. Volgens de Belangenvereniging&#13;
en de Gebiedsgroep is daarnaast ten onrechte geen rekening&#13;
gehouden met de in het plan voorziene mogelijkheid dat&#13;
alle agrarische bouwvlakken worden uitgebreid tot 1,5 hectare.&#13;
De Werkgroep en de Gebiedsgroep stellen verder dat&#13;
geen rekening is gehouden met de wijzigingsbevoegdheid&#13;
die is neergelegd in lid 3.8, aanhef en onder c, waarmee een&#13;
nieuw bouwvlak van 3 hectare voor een intensieve veehouderij&#13;
kan worden toegekend. Evenmin is rekening gehouden&#13;
met de wijzigingsbevoegdheid die is neergelegd in artikel&#13;
7, lid 7.7, waarmee woonbestemmingen kunnen worden gewijzigd&#13;
in agrarische bouwvlakken van 3 hectare, aldus de&#13;
Werkgroep en de Gebiedsgroep. De Gebiedsgroep stelt dat&#13;
het plan middels deze wijzigingsbevoegdheden voorziet in&#13;
vier bouwvlakken van 3 hectare voor intensieve veehouderijen.&#13;
De Gebiedsgroep wijst erop dat in het plan niet is vastgelegd&#13;
op welke concrete locatie de wijzigingsbevoegdheden&#13;
betrekking hebben.&#13;
Volgens de Gebiedsgroep is bij de berekeningen in het MER&#13;
ten onrechte uitgegaan van varkenshouderijen, terwijl reeds&#13;
bekend is dat zich ook andersoortige bedrijven zullen vestigen.&#13;
Volgens de Gebiedsgroep is onduidelijk of voor het&#13;
MER de juiste invoergegevens zijn gebruikt.&#13;
De Gebiedsgroep en de Werkgroep voeren verder aan dat&#13;
niet bekend is welke bedrijven zullen verplaatsen naar het&#13;
LOG, noch welke stikstofdepositie die bedrijven veroorzaken.&#13;
Ook is volgens hen niet verzekerd dat zich in het plangebied&#13;
uitsluitend bedrijven kunnen vestigen die hun bedrijfslocatie&#13;
verplaatsen van een locatie dichterbij de Natura&#13;
2000-gebieden. Verder betwijfelen zij de effectiviteit van toe&#13;
te passen mitigerende maatregelen, die volgens hen niet in&#13;
het plan zijn opgenomen en niet concreet zijn onderzocht.&#13;
Relevante regels&#13;
5. Ingevolge artikel 1 van de Reconstructiewet concentratiegebieden,&#13;
voor zover hier van belang, wordt in deze wet en&#13;
de daarop berustende bepalingen onder ‘landbouwontwikkelingsgebied’&#13;
verstaan: een ruimtelijk begrensd gedeelte van&#13;
een reconstructiegebied met het primaat landbouw dat geheel&#13;
of gedeeltelijk voorziet, of in het kader van de reconstructie&#13;
zal voorzien, in de mogelijkheid tot uitbreiding, hervestiging&#13;
of nieuwvestiging van intensieve veehouderij.&#13;
6. Blijkens de verbeelding is binnen de plandelen met de bestemming&#13;
“Agrarisch” één bouwvlak van 3 hectare en een&#13;
maximum bebouwingspercentage van 60% toegekend. Binnen&#13;
deze plandelen zijn voorts dertien bouwvlakken kleiner&#13;
dan 3 hectare toegekend, zonder maximum bebouwingspercentage.&#13;
Ingevolge artikel 3, lid 3.1, aanhef en onder b, van de planregels&#13;
zijn de voor “Agrarisch” aangewezen gronden bestemd&#13;
voor intensieve veehouderijen.&#13;
Ingevolge lid 3.8, mag toepassing van de wijzigingsbevoegdheid&#13;
als bedoeld in dit lid alleen plaatsvinden voor zover&#13;
de in het gebied voorkomende waarden dan wel het in&#13;
het plan beoogde stedenbouwkundige en landschappelijke&#13;
beeld niet onevenredig worden aangetast. Voorts zijn de algemene&#13;
criteria van artikel 15, lid 15.3, van toepassing. Het&#13;
college van burgemeester en wethouders is bevoegd het plan&#13;
te wijzigen ten behoeve van:&#13;
a. […]&#13;
b. het vergroten van bestaande bouwvlakken tot maximaal&#13;
1,5 hectare, mits:&#13;
1. de afstand van het vergrote gedeelte van het bouwvlak tot&#13;
de bestemmingen “Maatschappelijk” en “Wonen” alsmede&#13;
tot andere agrarische bouwvlakken ten minste 100 m bedraagt;&#13;
2. vergroting noodzakelijk is in verband met de agrarische&#13;
bedrijfsvoering, hetgeen dient te worden aangetoond aan de&#13;
hand van een bedrijfsplan;&#13;
3. ten aanzien van de maatvoering en situering van de bebouwing&#13;
de regels van de bestemming “Agrarisch” op overeenkomstige&#13;
wijze worden toegepast;&#13;
4. aangetoond is dat vergroting van het bouwvlak, gelet op&#13;
de omvang, ligging en aard van het agrarische bedrijf op&#13;
de nieuwe locatie ten opzichte van in de nabijheid gelegen&#13;
functies een zodanig beperkte milieuhinder veroorzaakt dat&#13;
daardoor de belangen van deze functies niet in onevenredige&#13;
mate worden geschaad;&#13;
5. zorg gedragen wordt voor een goede landschappelijke inpassing&#13;
op basis van het bepaalde in het ‘Beeldkwaliteitplan&#13;
Landbouwontwikkelingsgebied Beemte-Vaassen’, zoals opgenomen&#13;
in bijlage 4 ‘Beeldkwaliteitsplan’, waarbij wijziging&#13;
ten behoeve van de bestemming “Natuur” mogelijk is;&#13;
6. in geval van een vergroting van een intensieve veehouderij&#13;
of een biologisch pluimveebedrijf, door de GGD Gelre-&#13;
IJssel een gezondheidskundig advies wordt uitgebracht.&#13;
c. nieuwvestiging van agrarische bedrijven door het opnemen&#13;
van nieuwe bouwvlakken van 3 hectare, dan wel het&#13;
verwijderen van bestaande bouwvlakken en het opnemen&#13;
van nieuwe bouwvlakken van 3 hectare op dezelfde locatie,&#13;
mits:&#13;
1. het aantal bedrijven van 3 hectare in de gemeente Apeldoorn&#13;
niet meer bedraagt dan 3, met dien verstande dat in de&#13;
gemeente Apeldoorn het maximaal aantal nieuw op te nemen&#13;
bouwvlakken niet meer bedraagt&#13;
dan 1;&#13;
2. het bebouwingspercentage per bouwvlak niet meer bedraagt&#13;
dan 60%;&#13;
3. de afstand van het nieuwe bouwvlak tot overige bestemmingen&#13;
alsmede de afstand tot omliggende agrarische bouwvlakken&#13;
ten minste 100 m bedraagt;&#13;
4. aangetoond is dat de nieuwvestiging een volwaardig intensieve&#13;
veehouderij betreft met een omvang van ten minste&#13;
70 nge, hetgeen dient te worden aangetoond aan de hand&#13;
van een bedrijfsplan;&#13;
5. ten aanzien van de maatvoering en situering van de bebouwing&#13;
de regels van de bestemming “Agrarisch” op overeenkomstige&#13;
wijze worden toegepast;&#13;
6. aangetoond is dat het nieuwe bouwvlak, gelet op de omvang,&#13;
ligging en aard van het agrarische bedrijf op de nieuwe&#13;
locatie ten opzichte van in de nabijheid gelegen functies&#13;
een zodanig beperkte milieuhinder veroorzaakt dat daardoor&#13;
de belangen van deze functies niet in onevenredige mate&#13;
worden geschaad;&#13;
7. zorg gedragen wordt voor een goede landschappelijke inpassing&#13;
op basis van het bepaalde in het ‘Beeldkwaliteitplan&#13;
Landbouwontwikkelingsgebied Beemte-Vaassen’, zoals opgenomen&#13;
in bijlage 4 ‘Beeldkwaliteitsplan’ waarbij wijziging&#13;
ten behoeve van de bestemming “Natuur” mogelijk is;&#13;
8. in geval van nieuwvestiging van een intensieve veehouderij&#13;
of een biologisch pluimveebedrijf, door de GGD Gelre-&#13;
IJssel een gezondheidskundig advies wordt uitgebracht.&#13;
Ingevolge artikel 7, lid 7.7, mag toepassing van de wijzigingsbevoegdheid&#13;
als bedoeld in dit lid alleen plaatsvinden&#13;
voor zover de in het gebied voorkomende waarden dan wel&#13;
het in het plan beoogde stedenbouwkundige en landschappelijke&#13;
beeld niet onevenredig worden aangetast. Voorts zijn&#13;
de algemene criteria van artikel 15, lid 15.3, van toepassing.&#13;
Het college van burgemeester en wethouders is bevoegd het&#13;
plan te wijzigen ten behoeve van nieuwvestiging van agrarische&#13;
bedrijven door het omzetten van een woonbestemming&#13;
in een agrarisch bouwvlak van 3 hectare, mits is voldaan aan&#13;
de onder a tot en met h gestelde voorwaarden. De voorwaarde&#13;
onder a luidt dat het aantal bedrijven van 3 hectare in de&#13;
gemeente Apeldoorn niet meer bedraagt dan 3. De voorwaarden&#13;
onder b tot en met h zijn gelijkluidend aan de voorwaarden&#13;
van artikel 3, lid 3.8, onder c, onder 2 tot en met 6.&#13;
Het MER&#13;
7. In het MER is onderzocht wat de gevolgen zijn van de in&#13;
het plan geboden ontwikkelingsruimte voor intensieve veehouderijen.&#13;
In het MER zijn de effecten van drie varianten&#13;
bezien, genoemd a, b, en c. Voor het onderhavige plan bestaat&#13;
geen verschil tussen deze varianten, nu deze alleen verschillen&#13;
wat betreft de locaties van vijf beoogde intensieve&#13;
veehouderijen binnen het plangebied van het bestemmingsplan&#13;
dat is vastgesteld door de raad van de gemeente Epe.&#13;
Voorts zijn in het MER de effecten van basis- en plusvarianten&#13;
bezien. In de basisvarianten zijn uitsluitend de effecten&#13;
bezien van de vestiging van drie intensieve veehouderijen&#13;
op agrarische bouwvlakken met een omvang van 3 hectare.&#13;
In de plusvarianten is daarnaast rekening gehouden met de&#13;
uitbreiding tot 1,5 hectare van drie bestaande intensieve veehouderijen,&#13;
zogenoemde doorgroeilocaties.&#13;
Bij het bepalen van de effecten van de intensieve veehouderijen&#13;
is uitgegaan van zogenoemde ‘fictieve inplaatsingen’.&#13;
Voor de voormelde drie bouwvlakken van 3 hectare en de&#13;
drie doorgroeilocaties is uitgegaan van varkenshouderijen.&#13;
Verder is een bepaald formaat bedrijven aangenomen met&#13;
een bepaald aantal dieren en een bepaalde verdeling van dierencategorieën&#13;
en stalsystemen, zoals weergegeven in tabel&#13;
4.3 van het MER. De referentiesituatie waar vanuit wordt&#13;
gegaan is de vergunde situatie in 2008.&#13;
Oordeel van de Afdeling&#13;
8. In deze procedure staat uitsluitend het plan ter beoordeling.&#13;
De intensieve veehouderij die mogelijk wordt gemaakt&#13;
met het bestemmingplan “Landbouwontwikkelingsgebied&#13;
Beemte-Vaassen” dat is vastgesteld door de raad van de gemeente&#13;
Epe, valt derhalve buiten de omvang van dit geding.&#13;
Voor zover de beroepen van de Belangenvereniging, de&#13;
Werkgroep en de Gebiedsgroep daartegen zijn gericht, blijven&#13;
zij daarom in deze procedure buiten beschouwing.&#13;
9. Betreffende het betoog van de Gebiedsgroep over de omvang&#13;
van het onderzoeksgebied, stelt de Afdeling het volgende&#13;
vast. Het onderzoeksgebied waarop het MER betrekking&#13;
heeft, omvat zowel het gedeelte van het LOG&#13;
Beemte-Vaassen dat deel uitmaakt van het grondgebied van&#13;
de gemeente Apeldoorn als het gedeelte dat deel uitmaakt&#13;
van het grondgebied van de gemeente Epe. In het MER is&#13;
derhalve niet alleen rekening gehouden met de ontwikkelingen&#13;
die door het onderhavige plan mogelijk worden gemaakt,&#13;
maar tevens met de ontwikkelingen die zijn voorzien&#13;
in het bestemmingsplan “Landbouwontwikkelingsgebied&#13;
Beemte-Vaassen” dat is vastgesteld door de raad van de gemeente&#13;
Epe.&#13;
Het onderzoeksgebied omvat het gebied dat is aangewezen&#13;
als LOG Beemte-Vaassen en heeft eenzelfde, overwegend&#13;
agrarische, karakteristiek. Binnen het onderzoeksgebied&#13;
wordt hoofdzakelijk de ontwikkeling van agrarische&#13;
bedrijven mogelijk gemaakt. Deze ontwikkeling is gebaseerd&#13;
op één beleidsgrondslag, namelijk het reconstructieplan&#13;
en het Gebiedsplan. De Gebiedsgroep heeft niet onderbouwd&#13;
welke specifieke kenmerken van het plangebied niet&#13;
zijn meegenomen in het onderzoek. De enkele stelling dat in&#13;
het MER meer aandacht is voor het gedeelte van het LOG&#13;
Beemte-Vaassen dat deel uitmaakt van het grondgebied van&#13;
de gemeente Epe is daartoe onvoldoende, nu de raad onweersproken&#13;
heeft gesteld dat daar het zwaartepunt van de&#13;
ontwikkeling van het LOG Beemte-Vaassen is voorzien. De&#13;
Afdeling ziet derhalve geen aanleiding voor het oordeel dat&#13;
de raad het MER niet aan het plan ten grondslag heeft mogen&#13;
leggen gelet op de omvang van het onderzoeksgebied.&#13;
Dit betoog van de Gebiedsgroep faalt.&#13;
10. Anders dat de Gebiedsgroep betoogt, vereist artikel 7.7,&#13;
eerste lid, van de Wet milieubeheer niet dat in het MER in&#13;
het algemeen de effecten van de zogenoemde ‘programmatische&#13;
aanpak stikstof’ en de Stikstofverordening Gelderland&#13;
op het plangebied worden onderzocht.&#13;
Voor zover de Gebiedsgroep vreest dat het college van burgemeester&#13;
en wethouders bij de gebruikmaking van de wijzigingsbevoegdheden&#13;
zal afwijken van de daaraan verbonden&#13;
voorwaarden, betreft dit een met het plan strijdige&#13;
uitoefening van de wijzigingsbevoegdheden waarmee in het&#13;
MER evenmin rekening behoeft te worden gehouden.&#13;
Ook hoeft in het MER geen rekening te worden gehouden&#13;
met de mogelijkheid dat, zoals de Werkgroep en de Gebiedsgroep&#13;
stellen, bij een planherziening meer of omvangrijke&#13;
intensieve veehouderij mogelijk kan worden gemaakt.&#13;
Het onderhavige plan voorziet hier immers niet in.&#13;
Deze betogen van de Werkgroep en de Gebiedsgroep falen.&#13;
11. Bij de beoordeling van de mogelijke milieueffecten van&#13;
het plan, waaronder geurhinder, geluidhinder, fijnstofhinder,&#13;
gezondheidsrisico’s en de effecten voor de natuurlijke&#13;
kenmerken van de Natura 2000-gebieden, dient in het MER&#13;
te worden uitgegaan van de maximale mogelijkheden die&#13;
het plan biedt. De Afdeling ziet zich in dit verband eerst gesteld&#13;
voor de vraag of het MER is gebaseerd op het maximale&#13;
aantal intensieve veehouderijen waarin het plan bij recht&#13;
en na gebruikmaking van de in het plan vervatte wijzigingsbevoegdheden&#13;
voorziet.&#13;
Het plan maakt ter plaatste van de plandelen met de bestemming&#13;
“Agrarisch” bij recht intensieve veehouderij mogelijk.&#13;
Anders dan de raad ter zitting heeft gesteld, is in de planregels&#13;
niet bepaald dat de vestiging van intensieve veehouderijen&#13;
ter plaatse van agrarische bouwvlakken alleen mogelijk&#13;
is indien het bouwvlak op ten minste 100 meter afstand&#13;
ligt van woonbestemmingen en andere intensieve veehouderijen.&#13;
De voorwaarde dat ten minste 100 meter afstand moet&#13;
worden gehouden tot de bestemmingen “Maatschappelijk”&#13;
en “Wonen” onderscheidenlijk overige bestemmingen, en tot&#13;
andere agrarische bouwvlakken, is immers slechts een voorwaarde&#13;
bij het vergroten van bestaande bouwvlakken tot 1,5&#13;
hectare, bij het opnemen van nieuwe bouwvlakken van 3&#13;
hectare en het verwijderen van bestaande bouwvlakken en&#13;
het opnemen van nieuwe bouwvlakken van 3 hectare op dezelfde&#13;
locatie en bij het omzetten van een woonbestemming&#13;
in een agrarisch bouwvlak. Gelet hierop is het aantal intensieve&#13;
veehouderijen dat zich in het plangebied kan vestigen&#13;
niet in de planregels of in de verbeelding begrensd. Het plan&#13;
staat er derhalve niet aan in de weg dat bij recht ter plaatse&#13;
van alle veertien agrarische bouwvlakken een intensieve&#13;
veehouderij wordt gevestigd.&#13;
Voorts voorzien de wijzigingsbevoegdheden van artikel 3,&#13;
lid 3.8, onder c, voor zover hier van belang, en artikel 7,&#13;
lid 7.7, van de planregels erin dat nieuwe agrarische bouwvlakken&#13;
van 3 hectare worden toegekend, onderscheidenlijk&#13;
dat woonbestemmingen worden omgezet in agrarische&#13;
bouwvlakken van 3 hectare. In de bijbehorende voorwaarden&#13;
is bepaald dat van deze wijzigingsbevoegdheden alleen&#13;
gebruik kan worden gemaakt als het aantal bedrijven van 3&#13;
hectare in de gemeente Apeldoorn niet meer bedraagt dan&#13;
drie. Nu in de verbeelding één bouwvlak van 3 hectare is&#13;
opgenomen, kunnen met de voormelde wijzigingsbevoegdheden,&#13;
anders dan de Werkgroep en de Gebiedsgroep stellen,&#13;
ten hoogste nog twee nieuwe intensieve veehouderijen&#13;
mogelijk worden gemaakt.&#13;
Gelet op het vorenstaande voorziet het plan in zestien agrarische&#13;
bouwvlakken waar intensieve veehouderijen kunnen&#13;
worden gevestigd. In het MER is er echter vanuit gegaan dat&#13;
in het plangebied dertien intensieve veehouderijen worden&#13;
gevestigd. Het plan maakt derhalve meer intensieve veehouderijen&#13;
mogelijk dan waarvan in het MER is uitgegaan. De&#13;
betogen van de Belangenvereniging, de Werkgroep en Gebiedsgroep&#13;
slagen.&#13;
12. Voorts rijst de vraag of het MER is gebaseerd op de&#13;
maximale omvang van de bedrijfsgebouwen van de intensieve&#13;
veehouderijen waarin het plan bij recht en na gebruikmaking&#13;
van de in het plan vervatte wijzigingsbevoegdheden&#13;
voorziet. Daarbij is in dit geval ten eerste van belang of is&#13;
uitgegaan van het maximale aantal agrarische bouwvlakken&#13;
dat kan worden uitgebreid tot 1,5 hectare.&#13;
In de plusvarianten van het MER is ervan uitgegaan dat drie&#13;
agrarische bouwvlakken zullen worden uitgebreid tot een&#13;
omvang van 1,5 hectare. Het betreft de agrarische bouwvlakken&#13;
ter plaatse van de Broeklanderweg 49, de Gatherweg&#13;
7-9 en de Bloemencamp 8. Het plan sluit echter niet&#13;
uit dat in elk geval ook de drie agrarische bouwvlakken ter&#13;
plaatse van de Werler 5-7, de Bloemencamp 4 en De Gaete&#13;
2 kunnen worden uitgebreid tot een omvang van 1,5 hectare.&#13;
De voorwaarde die is neergelegd in artikel 3, lid 3.8, aanhef&#13;
en onder b, onder 1, van de planregels heeft immers, anders&#13;
dan de raad ter zitting heeft gesteld, betrekking op het vergrote&#13;
gedeelte van het agrarische bouwvlak en niet op het te&#13;
vergroten agrarische bouwvlak als zodanig. De drie laatstgenoemde&#13;
agrarische bouwvlakken zijn kleiner dan 1,5 hectare&#13;
en zijn niet volledig gelegen binnen een straal van 100 meter&#13;
tot de bestemmingen “Maatschappelijk” of “Wonen” of andere&#13;
agrarische bouwvlakken. Zij kunnen daarom in beginsel&#13;
worden uitgebreid tot een omvang van 1,5 hectare.&#13;
Gelet op het vorenstaande voorziet het plan in meer agrarische&#13;
bouwvlakken die tot 1,5 hectare kunnen worden uitgebreid&#13;
dan in het MER is onderzocht. De betogen van de Belangenvereniging,&#13;
de Werkgroep en Gebiedsgroep slagen.&#13;
13. Wat betreft de locaties van de agrarische bouwvlakken&#13;
met een omvang van 3 hectare overweegt de Afdeling verder&#13;
als volgt.&#13;
De stelling van de raad dat het plan geen agrarische bouwvlakken&#13;
mogelijk maakt op locaties die niet in het MER zijn&#13;
onderzocht, kan niet worden gevolgd. In de verbeelding is in&#13;
de noordwesthoek van het plangebied een agrarisch bouwvlak&#13;
van 3 hectare toegekend op een locatie waar in het&#13;
MER geen intensieve veehouderij is voorzien. Voorts hebben&#13;
de wijzigingsbevoegdheden die zijn neergelegd in artikel&#13;
3, lid 3.8, onder c, en artikel 7, lid 7.7 betrekking op het&#13;
hele plangebied. De voorwaarde die is neergelegd in lid 3.8,&#13;
aanhef en onder c, onder 3, onderscheidenlijk lid 7.7, onder&#13;
d, dat de afstand van het nieuwe agrarische bouwvlak&#13;
tot overige bestemmingen en andere agrarische bouwvlakken&#13;
ten minste 100 meter moet zijn, brengt niet met zich&#13;
dat uitsluitend op de in het MER onderzochte locaties agrarische&#13;
bouwvlakken van 3 hectare mogelijk kunnen worden&#13;
gemaakt. Op elke locatie, ook maagdelijke grond, buiten&#13;
een straal van 100 meter van de voormelde functies kan&#13;
op grond van het plan een agrarisch bouwvlak van 3 hectare&#13;
voor een intensieve veehouderij worden gelegd.&#13;
In het MER is ervan uitgegaan dat de agrarische bouwvlakken&#13;
van 3 hectare zullen worden toegekend ter plaatse van&#13;
de Werler 1, de Bloemencamp 5 en de Broeklanderweg 45.&#13;
Derhalve zijn in het MER de effecten bezien van één mogelijke verdeling van de drie agrarische bouwvlakken van&#13;
3 hectare binnen het plangebied. Gelet op het vorenstaande&#13;
voorziet het plan echter ook voor andere locaties, die niet in&#13;
het MER zijn onderzocht, in de mogelijkheid dat ter plaatse&#13;
een agrarisch bouwvlak van 3 hectare wordt toegekend. De&#13;
betogen van de Belangenvereniging, de Werkgroep en Gebiedsgroep&#13;
slagen.&#13;
14. Gelet op hetgeen is overwogen onder 11, 12, en 13 voorziet&#13;
het plan in een groter aantal intensieve veehouderijen,&#13;
een grotere omvang van de bedrijfsgebouwen van de betreffende&#13;
intensieve veehouderijen en agrarische bouwvlakken&#13;
van 3 hectare voor intensieve veehouderijen op meer locaties&#13;
dan waarvan in het MER is uitgegaan. Derhalve is het&#13;
MER niet gebaseerd op hetgeen het plan daadwerkelijk mogelijk&#13;
maakt.&#13;
De stelling van de raad dat bij de beoordeling van een omgevingsvergunning&#13;
voor de vestiging of uitbreiding van een&#13;
intensieve veehouderij een nadere beoordeling van de milieueffecten&#13;
zal worden verricht, leidt niet tot een ander oordeel&#13;
omdat dit niet wegneemt dat de raad bij de vaststelling&#13;
van het plan dient te beoordelen of het plan in overeenstemming&#13;
is met een goede ruimtelijke ordening en of is verzekerd&#13;
dat de natuurlijke kenmerken van de Natura 2000-gebieden&#13;
daardoor niet zullen worden aangetast.&#13;
Uit het vorenstaande volgt dat de raad ten onrechte het MER&#13;
aan het bestreden besluit ten grondslag heeft gelegd en dat&#13;
het plan in zoverre niet met de bij het nemen van een besluit&#13;
vereiste zorgvuldigheid is vastgesteld. In hetgeen de Werkgroep,&#13;
de Gebiedsgroep en de Belangenvereniging hebben&#13;
aangevoerd, ziet de Afdeling derhalve aanleiding voor het&#13;
oordeel dat het plan is vastgesteld in strijd met artikel 3:2&#13;
van de Algemene wet bestuursrecht. De beroepen zijn reeds&#13;
hierom gegrond en het bestreden besluit dient te worden&#13;
vernietigd wegens strijd met de voormelde bepaling. Hetgeen&#13;
de Belangenvereniging, de Werkgroep en de Gebiedsgroep&#13;
overigens hebben aangevoerd, behoeft geen verdere&#13;
bespreking.&#13;
15. Ten behoeve van een nieuw vast te stellen bestemmingsplan&#13;
wijst de Afdeling erop dat, indien bij een nieuw plan-&#13;
MER opnieuw wordt uitgegaan van een voor het betrokken&#13;
gebied representatieve verhouding van onder meer pluimveehouderijen,&#13;
varkenshouderijen en melk- en rundveehouderijen&#13;
zonder dat in de verbeelding of planregels wordt&#13;
vastgelegd dat een bepaalde soort intensieve veehouderij op&#13;
een bepaalde locatie is toegelaten of uitgesloten, van belang&#13;
is dat voor de omliggende gevoelige objecten wordt onderkend&#13;
dat op elke daarvoor beschikbare locatie elke soort intensieve&#13;
veehouderij mogelijk is.&#13;
Voorts wijst de Afdeling erop dat, indien opnieuw wordt uitgegaan&#13;
van de zogenoemde fictieve bedrijven met een bepaald&#13;
aantal dieren als weergegeven in tabel 4.3 van het&#13;
MER, duidelijk dient te zijn dat het aantal dieren representatief&#13;
is voor de maximale oppervlakte van de bedrijfsgebouwen,&#13;
ervan uitgaande dat daarbij aan de relevante wettelijke&#13;
vereisten wordt voldaan.&#13;
16. De raad dient op na te melden wijze tot vergoeding van&#13;
de proceskosten te worden veroordeeld.&#13;
Beslissing&#13;
De Afdeling bestuursrechtspraak van de Raad van State:&#13;
I. verklaart de beroepen gegrond;&#13;
II. vernietigt het besluit van de raad van de gemeente Apeldoorn&#13;
van 21 juni 2012, kenmerk nr. 58-2012;&#13;
III. veroordeelt de raad van de gemeente Apeldoorn tot vergoeding&#13;
van bij de stichting Stichting Werkgroep Milieuzorg&#13;
Apeldoorn in verband met de behandeling van het beroep&#13;
opgekomen proceskosten tot een bedrag van € 42,88 (zegge:&#13;
tweeënveertig euro en achtentachtig cent);&#13;
veroordeelt de raad van de gemeente Apeldoorn tot vergoeding&#13;
van bij de stichting Stichting Gebiedsgroep LOG&#13;
Beemte-Vaassen en Omgeving in verband met de behandeling&#13;
van het beroep opgekomen proceskosten tot een bedrag&#13;
van € 41,48 (zegge: eenenveertig euro en achtenveertig&#13;
cent);&#13;
veroordeelt de raad van de gemeente Apeldoorn tot vergoeding&#13;
van bij de vereniging Belangenvereniging Beemte&#13;
Broekland in verband met de behandeling van het beroep&#13;
opgekomen proceskosten tot een bedrag van € 985,48 (zegge:&#13;
negenhonderdvijfentachtig euro en achtenveertig cent),&#13;
waarvan € 944,00 is toe te rekenen aan door een derde beroepsmatig&#13;
verleende rechtsbijstand;&#13;
IV. gelast dat de raad van de gemeente Apeldoorn aan appellanten&#13;
het door hen voor de behandeling van de beroepen&#13;
betaalde griffierecht ten bedrage van € 310,00 (zegge:&#13;
driehonderdtien euro) voor de stichting Stichting Werkgroep&#13;
Milieuzorg Apeldoorn, € 310,00 (zegge: driehonderdtien&#13;
euro) voor de stichting Stichting Gebiedsgroep LOG Beemte-&#13;
Vaassen en Omgeving en € 310,00 (zegge: driehonderdtien&#13;
euro) voor de vereniging Belangenvereniging Beemte&#13;
Broekland, vergoedt.&#13;
Noot&#13;
In de redactionele bijdrage van Bodden van 6 juni 2013 is&#13;
reeds kort ingegaan op de representatieve invulling van de&#13;
maximale planologische mogelijkheden. De redactionele&#13;
bijdrage (Agr.r. 2013, nr. 6, p. 201-202) eindigde met de&#13;
woorden: ‘Gezien het grote aantal bestemmingsplannen&#13;
voor het buitengebied waarover de Afdeling op korte termijn&#13;
moet oordelen, zal deze problematiek vast en zeker nog&#13;
vaker belicht worden in dit tijdschrift. Wordt vervolgd!’.&#13;
Bovenstaande uitspraak is inderdaad een vervolg op de&#13;
jurisprudentie over de invulling van de maximale planmogelijkheden.&#13;
De Afdeling bestuursrechtspraak van de Raad&#13;
van State (hierna: de Afdeling) gaat in op de representatieve&#13;
invulling van de maximale planologische mogelijkheden&#13;
in het kader van het bestemmingsplan ‘Landbouwontwikkelingsgebied&#13;
Beemte-Vaassen’ van de gemeente Apeldoorn.&#13;
Allereerst geeft de Afdeling aan dat bij het opstellen van een&#13;
milieueffectrapportage voor een bestemmingsplan voor het&#13;
buitengebied (hierna: plan-MER) in beginsel uitgegaan dient&#13;
te worden van de maximale planmogelijkheden om de mogelijke&#13;
milieueffecten van het plan te beoordelen, waaronder&#13;
de effecten voor de natuurlijke kenmerken van de Natura&#13;
2000-gebieden. Dit is in lijn met de vaste jurisprudentie.&#13;
Zie onder meer de uitspraak van de Afdeling van 7 september&#13;
2011, zaaknummer 200907076/1/R3 (Haaren). Om verschillende&#13;
redenen is dit bij het opstellen van de plan-MER&#13;
voor het bestemmingsplan ‘Landbouwontwikkelingsgebied&#13;
Beemte-Vaassen’ niet goed gegaan. De Afdeling overweegt&#13;
dat de plan-MER niet is gebaseerd op hetgeen het plan daadwerkelijk&#13;
mogelijk maakt.&#13;
Ten eerste voorziet het bestemmingsplan in een groter aantal&#13;
intensieve veehouderijen dan waar in de plan-MER vanuit&#13;
is uitgegaan. Ook zijn er veehouderijen van een grotere omvang&#13;
en met een ander soort dieren toegestaan dan waar in&#13;
de plan-MER vanuit is gegaan. De gemeenteraad van Apeldoorn&#13;
is uitgegaan van een fictieve inschatting van het aantal veehouderijen, de omvang van de veehouderijen, en de&#13;
betreffende diersoort en de locaties van de veehouderijen&#13;
in het plangebied. Geen van deze aannames is echter in de&#13;
planregels begrensd. Derhalve had de gemeenteraad er rekening&#13;
mee moeten houden dat er op ieder agrarisch bouwblok&#13;
een intensieve veehouderij gevestigd kan worden en dat er&#13;
veehouderijen zijn toegestaan met een grotere omvang en&#13;
een andere diersoort. Nu dit niet is gebeurd, is de Afdeling&#13;
van oordeel dat de plan-MER niet is gebaseerd op de maximale&#13;
planmogelijkheden.&#13;
Ook is er volgens de Afdeling ten onrechte geen rekening&#13;
mee gehouden dat op grond van de wijzigingsbevoegdheden&#13;
in het bestemmingsplan de nieuwvestiging van agrarische&#13;
bedrijven en de vergroting van agrarische bouwblokken&#13;
is toegestaan. De Afdeling herhaalt hiermee de vaste&#13;
jurisprudentie dat bij het beoordelen van de maximale planmogelijkheden&#13;
ten volle rekening gehouden dient te worden&#13;
met het gebruik van de wijzigingsbevoegdheden waarin het&#13;
plan voorziet.&#13;
Eveneens conform vaste jurisprudentie overweegt de Afdeling&#13;
dat het ‘vooruitschuiven’ van de beoordeling van de&#13;
mogelijke milieueffecten van het plan, waaronder de effecten&#13;
voor de natuurlijke kenmerken van de Natura 2000-gebieden,&#13;
niet is toegestaan. Anders dan de gemeenteraad van&#13;
de gemeente Apeldoorn betoogde, mag deze beoordeling&#13;
niet pas plaatsvinden bij de verlening van een omgevingsvergunning&#13;
voor de vestiging of uitbreiding van een intensieve&#13;
veehouderij.&#13;
Interessant aan deze uitspraak is met name het antwoord op&#13;
de vraag of de gemeenteraad rekening had mogen houden&#13;
met een representatieve invulling van de maximale planmogelijkheden.&#13;
Bij het vaststellen van het bestemmingsplan&#13;
heeft de gemeenteraad van Apeldoorn zich waarschijnlijk&#13;
afgevraagd waarom bij de maximale planmogelijkheden&#13;
uitgegaan zou moeten worden van een andere situatie dan&#13;
de situatie waarvan men weet dat deze is vergund en gerealiseerd&#13;
en waarvan de verwachting bestaat dat deze ook binnen&#13;
de planperiode niet zal veranderen. Uit de uitspraak&#13;
blijkt dat de gemeenteraad van Apeldoorn weliswaar rekening&#13;
had mogen houden met een representatieve invulling&#13;
van de maximale planmogelijkheden, maar dat de invulling&#13;
in dit geval op onjuiste wijze is gedaan. De Afdeling geeft&#13;
op twee punten nadrukkelijk aan hoe de representatieve invulling&#13;
wel op juiste wijze had kunnen gebeuren.&#13;
Ten eerste maakt de Afdeling duidelijk dat indien men bij&#13;
de vaststelling van een plan wenst uit te gaan van een representatieve&#13;
invulling van het soort dieren dat gehouden wordt&#13;
in het plangebied, in de planregels vastgelegd moet zijn dat&#13;
een bepaalde soort veehouderij (onder meer pluimveehouderijen,&#13;
varkenshouderijen en melk- en rundveehouderijen)&#13;
op een bepaalde locatie in het plangebied is toegelaten of&#13;
uitgesloten. Indien dit niet in de planregels wordt geregeld,&#13;
dan dient er in de plan-MER van uitgegaan te worden dat&#13;
op elke daarvoor beschikbare locatie elke soort veehouderij&#13;
mogelijk is. Zo is de gemeenteraad van de gemeente Apeldoorn&#13;
voor een aantal bouwblokken uitgegaan van varkenshouderijen,&#13;
terwijl deze begrenzing niet in de planregels is&#13;
opgenomen. Het plan staat derhalve niet alleen varkenshouderijen&#13;
toe, maar tevens iedere andere soort veehouderij (zoals&#13;
pluimveehouderijen en melk- en rundveehouderijen). Dit&#13;
heeft tot gevolg dat in de plan-MER uitgegaan dient te worden&#13;
van alle soorten veehouderij. In de praktijk betekent dit&#13;
dat in de plan-MER de milieugevolgen beoordeeld moeten&#13;
worden van het soort veehouderij met de grootste milieugevolgen&#13;
en de grootste gevolgen voor de Natura 2000-gebieden.&#13;
Op deze manier wordt de “worst case” situatie beoordeeld.&#13;
Uitgaan van de ‘worst case’ situatie kan betekenen&#13;
dat voor de beoordeling van de gevolgen van bijvoorbeeld&#13;
geuruitstoot rekening gehouden dient te worden met een ander&#13;
soort veehouderij dan voor de beoordeling van de gevolgen&#13;
van ammoniakuitstoot. Een dergelijke ‘worst case’&#13;
beoordeling is gelet op deze uitspraak niet nodig indien in&#13;
planregels voor alle agrarische bouwblokken in het plangebied&#13;
wordt vastgelegd welke soort veehouderij op die locatie&#13;
is toegelaten of uitgesloten. In dat geval dienen enkel de milieugevolgen&#13;
beoordeeld te worden van dat type veehouderij&#13;
op die bepaalde locatie (wel rekening houdend met eventuele&#13;
wijzigingsbevoegdheden). Voor het opstellen van een bestemmingsplan&#13;
buitengebied betekent dit een hele klus gelet&#13;
op de vele agrarische bouwblokken in het plangebied. Er&#13;
zijn mogelijk ook tussenvarianten denkbaar. Denk mogelijk&#13;
aan het aanwijzen van een deel van het plangebied waar enkel&#13;
veehouderijbedrijven zijn toegestaan met milieugevolgen&#13;
van een bepaalde omvang.&#13;
Ten tweede maakt de Afdeling duidelijk dat in een plan-&#13;
MER uitgegaan kan worden van een representatieve invulling&#13;
van de omvang van de veehouderijen in het plangebied,&#13;
althans een bepaald aantal dieren dat gehouden wordt. Dit&#13;
kan volgens de Afdeling alleen indien het aangenomen aantal&#13;
dieren in de plan-MER representatief is voor de maximale&#13;
oppervlakte van de bedrijfsgebouwen waarbij voldaan&#13;
moet zijn aan de relevante wettelijke vereisten. Welke wettelijke&#13;
vereisten de Afdeling bedoeld is niet in de uitspraak&#13;
opgenomen. Mijns inziens kan hierbij gedacht worden aan&#13;
de eisen die gesteld worden aan de oppervlakte van dierenverblijven&#13;
op grond van de regelgeving die is vastgesteld op&#13;
grond van de Gezondheids- en welzijnswet voor dieren, zoals&#13;
het Vleeskuikenbesluit 2010.&#13;
In deze uitspraak geeft de Afdeling zeer uitdrukkelijk aan&#13;
dat in een plan-MER voor een bestemmingsplan voor het&#13;
buitengebied aangesloten kan worden bij een representatieve&#13;
invulling van de maximale planmogelijkheden. De Afdeling&#13;
spreekt expliciet over een ‘representatieve verhouding&#13;
van onder meer pluimveehouderijen, varkenshouderijen en&#13;
melk- en rundveehouderijen in het plangebied’. In eerdere&#13;
uitspraken sprak de Afdeling minder expliciet over een&#13;
mogelijke representatieve invulling van de maximale planmogelijkheden.&#13;
Zo accepteerde de Afdeling in de uitspraak&#13;
van 22 augustus 2012, zaaknummer 201101467/1/R2 (Lochem),&#13;
een realistisch groeiscenario (in dat geval: 20% extra&#13;
veebezetting) als representatief voor de maximale planologische&#13;
mogelijkheden. Een voorbeeld waarin de Afdeling&#13;
expliciet sprak over een “representatieve invulling van de&#13;
maximale planologische mogelijkheden” is de uitspraak van&#13;
1 mei 2013, zaaknummer 201202866/1/R1 (Hof van Twente,&#13;
Markelo). Deze uitspraak betrof echter geen volledig bestemmingsplan&#13;
voor het buitengebied maar een postzegelbestemmingsplan&#13;
dat zag op een agrarisch bouwblok voor een&#13;
intensieve veehouderij.&#13;
In de uitspraak over het bestemmingsplan voor het buitengebied&#13;
‘Landbouwontwikkelingsgebied Beemte-Vaassen’ heeft&#13;
de Afdeling niet expliciet overwogen dat het maximaal aantal&#13;
dieren dan wel de maximale oppervlakte voor bedrijfsgebouwen&#13;
in de planregels verankerd dient te worden, om in&#13;
de plan-MER uit te mogen gaan van de representatieve invulling&#13;
van de omvang van de veehouderijen in het plangebied. Gelet op de overwegingen van de Afdeling over het&#13;
opnemen van het soort veehouderij in de planregels is het&#13;
naar verwachting ook nodig om het maximaal aantal dieren&#13;
dan wel de maximale oppervlakte voor de bedrijfsgebouwen&#13;
te verankeren in de planregels, om in de plan-MER uit te&#13;
mogen gaan van de representatieve invulling van de omvang&#13;
van de veehouderijen in het plangebied. Dit sluit aan bij de&#13;
jurisprudentie voor postzegelbestemmingsplannen (zoals de&#13;
uitspraak van de Afdeling van 1 mei 2013 (Hof van Twente,&#13;
Markelo), de uitspraak van de Afdeling van 8 mei 2013,&#13;
zaaknummer 201208118/1/R1 (Tubbergen) en de uitspraak&#13;
van 12 augustus 2013, zaaknummer 201304647/2/R4 (Westvoorne)).&#13;
Ondanks dat dit een hele klus betekent voor de opstellers&#13;
van een bestemmingsplan voor het buitengebied,&#13;
neemt dit niet weg dat het in de praktijk met name een uitkomst&#13;
zal bieden om de gevolgen voor Natura 2000-gebieden&#13;
in te perken.&#13;
H.J.M. Wingens</content><legacyfootnotes/><footnotes><footnote/></footnotes><auteurs>mr. J.A. Hagen, mr. G. van der Wiel en mr. R. Uylenburg</auteurs><published>2013-12-01 00:00:00</published><modified>2013-12-01 00:00:00</modified><editiondate>2013-12-01</editiondate><htmlpath>https://denhollander.info/artikel/10893</htmlpath></article>
</articles></edition>