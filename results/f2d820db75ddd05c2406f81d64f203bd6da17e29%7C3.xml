<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2001</searchword><id>5616</id><udhid>UDH:TvAR/5616</udhid><titel>Geldt de landbouwvrijstelling alleen voor de ‘professionele landbouwer’ en niet voor de ‘hobbyboer’?</titel><searchwords><searchword>TvAR 3/2001</searchword><searchword>UDH:TvAR/5616</searchword></searchwords><attachments><attachment><name>2001_nr 3_Artikel_Schraven.pdf</name><extention>pdf</extention><url>https://denhollander.info/download/5548/ci</url></attachment></attachments><inleiding>Voor een schrijver is het zeer ontmoedigend indien een maand na het verschijnen van een&#13;
boek, waarin hij meende vrij uitputtend de thematiek behandeld te hebben, een arrest verschijnt&#13;
dat een geval betreft dat hij niet voorzien heeft. Dit arrest raakt een facet van de rangorderegeling,&#13;
dat door mij niet behandeld is in de in januari van dit jaar verschenen FEDbrochure&#13;
‘Rangorde in de Wet IB’.&#13;
Dit citaat van Van Dijck, uit zijn noot onder BNB 1999/130, maakt mijns inziens duidelijk&#13;
dat de rangorderegeling een lastig onderdeel uitmaakt van ons inkomstenbelastingstelsel&#13;
en is voor mij een aansporing om behoedzaam met dit onderwerp om te&#13;
gaan. Maar het is ook de bevestiging om de rechtsvinding in het algemeen en die&#13;
betreffende de rangorderegeling in het bijzonder, niet te verwaarlozen zo kort na de&#13;
invoering van de Wet inkomstenbelasting 2001.1&#13;
1. Probleemstelling&#13;
Zoals de titel van deze bijdrage al aangeeft, gaat het om de vraag of na invoering van&#13;
de Wet inkomstenbelasting 2001 op 1 januari 2001 de landbouwvrijstelling (en de&#13;
bosbouwvrijstelling) uitsluitend nog geldt voor de belastingplichtigen die winst uit&#13;
onderneming genieten (ondernemer en medegerechtigde tot een onderneming) of ook&#13;
voor belastingplichtigen die resultaat uit overige werkzaamheden genieten, zoals de&#13;
hobbyboer en wellicht ook de verpachter van grond aan een besloten vennootschap&#13;
waarin de verpachter een aanmerkelijk belang heeft. Van belang is vooral vast te stellen&#13;
dat bij een bevestigend antwoord op het eerste deel van de vraag de land- en tuinbouwsector&#13;
(en ook de bosbouwsector) een deel van de vrijstelling kwijtraakt zonder&#13;
dat regering of parlement daaraan enige serieuze aandacht hebben geschonken.&#13;
Omdat onder de Wet op de inkomstenbelasting 1964 voor de belastingplichtigen, die&#13;
andere opbrengst van arbeid genieten (hobbyboeren) en belastingplichtigen die&#13;
inkomsten uit vermogen genieten (verpachter), de vermogensveranderingen (vooral&#13;
vermogenswinsten door de monetaire en inflatoire ontwikkelingen) reeds onbelast&#13;
zijn omdat de wet deze voordelen niet in de heffing betrekt, was een beroep op en&#13;
gebruik van de (landbouw)vrijstelling niet nodig. Slechts in bijzondere situaties moest&#13;
een beroep op de vrijstelling alsnog uitkomst bieden. Om tot een goed inzicht van het probleem te komen zijn twee belangrijke wetsystematische&#13;
vraagstukken van belang. Dat zijn de rangorderegeling en het overgangsrecht.&#13;
De Wet op de inkomstenbelasting 1964 en de Wet inkomstenbelasting 2001 zijn&#13;
gebaseerd op het bronnenfictiesysteem. Dat houdt in dat slechts inkomsten in de&#13;
belastingheffing worden betrokken indien deze voortvloeien uit een bron van inkomen.&#13;
Een bron van inkomen is slechts aanwezig indien sprake is van deelneming aan&#13;
het ruilverkeer alsmede dat het subjectieve oogmerk bestaat om voordeel te behalen&#13;
en het voordeel ook redelijkerwijs (objectief) kan worden verwacht.2 Anders geformuleerd:&#13;
indien de kosten hoger zijn dan de baten is er geen sprake van een bron en&#13;
worden de daarmee samenhangende inkomsten niet in de heffing betrokken (de kosten&#13;
zijn derhalve ook niet aftrekbaar).&#13;
In het inkomstenbelastingstelsel zijn de mogelijke bronnen opgenomen en in een&#13;
rangorde gezet. Onder de Wet op de inkomstenbelasting 1964 luidt die volgorde:&#13;
winst uit onderneming, winst uit aanmerkelijk belang, inkomsten uit arbeid, inkomsten&#13;
uit vermogen en inkomsten uit periodieke uitkeringen.&#13;
Onder de Wet inkomstenbelasting 2001 is die volgorde: winst uit onderneming,&#13;
loon, resultaat uit overige werkzaamheden, periodieke uitkeringen, eigen woning,&#13;
winst uit aanmerkelijk belang en sparen en beleggen (bij sparen en beleggen heeft de&#13;
wetgever gebroken met het beginsel van de bronfictie; onafhankelijk van het werkelijk&#13;
genoten voordeel is immers een wettelijk voordeel bepaald van 4%).&#13;
Op het overgangsrecht kom ik hierna nog terug. </inleiding><content>2. De rangorderegeling in de Wet op de inkomstenbelasting 1964&#13;
Volgens Van Dijck dient een inkomstenbelasting die gebaseerd is op een bronnensysteem&#13;
regelen te bevatten die voorkomen dat een voordeel of een nadeel bij meer&#13;
dan één bron in aanmerking genomen moet worden. Voorkomen moet worden dat&#13;
dubbele heffing ontstaat of dat dubbele aftrek moet worden verleend.3 Van Dijck&#13;
onderscheidt een algemene regeling van de specifieke bij de inkomensbron zelf&#13;
bepaalde voorzieningen.&#13;
In de Wet op de Inkomstenbelasting 1914 werd de laatste methode gebruikt. In het&#13;
Besluit op de Inkomstenbelasting 1941 was het toedelingsvraagstuk van voordelen en&#13;
nadelen volgens Van Dijck grondig geregeld. Naast de concrete toedelingsregelingen&#13;
bij de bron werd een volgorde van bronnen opgenomen die ook de toepasbaarheid&#13;
van de bronnen bepaalde. Volgens Van Dijck kon voor het eerst van een rangorderegeling&#13;
worden gesproken. In iedere bron werd datgene uitgesloten wat onder de&#13;
voorafgaande bron belast zou kunnen zijn. Naast die regeling werd een wetsbepaling&#13;
met een algemene regeling opgenomen.4&#13;
De wettelijke bepaling met de algemene regeling is in de Wet op de inkomstenbelasting&#13;
1964 (Wet IB 1964) niet meer teruggekomen. Van Dijck denkt dat een wettelijke&#13;
bepaling met de algemene regeling achterwege is gelaten, mede omdat de functie die de algemene regeling zou moeten vervullen boven de specifieke regelingen onder&#13;
het Besluit IB 1941 nimmer duidelijk was geworden. Zonder parlementaire toelichting&#13;
verdween de wetsbepaling van de algemene regeling van het wetgevingstoneel.&#13;
Volgens Van Dijck heeft de wetgever van de Wet IB 1964 evenwel niet iets anders&#13;
gewild dan voorheen en wellicht vond men de bepaling overbodig. De Wet IB 1964&#13;
handhaafde de specifieke regelingen bij iedere afzonderlijke bron.&#13;
Van Dijck vraagt zich af of er nog steeds een algemene rangorde in de Wet IB 1964&#13;
moet worden onderkend. Dit is van belang voor de functies die de rangorderegeling&#13;
vervult. Een daarvan is dat een vrijstelling van een voordeel bij een eerdere bron er&#13;
toe leidt dat de belastbaarheid van dat voordeel bij volgende bronnen niet meer aan&#13;
de orde komt. De wetgever heeft bij de totstandkoming van de Wet IB 1964 geen duidelijk&#13;
beeld geschapen doordat de functies van de rangorderegeling, vooral de uitsluitingsfunctie&#13;
en de functie ter voorkoming van dubbele belasting, door elkaar liepen.5&#13;
Voor de werking van de vrijstellingen is echter sprake van een stevig standpunt van&#13;
de indiener van het wetsvoorstel dat uitmondde in de Wet IB 1964. Volgens de&#13;
Memorie van Toelichting (MvT) wordt met “de woorden ‘tot (de winst) behoren&#13;
niet’” aangeduid dat bedoelde baten niet slechts buiten de winst, doch tevens buiten&#13;
het inkomen worden gesteld en derhalve ook niet bij een andere groep van inkomensbestanddelen&#13;
kunnen worden gerekend, tenzij de wetgever uitdrukkelijk zelf anders&#13;
heeft bepaald.”.6 Van Dijck meent dat de wetgever van de Wet IB 1964 tekort is&#13;
geschoten door niet in de wet duidelijk te bepalen wat volgens de MvT aan betekenis&#13;
moet worden toegekend aan de woorden “tot de winst behoren niet”. In dit verband&#13;
vermeld ik nog de mening van Van Dijck: “Een MvT dient voor toelichting van de&#13;
wet en niet voor de introductie van iets dat – al dan niet uit gemakszucht – niet in de&#13;
tekst staat.”.7 L’histoire se repète?&#13;
Bij de wetgever, voor zover het de bewindslieden van Financiën betreft, bestaat&#13;
overigens weinig twijfel over het systeem van de Wet IB 1964, de algemene rangorderegeling&#13;
en de functie van de vrijstellingen. Bij het wetsvoorstel, waarbij voordelen&#13;
ten gevolge van regelingen ten behoeve van de ontwikkeling en instandhouding van&#13;
bos en natuur zijn vrijgesteld van de winst8, geeft de staatssecretaris van Financiën&#13;
(Vermeend) de volgende toelichting: “Wellicht ten overvloede merk ik op dat de&#13;
onderhavige vrijstelling ingevolge de systematiek van de Wet op de inkomstenbelasting&#13;
1964 overeenkomstige toepassing vindt indien (een deel van) de subsidie wordt&#13;
aangemerkt als inkomsten uit vermogen.”. Dit wordt nog eens nadrukkelijk toegelicht&#13;
en bevestigd in de Nota naar aanleiding van het Verslag.9&#13;
Mijn conclusie uit het voorgaande luidt: ‘De bosbouwvrijstelling en de landbouwvrijstelling&#13;
van artikel 8, eerste lid, aanhef en onderdelen a en b, Wet IB 1964 stellen de in&#13;
die vrijstellingen verwoorde voordelen buiten het inkomen’. Van belang is naar mijn&#13;
mening nog te memoreren dat de landbouwvrijstelling in het oorspronkelijke ontwerp van Hofstra uit 1958 niet voorkwam. Die is later bij amendement van het&#13;
kamerlid Lucas alsnog in het wetsvoorstel opgenomen. Met die wetenschap is de&#13;
MvT derhalve niet geschreven. Maar voor de bosbouwvrijstelling geldt die bedenking&#13;
niet. Voorts gaf de MvT met nadruk de voorzet die na het aannemen van het amendement&#13;
had kunnen worden ingekopt: “… tenzij de wetgever uitdrukkelijk zelf anders&#13;
heeft bepaald.”.&#13;
3. Hoofdlijnen van de Wet inkomstenbelasting 2001&#13;
Volgens de Memorie van Toelichting bij de Wet inkomstenbelasting 2001 (Wet IB&#13;
2001)10 is de inkomstenbelasting de kern van de veelomvattende Belastingherziening&#13;
2001. In het kader van de herziening van de inkomstenbelasting is de bestaande Wet&#13;
IB 1964 integraal doorgelopen en herschreven: “Het resultaat is een herschrijfoperatie&#13;
waarbij belangrijke uitgangspunten voor moderne wetgeving zoals transparantie, duidelijkheid,&#13;
evenwichtig gebruik van delegatiebevoegdheden en dergelijke zijn gehanteerd.&#13;
De keus om veel bestaande regelingen ongewijzigd over te nemen berust hierbij&#13;
veelal op een afweging van praktische aard.”.11 Afgezien van de niet nader gemotiveerde&#13;
pretentie dat “belangrijke uitgangspunten voor moderne wetgeving … zijn&#13;
gehanteerd” – welke wetgever slaagde daar het beste in gedurende het bestaan van het&#13;
huidige Koninkrijk der Nederlanden? – laat deze wetgever na duidelijk aan te geven&#13;
wat een herschrijfoperatie inhoudt. Betekent dit dat alles bij het oude blijft, behoudens&#13;
hetgeen uitdrukkelijk wordt herzien of is het juist andersom, namelijk dat al het&#13;
oude verdwijnt behoudens voor zover het uitdrukkelijk wordt overgenomen. Dat is&#13;
vooral van belang indien weliswaar een regeling wordt overgenomen, maar niet duidelijk&#13;
het een of het ander blijkt zoals bij de rangorderegeling. Een complicerende&#13;
factor daarbij is dat voor de rangorderegeling een bepaling in de wet is geïntroduceerd&#13;
zoals die in die vorm niet in de Wet IB 1964 voorkomt. Ik kom daarop terug.&#13;
De Raad van State12 spreekt in het verband van het voorgaande ook van “De herijking&#13;
van de Wet IB ’64 …”, hetgeen door de verantwoordelijke bewindslieden in het&#13;
Nader Rapport niet wordt weersproken. In het Nader Rapport wordt aangegeven dat&#13;
de wetsvoorstellen zijn gebaseerd op in de Verkenning13 en het Regeerakkoord14 vastgestelde&#13;
uitgangspunten. Voor zover ik kan nagaan is er met betrekking tot het door&#13;
mij aangegeven vraagstuk niets aan uitgangspunten aangegeven, laat staan uitgewerkt.&#13;
Wel verwijzen de bewindslieden in het Nader Rapport naar onderdeel II van de MvT&#13;
‘Opbouw van het wetsvoorstel’. Door de Raad van State daartoe aangespoord menen&#13;
de bewindslieden dat de onderhavige herziening een “brede herziening van de&#13;
inkomstenbelasting” en een “verdergaand ingrijpen in de inkomstenbelasting”, kortom&#13;
die verdergaande aanpak, niet toelaat. “De keus om veel bestaande regelingen&#13;
ongewijzigd over te nemen in het wetsvoorstel inkomstenbelasting 2001 berust op&#13;
een afweging van praktische aard.”.15 De Raad van State constateert betreffende het ‘Toetsingskader inkomstenbelastingherziening’ onder andere het volgende: “Daarnaast&#13;
doet de meer dan 150 keer voorkomende opmerking in de toelichting dat met&#13;
de gewijzigde formulering en opbouw geen inhoudelijke wijziging ten opzichte van&#13;
de Wet IB ’64 is beoogd, afbreuk aan het beeld dat de Wet IB ’01 is aangepast aan de&#13;
eisen die de maatschappij anno 2000 stelt.”. En nadat de Raad heeft geconstateerd dat&#13;
sterke kanten van de wet moeten worden gehandhaafd en de zwakke kanten moeten&#13;
worden versterkt, gaat de Raad verder: “De Raad mist dan ook in de toelichting een&#13;
op de inkomstenbelastingherziening toegespitste beschouwing over de aard en&#13;
omvang van die herziening.”.16 Dit heeft geleid tot een nadere verduidelijking van de&#13;
aard en omvang van de herziening in de MvT, aldus de bewindslieden van Financiën&#13;
in het Nader Rapport aan de Koningin. Ik mis in het Rapport een duidelijk standpunt&#13;
betreffende het door mij gesignaleerde vraagstuk.&#13;
De leden van de fractie van D66 in de Tweede Kamer raken naar mijn mening aan het&#13;
vraagstuk in het Verslag.17 Zij merken op “… in het licht van het streven naar eenvoud&#13;
en inzichtelijkheid en mede met het oog op de wetsgeschiedenis, nuttig als daar&#13;
waar relevant alsnog een toelichting wordt gegeven op het ‘bestaansrecht’ van ieder&#13;
van deze ‘getransplanteerde’ artikelen.”. Zij verwijzen daarbij ook naar de opmerkingen&#13;
van de Raad van State. Naar mijn mening reageren de bewindslieden daarop met&#13;
een antwoord waaruit blijkt dat zij ofwel het belang van het achterliggende, maar&#13;
misschien ook wel niet zuiver geformuleerde, vraagstuk niet onderkennen ofwel dat&#13;
zij het belang ervan niet inzien.18&#13;
Ik pak de draad weer op bij de behandeling in de Eerste Kamer. De heer Stevens&#13;
(CDA) geeft de bewindslieden de kans duidelijkheid te geven met zijn samenvatting&#13;
van de hoofdpunten: “… de plaats van deze ingrijpende wetswijziging in de context&#13;
van de hervormingspogingen van de afgelopen vijftien jaar, een korte analyse van wat&#13;
nu werkelijk nieuw is en wat blijft, een toetsing van het eindproduct aan het door de&#13;
regering zelf gekozen uitgangspunten, …”.19 Uit de nadere uiteenzetting van Stevens&#13;
blijkt evenwel geen roep om duidelijkheid ten aanzien van de problemen bij elkaar&#13;
opvolgende wetswijzigingen. Die duidelijkheid komt er mijns inziens dan ook niet,&#13;
maar wel valt mij op dat de staatssecretaris van Financiën zich bewust is van de&#13;
omstandigheid dat er losse eindjes zitten aan de Wet IB 2001. Ik citeer de opmaat van&#13;
de staatssecretaris: “De grote systeemvragen, inclusief de spanning tussen tarieven en&#13;
grondslagen en boxen, zelfs inclusief vormen van een meesleep- en een meetrekregeling,&#13;
zijn allemaal aan de orde geweest in de adviesaanvrage aan de Raad van State”.&#13;
En dan volgt een ‘sweeping statement’: “Wij allen weten uit de historie en de gebruikelijke&#13;
gang van zaken bij ingewikkelde belastingwetgeving, dat wetgeving een zo&#13;
actueel mogelijke weerslag moet zijn van de samenleving in ontwikkeling en beweging&#13;
en dat het daarom een levend, dynamisch proces is dat nooit af is. Dat er dus&#13;
bepaalde losse einden aan dit wetgevingsproces zitten die ook op 31 december 2000 nog niet helemaal aan elkaar zullen zijn geknoopt, valt dan ook niet te ontkennen.&#13;
Dat er ongetwijfeld grijze gebieden zijn die ruimte zullen bieden voor interpretatie&#13;
door verschillende partijen, valt eveneens niet te ontkennen. Ook dat er dus wellicht&#13;
sprake zal zijn van een gang naar de rechter, waardoor zich jurisprudentie zal ontwikkeling&#13;
(bedoeld zal zijn: “ontwikkelen”: FS), is op zich niet uniek.”.20&#13;
Dit alles stelt mij voor de vraag of er sprake is van een wetswijziging van de Wet IB&#13;
1964 of van een geheel nieuwe en oorspronkelijke wet.21, 22 De gevolgen van die vraag&#13;
laten zich ontleden in de volgende mogelijkheden. Tenzij de Wet IB 2001 en de wetsgeschiedenis&#13;
daarvan niet, en dan duidelijk afwijken, werkt de Wet IB 1964 niet door&#13;
in de Wet IB 2001. Tenzij de Wet IB 2001 en de wetsgeschiedenis daarvan niet, en dan&#13;
duidelijk afwijken, werkt de Wet IB 1964 wel door in de Wet IB 2001. Ook kan men&#13;
zich een mengvorm van het voorgaande voorstellen, maar dan is wel duidelijk dat ons&#13;
een intensievere dwaaltocht te wachten staat dan bij de eerste twee mogelijkheden. Ik&#13;
neem aan dat het belang van mijn vraag duidelijk is. Wij moeten immers in de grijze&#13;
gebieden waarvan de staatssecretaris van Financiën gewaagt ons een weg banen. En&#13;
een ervaringsregel leert ons dat er meer vragen en mogelijkheden bestaan dan wij met&#13;
ons verstand, onze ervaring en onze fantasie kunnen bedenken. Het tempo van de&#13;
totstandkoming van de wet versterkt dat effect alleen maar, waarmee ik niet gezegd&#13;
wil hebben dat ik ongelukkig ben met dat tempo.&#13;
Ik houd het op de tweede van de drie door mij genoemde mogelijkheden en herhaal:&#13;
tenzij de Wet IB 2001 en de wetsgeschiedenis daarvan niet, en dan duidelijk afwijken,&#13;
werkt de Wet IB 1964 wel door in de Wet IB 2001. Ik ontwaar daarvoor veel argumenten,&#13;
maar verheel niet enigszins te twijfelen aan de kracht van die argumenten. Daar staat&#13;
dan wel tegenover dat ik voor een andersluidende opvatting minder steekhoudende&#13;
argumenten weet te vinden. Ik noem enkele argumenten voor mijn stelling. Het&#13;
betreft een doorloop- en herschrijfoperatie, de Raad van State spreekt van een herijking,&#13;
het blijft inkomstenbelasting zoals Nederland die al een eeuw kent, meer dan&#13;
150 keer de opmerking dat geen inhoudelijke wijziging van deWet IB ’64 wordt beoogd.&#13;
Het is voor mij duidelijk dat met het voorgaande niet het laatste woord is geschreven&#13;
over dit vraagstuk.&#13;
4. De rangorderegeling in de Wet inkomstenbelasting 2001&#13;
In de MvT bij het Ontwerp van wet is onder het kopje “1.3.2. De boxenstructuur”&#13;
het volgende opgenomen: “Evenals in de Wet op de inkomstenbelasting 1964 is in de&#13;
nieuwe Wet inkomstenbelasting 2001 een rangorderegeling opgenomen. Uitgangspunt&#13;
van deze rangorderegeling is dat een vermogensbestanddeel dat inkomen genereert of kan genereren dat in box I – inkomen uit werk en woning – of box II – inkomen&#13;
uit aanmerkelijk belang – moet worden belast, niet (meer) in de grondslag van&#13;
het forfaitaire rendement moet worden begrepen. Zo wordt voorkomen dat inkomen&#13;
uit dergelijke vermogensbestanddelen zou worden getroffen met dubbele heffing. In&#13;
het verlengde daarvan blijven ook de schulden die betrekking hebben op dergelijke&#13;
vermogensbestanddelen bij de bepaling van het belastbare voordeel buiten aanmerking.&#13;
Dit betekent dat (voordelen uit) vermogensbestanddelen die als zodanig onder&#13;
de reikwijdte van het forfaitaire rendement zouden kunnen vallen, toch niet in de&#13;
heffing van forfaitaire rendement worden betrokken indien deze via box I of box II al&#13;
in de belastingheffing worden betrokken.”23&#13;
In het Advies van de Raad van State, het Nader Rapport en bij de artikelsgewijze&#13;
toelichting in de MvT vind ik geen aanwijzingen die duidelijk aangeven hoe de functies&#13;
voor een algemene rangorderegeling, zoals bedoeld door Van Dijck, een plaats&#13;
hebben gevonden in het ontwerp van wet.24 Weliswaar is zowel in de ontwerptekst&#13;
van artikel 2.4.1 als in voornoemde kamerstukken aandacht besteed aan de gevolgen&#13;
van het invoeren van een boxensysteem en het voorkomen van dubbele heffing en het&#13;
voorkomen van misbruik daarvan, maar inzicht in de gedachtegang van de bewindslieden&#13;
blijft in het duister waar het de andere functies van een algemene rangorderegeling&#13;
kan betreffen.25&#13;
De wettekst van artikel 2.14, eerste lid, luidt: “Indien een voordeel op grond van&#13;
meer dan een hoofdstuk, afdeling of paragraaf als bestanddeel, al dan niet vrijgesteld,&#13;
van een van de belastbare inkomens zou kunnen worden aangemerkt, wordt het&#13;
voordeel uitsluitend op grond van het als eerste opgenomen hoofdstuk of de als&#13;
eerste opgenomen afdeling of paragraaf aangemerkt als bestanddeel van het desbetreffende&#13;
belastbare inkomen.”. Wat staat er nu eigenlijk? Wat bedoelden de bewindslieden&#13;
met deze onveranderde tekst uit het ontwerp van wet? Welke relatie ligt erin&#13;
besloten met hetgeen we moeten aannemen op grond van de Wet IB 1964?&#13;
5. De vrijstellingen&#13;
Van Dijck spreekt van een truc met betrekking tot de in artikel 8 van de Wet IB 1964&#13;
binnengeslopen vrijstellingen betreffende de voordelen bestaande uit premies ingevolge&#13;
de Jeugdspaarwet en Wet Bezitvormingsfonds en uitkeringen uit een stakingskas.&#13;
26 Het vrijstellen van deze voordelen bij de winst die naar hun aard geen winstbestanddelen&#13;
kunnen zijn, past naar zijn mening niet in een systematisch opgebouwde&#13;
wet. De wetgever heeft evenwel door deze systematiek te gebruiken bevestigd dat&#13;
de vrijstellingen doorwerken naar de nadien in de wet opgenomen inkomensbronnen.&#13;
Want daar hebben deze trucs immers hun echte en beoogde betekenis. De voordelen&#13;
moeten immers naar de bedoeling van de wetgever onder elke bron onbelast blijven.&#13;
Dat dit het systeem onder het Besluit op de Inkomstenbelasting 1941 was, blijkt&#13;
wel uit het arrest opgenomen in BNB 1970/24.27 In dat arrest besliste de Hoge Raad, onder daarop gerichte aanvulling van rechtsgronden, dat onder het Besluit het voordeel&#13;
ter zake van een boomopstand, dat in beginsel onder de bron inkomen uit vermogen&#13;
(onroerend goed) viel, door toepassing van de bosbouwvrijstelling buiten het&#13;
inkomen werd geplaatst en derhalve onbelast was.&#13;
In de Wet IB 2001 herschrijven de bewindslieden de vrijstellingsbepaling en bouwen&#13;
voort op de ‘betructe’ systematiek van de Wet IB 1964. In artikel 3.11, 3.12 en&#13;
3.13 onder de paragraaf “3.2.2 Winst uit onderneming” zijn achtereenvolgend de bosbouwvrijstelling,&#13;
de landbouwvrijstelling en de overige vrijstellingen opgenomen.&#13;
Ook in artikel 3.13 is een vrijstelling opgenomen voor uitkeringen uit een stakingskas&#13;
en in de MvT hebben de bewindslieden aangegeven dat op die plaats kon worden&#13;
afgezien van het vrijstellen van voordelen uit winstvreemde regelingen die inmiddels&#13;
niet meer bestaan (Jeugdspaarwet en Wet Bezitvormingsfonds).28&#13;
In het tweede lid van artikel 3.13 is bepaald: “Op de voordelen bedoeld in het eerste&#13;
lid, onderdeel d, en de voordelen op grond van een buitenlandse regeling die naar&#13;
aard en strekking overeenkomst met een als bedoeld in dat onderdeel, is artikel 2.14,&#13;
eerste lid, niet van toepassing.”. Volgens de MvT strekt deze ‘nieuwe’ bepaling ertoe&#13;
de rangorderegeling van artikel 2.14, eerste lid, uit te sluiten voor de in onderdeel d en&#13;
e opgenomen voordelen. Blijkbaar werken de vrijstellingen van de voordelen door bij&#13;
de andere inkomensbronnen, tenzij uitdrukkelijk is bepaald.29&#13;
Uit het voorgaande blijkt mijns inziens dat de wetsystematiek met betrekking tot&#13;
de vrijstellingen onder de Wet IB 2001 is gehandhaafd dan wel overgenomen uit de&#13;
Wet IB 1964. Daarmee is ook naar mijn mening gegeven dat het recht zoals dat op dit&#13;
onderdeel onder de Wet IB 1964 bestond de systematiek van de wet en de inhoud van&#13;
de herschreven wetsartikelen bepalen. Artikel 3.13, tweede lid, lijkt ook los van voorgaande&#13;
conclusie de opvatting te dragen dat sprake is van een zelfde wetsystematiek.&#13;
Hoewel Van Dijck meent dat de meeste vrijstellingen van artikel 8 Wet IB 1964&#13;
alleen maar als ondernemingswinst in aanmerking kunnen komen en dat deze daarmee&#13;
voor andere inkomensbronnen niet van enige betekenis zijn,30 meen ik dat bij&#13;
andere opbrengst van arbeid de vrijstelling wel degelijk van betekenis is. Ook in de&#13;
praktijk komen deze gevallen voor. Volgens de casus van BNB 1970/24 is de bosbouwvrijstelling&#13;
in de praktijk ook van belang bij inkomsten uit vermogen. Onder de&#13;
Wet IB 2001 komen de door Van Dijck bedoelde vrijstellingen markant in de schijnwerpers&#13;
te staan bij het resultaat uit overige werkzaamheden.&#13;
6. Resultaat uit overige werkzaamheden&#13;
In de Wet inkomstenbelasting 2001 is onder paragraaf 3.4.2 het resultaat uit een werkzaamheid&#13;
opgenomen. Volgens artikel 3.95 is een groot aantal bepalingen uit de paragraaf&#13;
betreffende de winst uit onderneming ook van toepassing bij het resultaat uit&#13;
overige werkzaamheden. Daarbij is niet artikel 3.12 vernoemd, maar wel artikel 3.13.&#13;
Voor het eerste voeren de bewindslieden een verklaring op, namelijk: “De volgende&#13;
bepalingen uit het winstregime zijn niet van toepassing: – de bosbouw- en landbouwvrijstelling; …”, aldus de MvT.31 Er volgt noch een inhoudelijke noch een systematische&#13;
verklaring voor deze gortdroge toelichting. Nadien komen de bewindslieden bij&#13;
de behandeling van het wetsontwerp in het parlement evenmin tot een acceptabele&#13;
verklaring.32 In de Nota naar aanleiding van het Verslag antwoorden de bewindslieden&#13;
op een daartoe strekkende algemene vraag van de leden van de CDA-fractie&#13;
dat de ondernemersfaciliteiten bij het resultaat niet van toepassing zijn aangezien bij&#13;
een werkzaamheid, zoals van een belastingplichtige die met loon vergelijkbare&#13;
inkomsten geniet maar niet in dienstbetrekking is, bijvoorbeeld het element van een&#13;
duurzame organisatie ontbreekt of onvoldoende betekenis heeft.33&#13;
Uitsluitend in de MvT is als toelichting bij artikel 3.95 opgenomen dat de bepalingen&#13;
betreffende de bosbouw- en landbouwvrijstelling niet van toepassing zijn. In de&#13;
wet is nergens te lezen dat de bepalingen van de bosbouw- en landbouwvrijstelling of&#13;
de bosbouw- en landbouwvrijstelling zelf niet van toepassing zijn bij het (bepalen van&#13;
het) resultaat. Wel is in de wet te lezen dat de vrijstellingen van artikel 3.13 van toepassing&#13;
zijn bij het (bepalen van het) resultaat.&#13;
Hier doet zich naar mijn mening evenwel iets merkwaardigs voor.&#13;
De bepalingen betreffende de vrijstellingen van artikel 3.11, 3.12 en 3.13 zijn alle&#13;
drie bepalingen welke een rol spelen in de algemene rangorderegeling van artikel 2.14&#13;
lid 1. De overige bepalingen opgenomen in artikel 3.95 zijn van een andere orde. De&#13;
bewindslieden hebben bij het ordenen van de bepalingen welke van toepassing zouden&#13;
moeten zijn bij de bepaling van het resultaat de bepalingen op een hoop geveegd.&#13;
De vrijstellingen van artikel 3.13 voor het bepalen van het resultaat vloeien evenwel&#13;
rechtstreeks voort uit de rangorderegeling. De annotator van het Vakstudie-Nieuws is&#13;
van mening dat een uitkering uit een stakingskas niet belast is als resultaat uit overige&#13;
werkzaamheden omdat dit rechtstreeks voortvloeit uit de rangorderegeling van artikel&#13;
2.14 lid 1.34 Impliciet geeft de annotator daarmee te kennen dat artikel 3.13 ten&#13;
overvloede in artikel 3.95 is opgenomen.&#13;
7. Wetsinterpretatie&#13;
In afwijking van het Duitse recht is voor de Nederlandse hoogste rechter naast de&#13;
wettekst ook de parlementaire geschiedenis van belang bij het vaststellen van de&#13;
inhoud en betekenis van een wettelijk regeling. De Hoge Raad formuleert het aldus:&#13;
“… indien de tekst of de totstandkomingsgeschiedenis van de desbetreffende wettelijke&#13;
bepaling tot die interpretatie dwingt.”.35 Het is evenwel de vraag of en hoeverre&#13;
de Hoge Raad bij de afweging van “wettekst of de totstandkomingsgeschiedenis” bij&#13;
de Wet IB 2001 in het algemeen of artikel 3.95 in het bijzonder bereid is betekenis toe&#13;
te kennen aan de gortdroge verklaring in de MvT omtrent de toepassing van de bosen&#13;
landbouwvrijstelling. Ten eerste betreft het uitsluitend een mededeling en naar alle&#13;
waarschijnlijkheid ook wel opvatting van de bewindslieden van Financiën aan het&#13;
begin van de totstandkomingsgeschiedenis, maar ik heb uit de Tweede noch Eerste Kamer vernomen van enige gelijkgestemde opvatting van één volksvertegenwoordiger.&#13;
En het is van belang te beseffen dat de wetgever bepaald niet de bewindslieden&#13;
van Financiën alleen zijn. Anders gezegd, de mededeling in de MvT is niet noodzakelijk&#13;
de door de wetgever gehuldigde opvatting en stijgt daarmee wellicht niet uit&#13;
boven een particuliere mening van de bewindslieden. Ten tweede is de wet in een&#13;
dermate hoog tempo door het parlement geloodst dat geen sprake kan zijn van de&#13;
bevinding dat het parlement zich heeft gesteld achter alle door de bewindslieden&#13;
gedebiteerde meningen. Er is eerder sprake van een onvoldragen totstandkomingsgeschiedenis.&#13;
De wetgever heeft zich uiteindelijk wel achter de tekst en systematiek&#13;
van de wet geschaard. Ten derde hebben diverse parlementsleden zich afgevraagd&#13;
waarom de vrijstellingen naar de mening van de bewindslieden niet van toepassing&#13;
zijn, dan wel juist bepleit dat de vrijstellingen wel van toepassing (moeten) zijn. Ten&#13;
vierde hebben de leden van de Eerste Kamer kamerbreed fundamentele bezwaren&#13;
tegen de meesleep- en meetrekregelingen omdat deze regelingen in een aantal gevallen&#13;
niet zullen leiden tot een redelijke belastingheffing.36 En in een adem is bij de kritiek&#13;
op deze regelingen door diverse leden van de Tweede en Eerste Kamer tot uiting&#13;
gebracht dat naar hun mening de landbouwvrijstelling van toepassing zou kunnen of&#13;
moeten zijn op de bepaling van het resultaat.37&#13;
Tot een oordeel geroepen zal de Hoge Raad het een en ander moeten wegen om tot&#13;
een verantwoorde interpretatie te komen betreffende de wettekst, de wetsystematiek&#13;
en de totstandkomingsgeschiedenis.&#13;
8. De landbouwvrijstelling&#13;
De Wet op de inkomstenbelasting 1964 kent een rangorderegeling die inhoudt dat&#13;
inkomen, dat onder een voorafgaande bron van inkomen is belast of vrijgesteld, niet&#13;
meer kan worden belast onder de opvolgende bronnen van inkomen, zoals andere&#13;
opbrengst van arbeid. In de wet is als eerste bron de winst uit onderneming opgenomen.&#13;
Daarbij is het voordeel, behaald met de waardeverandering op landbouwgrond&#13;
(hierna: grond of gronden) in eigen gebruik met inachtneming van de wettelijke&#13;
regels (voorwaarden en uitzonderingen), vrijgesteld.&#13;
De bewindslieden van Financiën hebben bij hun voorstellen betreffende de Wet IB&#13;
2001 wellicht over het hoofd gezien dat het systeem van de Wet IB 1964 dergelijke&#13;
voordelen bij opvolgende bronnen buiten het inkomen plaatst. Onder de Wet IB 1964&#13;
leidden deze voordelen bij de opvolgende bronnen in de praktijk niet tot inkomen,&#13;
omdat de wet vermogenswinsten en -verliezen in het algemeen buiten de heffing&#13;
houdt. Bij landbouwkundig gebruik van grond samenhangend met het realiseren van&#13;
andere opbrengst van arbeid (beoogde voordelige transacties met grond) komt de&#13;
landbouwvrijstelling evenwel tot leven. In het geval een belastingplichtige in de&#13;
periode tussen koop en verkoop de grond exploiteert in overeenstemming met de&#13;
voorwaarden voor de vrijstelling (dus in die periode als ‘hobbyboer’ opereert), blijft het voordeel dat is toe te rekenen aan de waardeverandering door de werking van de&#13;
rangorderegeling onbelast.38&#13;
Het niet honoreren van de landbouwvrijstelling bij het bepalen van het resultaat uit&#13;
een werkzaamheid kan ook om andere redenen tot conflicten leiden. Als eerste wijs&#13;
ik op het vraagstuk van gelijke behandeling. Het verschil tussen de economische activiteit&#13;
van een ondernemer (artikel 3.4 Wet IB 2001) die vijf hectare akkerbouwland in&#13;
eigendom bebouwt (dat kan ook een besloten vennootschap zijn die feitelijk en voornamelijk&#13;
het transportbedrijf uitoefent) en die van een niet-ondernemer die ook vijf&#13;
hectare akkerbouwland in eigendom bebouwt, is in Europeesrechtelijk perspectief&#13;
nihil. Maar vooral op grond van het gelijkheidsbeginsel dat de Hoge Raad hanteert, is&#13;
het de vraag of het onderscheid tussen beide belastingplichtigen te rechtvaardigen is.39&#13;
Ook kan gewezen worden op de positie van de aanmerkelijk belangaandeelhouder&#13;
(ab-aandeelhouder) die landbouwgrond ter beschikking stelt van ‘zijn’ ab-vennootschap.&#13;
Volgens de bewindslieden is de meesleepregeling vooral gebaseerd op het uitgangspunt&#13;
dat de ab-ondernemer voor de belastingheffing kan worden gelijkgesteld&#13;
met de ondernemer van artikel 3.4 Wet IB 2001 en dat daarom de wettelijke bepalingen&#13;
tot dezelfde gevolgen zouden dienen te leiden.40 Ik begrijp niet waarom de&#13;
bewindslieden passen wanneer het zelf onderbouwde uitgangspunt mijns inziens bij&#13;
de vrijstellingen tot een andere conclusie dwingt.41&#13;
Ook de feitelijk samenwerking, tussen de ab-aandeelhouder die landbouwgrond&#13;
ter beschikking stelt en de ab-vennootschap, kwalificeert de ab-aandeelhouder waarschijnlijk&#13;
als de medegerechtigde tot het vermogen van een onderneming.42 In dat&#13;
geval is de klip al omzeild omdat de medegerechtigde als winstgenieter de vrijstellingen&#13;
ten deel vallen. Stel u het geval voor van de landbouwer die de hoeve laat exploiteren&#13;
door zijn ab-vennootschap. De laatste is in het vermogen van de onderneming&#13;
slechts voor een gering belang (werktuigen, vee en dergelijke) medegerechtigd in het&#13;
noodzakelijke geheel. De eerste is daarentegen hoofdzakelijk of meer medegerechtigd&#13;
in het geheel (landbouwgrond, gebouwen en vaste installaties). Het verschil tussen&#13;
een maatschap, bruikleen, pacht en dergelijke is in relatie tot de toepassing van de&#13;
wettelijke bepaling niet zo groot. Samenvatting&#13;
De rangorderegeling in een inkomstenbelasting gebaseerd op de bronnenfictie is een&#13;
lastig verschijnsel. Dit leidt tot problemen bij wetgeving die uiteindelijk bij de rechter&#13;
worden aangebracht. Onder de Wet IB 1964 leverde dat voor de bosbouw- en landbouwvrijstelling&#13;
blijkbaar weinig problemen op, omdat de voordelen uit die vrijstellingen&#13;
buiten de winstsfeer zich in de praktijk weinig voordoen en vermoedelijk&#13;
overeenkomstig het systeem van de wet werden afgewikkeld.&#13;
Onder de Wet IB 2001 is dit anders. De vrijstellingen hebben ook in deze wet hun&#13;
plaats gevonden, maar daarmee is het verschijnsel op de voorgrond getreden. Ik meen&#13;
dat het systeem op de vrijstellingen van de Wet IB 2001 voortborduurt, zo niet gefundeerd&#13;
is op het systeem van de Wet IB 1964 en het Besluit IB 1941. Dat geldt ook zo&#13;
voor de vrijstellingen.&#13;
Bij het bepalen van het resultaat uit overige werkzaamheden zijn de vrijstellingen&#13;
niet expliciet van toepassing volgens artikel 3.95. Evenmin is in de wettekst bepaald&#13;
dat deze vrijstellingen uitdrukkelijk zijn uitgezonderd. Bij de indiening van de wet&#13;
hebben de bewindslieden in de MvT opgemerkt dat de vrijstellingen niet van toepassing&#13;
zijn bij het bepalen van het resultaat uit een werkzaamheid. Het probleem dat&#13;
met deze gang van zaken manifest wordt, zal wel spoedig aan de rechter worden&#13;
voorgelegd. Het is van belang te beseffen dat veel belastingplichtigen met het resultaat&#13;
te maken zullen krijgen. De onzekerheid die is ontstaan kan niet bedoeld zijn.&#13;
Behoedzaam concludeer ik dat de bewindslieden, en in mindere mate het parlement&#13;
als wetgever, hebben verzaakt. Mevrouw Ter Veld van de PvdA-fractie, sprekend over&#13;
de landbouwvrijstelling, zei het in het slotdebat in de Eerste Kamer zo: “… mij&#13;
bekruipt de hele tijd het gevoel dat ook deze wijziging wat ondoordacht is doorgevoerd.&#13;
Heroverweging is zeer gewenst.”.43</content><legacyfootnotes>1. Prof. dr. J.E.A.M. van Dijck, Rangorde in de Wet IB, 1999, FED, Deventer.&#13;
2. Mr. J.A. van Soest et al., Belastingen,Gouda-Quint 1999, p. 17-18.&#13;
3. Prof. dr. J.E.A.M van Dijck, Rangorde in de Wet IB, 1999, FED, Deventer, p. 14.&#13;
4. Van Dijck, t.a.p., p. 14.&#13;
5. Van Dijck, t.a.p., p. 16 en 17.&#13;
6. TK 1958-1959, 5380, p. 25-26.&#13;
7. Van Dijck t.a.p., p. 68.&#13;
8. TK 1997-1998, 25 689, nr. 3, p. 22-23; oorspronkelijk onderdeel i, nadien onderdeel j en vanaf 2000&#13;
onderdeel k van artikel 8 lid 1 aanhef Wet IB 1964.&#13;
9. TK 1997-1998, 25 689, nr. 6, p. 33-34.&#13;
10. TK 1998-1999, 26 727, nr. 3, p. 3.&#13;
11. TK 1998-1999, 26 727, nr. 3, p. 4.&#13;
12. TK 1998-1999, 26 727, A, p. 2 en 5.&#13;
13. Belastingen 21e eeuw: een verkenning, TK 1997-1998, 25 810.&#13;
14. Regeerakkoord Paars II.&#13;
15. TK 1998-1999, 26 727, A, p. 3.&#13;
16. TK 1998-1999, 26 727, nr. 3, p. 4-5.&#13;
17. TK 1998-1999, 26 727, nr. 6, p. 36.&#13;
18. TK 1998-1999, 26 727, nr. 7, p. 39.&#13;
19. EK, Handelingen 26e vergadering, 8 mei 2000, p. 26-1206.&#13;
20. EK, Handelingen 27e vergadering, 9 mei 2000, p. 27-1252.&#13;
21. Ph. Eijlander, W.J.M. Voermans, Wetgevingsleer, W.E.J. Tjeenk Willink, Deventer 1999; opvallend is dat&#13;
de auteurs in het hoofdstuk 10 betreffende ‘Wijzigen en intrekken van regelingen’ in tegenstelling tot de&#13;
overige 14 hoofdstukken geen literatuuroverzicht hebben opgenomen, hetgeen voor mij aanleiding is te&#13;
vermoeden dat op dit punt weinig studie is verricht.&#13;
22. Aanwijzingen voor de regelgeving, Besluit van de Minister-President van 18 november 1993, Stcrt. 230,&#13;
in het bijzonder 224 en 225.&#13;
23. TK 1998-1999, 26 727, nr. 3, p. 6.&#13;
24. Van Dijck t.a.p., p. 16.&#13;
25. TK 1998-1999, 26 727, nr. A, p. 18-20 en nr. 3, p. 83-86.&#13;
26. Van Dijck, t.a.p., p. 68.&#13;
27. HR 19 november 1969, nr. 16 221, BNB 1970/24, m.nt. Lancée.&#13;
28. TK 1998-1999, 26 727, nr. 3, p. 103.&#13;
29. TK 1998-1999, 26 727, nr. 3, p. 103.&#13;
30. Van Dijck t.a.p., p. 68.&#13;
31. TK 1998-1999, 26 727, nr. 3, p. 137.&#13;
32. TK 1998-1999, 26 727, nr. 27, p. 161-162.&#13;
33. EK 1999-2000, 26 727 en 26 728, nr. 202c, p. 29.&#13;
34. V-N BP21/6.5.&#13;
35. HR 10 mei 2000, nr. 35 358, Weekblad 2000/6387, p. 787.&#13;
36. EK 1999-2000. 26 727 en 26 728, nr. 202d.&#13;
37. Leden van de CDA-fractie, TK 1998-1999, 26 727, nr. 6, p. 111 en 114-115; leden van de CDA-fractie&#13;
en leden van de PvdA-fractie, EK 1999-2000, nr. 202, p. 20 en 25 en nr. 202b, p. 10; fractie van de PvdA&#13;
en VVD, EK, Handelingen 26e vergadering, 8 mei 2000, p. 26-1208, 1217 en 1222.&#13;
38. Voor de fiscaal niet geschoolden is het van belang goed te onderscheiden tussen transactiewinst op landbouwgrond&#13;
en de waardeverandering van landbouwgrond; het eerste is een resultaat van onderhandelen,&#13;
het tweede het resultaat van autonome factoren. Van een transactiewinst op landbouwgrond kan&#13;
een deel onder de landbouwvrijstelling vallen indien over de periode van waardestijging of een deel&#13;
daarvan is voldaan aan de voorwaarden voor de vrijstelling.&#13;
39. F.H. Schraven, ‘Gelijke rechten op landbouwvrijsteling’, Land- en Tuinbouw Bulletin 2000/05.&#13;
40. Memorie van Antwoord, EK 1999-2000, 26 727, nr. 202a, p. 38-40.&#13;
41. EK, Handelingen 26e vergadering, 8 mei 2000, p. 26-1208; F.H. Schraven, ‘Aanmerkelijk belang en landbouwvrijstelling’,&#13;
Land- en Tuinbouw Bulletin 2000/05.&#13;
42. Artikel 3.3 lid 1 aanhef en onderdeel a Wet IB 2001.&#13;
43. EK, Handelingen 26e vergadering, 8 mei 2000, p. 26-1217.</legacyfootnotes><footnotes><footnote/></footnotes><auteurs>mr. F.H. Schraven</auteurs><published>2001-03-01 00:00:00</published><modified>1998-12-15 00:00:00</modified><editiondate>2001-03-01</editiondate><htmlpath>https://denhollander.info/artikel/5616</htmlpath></article>
</articles></edition>