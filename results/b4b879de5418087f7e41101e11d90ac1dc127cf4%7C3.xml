<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2012</searchword><id>10236</id><udhid>UDH:TvAR/10236</udhid><titel>Wetgeving en literatuur</titel><searchwords><searchword>TvAR 11/2012</searchword><searchword>UDH:TvAR/10236</searchword></searchwords><attachments><attachment><name>TvAR2012_11_04_Wetgeving.pdf</name><extention>pdf</extention><url>https://denhollander.info/download/8816/ci</url></attachment></attachments><inleiding>Algemeen&#13;
</inleiding><content>Regeerakkoord&#13;
Het kabinet Rutte II heeft de volgende passages over c.q. van belang voor de landbouw opgenomen in het regeerak­koord:&#13;
––De agrarische sector is een belangrijke economi­sche motor. Nederland is de tweede exporteur van agrarische producten ter wereld. Boeren en tuinders verdienen dus de ruimte om te ondernemen en een fatsoenlijke beloning voor hun bijdragen aan het cul­tuurlandschap en de natuur.&#13;
––Door verlaging van landbouw- en cohesiebudgetten wordt de Europese begroting gemoderniseerd ten gun­ste van investeringen in innovatie en duurzaamheid.&#13;
––De ecologische hoofdstructuur wordt uitgevoerd, in­clusief de verbindingszones, maar we nemen er meer tijd voor. Daarom maken we afspraken met provincies en natuurbeheerorganisaties over prioriteiten, tijdpad en de inzet van middelen. Bij een evaluatie in 2016 betrekken we de effecten van planologische claims.&#13;
––Het beheren en beschermen van bestaande natuurge­bieden krijgt voorrang. Hiervoor is de 200 miljoen die in het begrotingsakkoord 2013 voor natuur is bestemd geoormerkt via het Provinciefonds beschikbaar.&#13;
––De Natuurbeschermingswet die in behandeling is wordt aangepast. Waar mogelijk worden de verschil­lende beschermingsniveaus geharmoniseerd en waar relevant in overeenstemming gebracht met de Vogel- en Habitatrichtlijn en andere relevante regelgeving. Zo zal de wet bijdragen aan de biodiversiteit in Neder­land.&#13;
––Om een grotere private betrokkenheid mogelijk te ma­ken bezien we de positionering van Staatsbosbeheer. Voor alle natuurbeheerorganisaties geldt dat zij zo veel mogelijk eigen middelen moeten genereren.&#13;
––Binnen het natuurbeleid streven we naar synergie met andere maatschappelijke belangen zoals waterveilig­heid, recreatie, ondernemerschap, gezondheid, energie en klimaat.&#13;
––Alle alternatieven voor natuurcompensatie rond de verdieping van de Westerschelde zijn zorgvuldig gewogen op kosten en effecten. Op grond daarvan besluiten we de volledige ontpoldering van de Hedwi­gepolder zo spoedig mogelijk ter hand te nemen.&#13;
––Dierenwelzijn is belangrijk en leeft breed onder de bevolking. De afgelopen jaren is veel verbeterd en die lijn trekken we door.&#13;
––De komende jaren wordt dierenwelzijn verder veran­kerd in de intensieve veehouderij. Uitgangspunt is het advies van de commissie Van Doorn.&#13;
––We ondersteunen samenwerking van organisaties bin­nen de voedselketen op het terrein van dierenbescher­ming, consumentenbelangen, landbouw en levensmid­delenhandel.&#13;
––We toetsen planologische regels voor de bouw van zeer grote stallen en regels voor het gebruik van anti­biotica voor dieren op volksgezondheidsaspecten en scherpen ze zo nodig aan.&#13;
––De reguliere politie pakt verwaarlozing en mishande­ling van dieren hard aan. Zware straffen en verboden om dieren te houden ondersteunen dit beleid.&#13;
––Er komt een verbod op het gebruik van wilde dieren in circussen.&#13;
––De product- en bedrijfschappen worden opgeheven. Publieke taken die nu binnen de publiekrechtelijke organisatie (PBO) worden uitgevoerd, zullen worden ondergebracht bij het ministerie van Economische Zaken. Ondernemers kunnen er voor kiezen de andere taken als voorlichting, promotie en belangenbeharti­ging voor eigen rekening uit te voeren, bijvoorbeeld in een brancheorganisatie.&#13;
Verder wordt het Ministerie van ELI voortaan weer gewoon EZ genoemd (dus zonder landbouw).&#13;
Ruimtelijke Ordening&#13;
Megastallen&#13;
In Nederland zijn, zo blijkt uit de Landbouwtelling 2012, 288 bedrijven die boven het door de regering aangege­ven aantal dieren zitten en dus als megastal gekwalificeerd zijn. Daarvan zijn 115 melkveebedrijven (met meer dan 500 koeien). (Kamerstukken II 2012/13, 28 973, nr. 127).&#13;
Plattelandswoningen&#13;
De wet tot wijziging van (o.m.) de Wet algemene bepalingen omgevingsrecht en de Wet geurhinder inzake de plattelands­woningen heeft het Staatsblad bereikt (Stb. 2012, 493).&#13;
Landinrichting&#13;
WILG&#13;
De Wet inrichting landelijk gebied wordt gewijzigd. Een daartoe strekkend wetsvoorstel is ingediend bij de Twee­de Kamer (Kamerstukken II 2012/13, 33 441, nrs. 1-3). De belangrijkste wijziging is het gevolg van de decentralisatie van de gelden (het zgn. ILG) voor het landelijk gebied naar de provincie. Daarom is het niet langer nodig de financië­le verhouding tussen Rijk en provincie te regelen: de hoofd­stukken 2 (programmering) en 3 (investeringsbudget) van de WILG zullen vervallen. Een aparte paragraaf regelt de af­wikkeling van het ILG (art. 93a e.v.). Van de gelegenheid wordt gebruik gemaakt om enkele wijzigingen aan te bren­gen in de bepalingen over landinrichting: een beroepsmoge­lijkheid tegen een correctie van de lijst der geldelijke rege­lingen; de provincie wordt bevoegd de kosten te heffen en in te vorderen; geen verplichte betrokkenheid van gebieds­commissies. Tenslotte zal ook de Reconstructiewet concen­tratiegebieden worden ingetrokken. Dat kan bij Koninklijk &#13;
Besluit gebeuren. Ook kunnen de provincies hun reconstruc­tieplannen intrekken (art. 11b). &#13;
Beheer landelijk gebied &#13;
Natura 2000 &#13;
Er is voldoende dekking voor de uitgaven, o.a. voor herstel­beheer in Natura 2000 gebieden, in het kader van de Pro­grammatische Aanpak Stikstof (PAS), aldus de staatssecre­taris (Kamerstukken II 2012/13, 32670, nr. 64). De PAS zelf zal per 1 januari 2014 klaar zijn. Daarvoor is nog wel een wetswijziging nodig. &#13;
Decentralisatie &#13;
De stand van zaken met betrekking tot de decentralisatie van het natuurbeleid (bestuursakkoord natuur) is te vinden in Kamerstukken II 2012/13, 30 825, nr. 185). Het afgelopen half jaar zijn forse stappen gezet. Aldus de staatssecretaris. &#13;
Marktordening &#13;
Toeslagrechten &#13;
Het betaalschema voor de bedrijfstoeslagrechten 2012 is op­genomen in Kamerstukken II 2012/13, 21 501-32, nr. 643. Om te voorkomen dat het nationale plafond voor recht­streekse betalingen (830,6 mln) wordt overschreden, wor­den de toeslagrechten verlaagd met 0,6% (Stcrt. 30 oktober 2012, nr. 22488). &#13;
Dieren &#13;
Pelsdierhouderij &#13;
Het initiatiefvoorstel verbod pelsdierhouderij heeft in de Eerste Kamer een voorlopig verslag opgeleverd (Kamer­stukken I 2012/13, 33 076, B). De indieners hebben een no­velle met flankerend beleid opgesteld, die voornamelijk uit een verruiming van de afbouwmogelijkheden bestaat. Veel vragen derhalve nog over een schadevergoeding. Een aantal van die vragen wordt beantwoord door de staatsecretaris in een brief aan de Eerste Kamer (Kamerstukken I 2012/13, 33 076, C). De aanvulling van het wetsvoorstel komt neer op een verlangde overgangstermijn (tot 2024) en voorzienin­gen op het gebied van de fiscaliteit, de sloop van gebouwen en pensioenen. Het valt nog niet te zeggen hoeveel schade­claims er vallen te verwachten. &#13;
Antibiotica &#13;
Het beleid inzake de (vermindering van het gebruik van) antibiotica wordt uiteengezet in Kamerstukken II 2012/13, 28 286, nr. 592. Daarbij gaat het onder meer om onderzoek naar alternatieven. Ook is er regelgeving op basis van de Wet dieren in voorbereiding. &#13;
Faunafonds &#13;
Als gevolg van het Natuurakkoord Rijk-provincies (zie WILG) wordt ook het faunafonds gedecentraliseerd, in die zin dat de provincies verantwoordelijk worden voor de ge­hele financiering van dit fonds (wijziging Besluit Fauna­fonds, Stb. 2012, 496). &#13;
Uitvoeringsbesluiten Wet dieren &#13;
De verschillende uitvoeringsbesluiten zullen niet per 1 janu­ari 2013 in werking treden, aldus de regering in Kamerstuk­ken II 2012/13, 28 286, nr. 595. De Tweede Kamer moet de ontwerpen nog behandelen. &#13;
Milieurecht &#13;
Activiteitenbesluit &#13;
Het Activiteitenbesluit is uitgebreid met agrarische activi­teiten. Met dit wijzigingsbesluit (Stb. 2012, 441) zijn agra­rische activiteiten onder de werking van het Activiteitenbe­sluit gebracht. Het gaat daarbij om activiteiten die voorheen waren geregeld in het Besluit landbouw milieubeheer, het Besluit glastuinbouw, het Besluit mestbassins milieubeheer, het Lozingenbesluit open teelt en veehouderij en het Lozin­genbesluit bodembescherming. De activiteiten die voorheen waren geregeld in het Lozingenbesluit open teelt en veehou­derij en in het Lozingenbesluit bodembescherming kunnen ook buiten inrichtingen plaatsvinden. Het betreft aspecten met betrekking tot bodembescherming en lozen in een op­pervlaktewater-lichaam. Door deze activiteiten in het Acti­viteitenbesluit op te nemen is de werkingssfeer van het Ac­tiviteitenbesluit uitgebreid met agrarische activiteiten die ook buiten de inrichting kunnen plaatsvinden. Daarnaast is de omgevingsvergunningplicht vanwege milieu, die wordt voorbereid met de uitgebreide voorbereidingsprocedure, voor een aantal categorieën van agrarische inrichtingen op­geheven of vervangen door een omgevingsvergunning die wordt voorbereid met de reguliere voorbereidingsprocedure. Het betreft met name de activiteiten bij intensieve veehou­derijen. Deze toets is beperkt omdat slechts aan een of enke­le milieu-aspecten wordt getoetst. Met dit wijzigingsbesluit zijn het Besluit landbouw milieubeheer, het Besluit glastuin­bouw, het Besluit mestbassins milieubeheer, het Lozingen­besluit bodembescherming en het Lozingenbesluit open teelt en veehouderij ingetrokken. Het Besluit met toelichting om­vat maar liefst 209 blz. &#13;
Gewasbescherming &#13;
De regering heeft een Nederlands Actieplan Duurzame Ge­wasbescherming naar de Tweede Kamer gestuurd (Kamer­stukken II 2012/13, 27 858, nr. 119). Er komt geen nationale kop op het Europese beleid. Het plan gaat o.a. over oplei­ding, verkoop van middelen, informatie en bewustmaking, keuring van apparatuur, vermindering gebruik. &#13;
Luchtwassers &#13;
Onderzoek wijst uit dat er nogal wat nalevings- en handha­vingstekorten zijn bij de Brabantse luchtwassers. Met in­gang van 2013 is het daarom verplicht om de werking van de luchtwassers te elektronisch te monitoren. Voor bestaan­de installaties geldt een overgangstermijn van 3 jaar (Ka­merstukken II 2012/13, 33 037, nr. 33). &#13;
Mest &#13;
De voorschriften voor het uitrijden van mest zullen wor­den aangescherpt in verband met de te verminderen ammo­niakemissie in het kader van de Programmatische Aanpak Stikstof (PAS). Per 1 januari 2014 moet mest ook op gras­land, klei en veen in de bodem worden gebracht (Kamer­stukken II 2012/13, 33 037, nr. 32). Nederland beschikt over een derogatie van de Europese Commissie inzake het gebruik van stikstof uit dierlijke mest. Daarvoor moet de mest­productie elk jaar worden gemonitord. De nitraatconcentra­ties in grond- en oppervlaktewater voldoen aan de norm, zo blijkt uit het rapport (Kamerstukken II 2012/13, 33 037, nr. 35). In een Nota naar aanleiding van het verslag gaat de re­gering in op vragen over de nieuwe Meststoffenwet (Kamer­stukken II 2012/12, 33 322, nr. 6). Een nota van wijziging is in voorbereiding. De verplichting tot het afsluiten van mest­plaatsingsovereenkomsten zal, mede gelet op de aanzienlij­ke kosten, nog niet meteen worden ingevoerd, maar pas als de dierrechten worden afgeschaft. Dat gebeurt pas als er vol­doende mest wordt verwerkt, op basis van de mestverwer­kingsverplichting. Er komt dus een soort overgangsfase. Het is nog wel steeds de bedoeling om het nieuwe stelsel per 1 januari 2013 in werking te laten treden. Intussen worden er ook maatregelen genomen om de vergunningverlening voor mestverwerkingsinstallaties te versnellen, zoals de vierde tranche van de Crisis- en herstelwet, verschillende handrei­kingen en het opstellen van algemene voorschriften in het Activiteitenbesluit. De planologische inpasbaarheid blijft een probleem (Kamerstukken II 2012/13, 33 037, nr. 36). &#13;
­&#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2012-11-01 00:00:00</published><modified>2012-11-01 00:00:00</modified><editiondate>2012-11-01</editiondate><htmlpath>https://denhollander.info/artikel/10236</htmlpath></article>
</articles></edition>