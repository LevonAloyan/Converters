<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2013</searchword><id>10354</id><udhid>UDH:TvAR/10354</udhid><titel>De agrarische onderneming en het huwelijksvermogensrecht</titel><searchwords><searchword>TvAR 2/2013</searchword><searchword>UDH:TvAR/10354</searchword></searchwords><attachments><attachment><name>TvAR2013_02_02_De_agrarische.pdf</name><extention>pdf</extention><url>https://denhollander.info/download/8893/ci</url></attachment></attachments><inleiding>1. Inleiding&#13;
In mijn bijdrage in dit tijdschrift van november 2012 heb ik een overzicht gegeven van de vernieuwingen in het huwe­lijksvermogensrecht per 1 januari 2012 met bijzondere aan­dacht voor de nieuwe regels inzake vergoedingen. In een vervolg op deze bijdrage zal ik een aantal voor de agrari­sche onderneming belangrijke huwelijksvermogensrechtelij­ke kwesties bespreken1. Ik herhaal mijn betoog dat gedegen kennis van het huwelijksvermogensrecht, maar ook van het erfrecht, voor de jurist in de agrarische praktijk onontbeer­lijk is. Voor de agrarische ondernemer die in het huwelijk2 treedt, kan het huwelijksvermogensrecht ingrijpende veran­deringen in de gerechtigdheid tot het ondernemingsvermo­gen in petto hebben. Het huwelijksvermogensrecht kan mee­brengen dat de huwende ondernemer zijn winst of verlies moet delen of verrekenen met zijn echtgenoot. Het is afhan­kelijk van de rechtsvorm van de onderneming en het geko­zen regime in hoeverre dat het geval is. Vooral bij echtschei­ding en overlijden doen zich deze gevolgen gevoelen en kan de continuïteit van de landbouwonderneming in het geding komen. Een faillissement van de onderneming kan in ver­mogensrechtelijke zin ook fatale gevolgen hebben voor de niet-ondernemende echtgenoot. Een weloverwogen keus voor het huwelijksvermogensregime, die enerzijds recht doet aan de continuïteit van de landbouwonderneming en anderzijds ook de belangen van de niet-ondernemende echt­genoot dient, is dan ook geraden.&#13;
</inleiding><content>2. Onderneming, ondernemings-vermogen en rechtsvorm&#13;
Wie de plaats van de agrarische onderneming in het huwe­lijksvermogensrecht beziet, dient zich een goed beeld te vor­men van de (juridische) betekenis van de begrippen onder­neming en ondernemingsvermogen en de rechtsvorm van die onderneming.&#13;
Onderneming&#13;
Onderneming is een economisch begrip. Een onderneming is naar algemene opvatting een organisatorisch verband dat is gericht op duurzame deelneming in het economisch ver­keer. Het ondernemingsvermogen als zodanig is geen (af­zonderlijk) goed in de zin van art. 3:1 BW, maar bestaat uit goederen en schulden. De band tussen die goederen en schulden wordt bepaald door de bestemming die aan de goe­deren is gegeven en de redenen waarom de schulden zijn ge­maakt.3 De bestemming is in dit geval het dienstbaar maken van die goederen aan de onderneming; de schulden zijn ge­maakt in het kader van de onderneming.&#13;
Ondernemingsvermogen&#13;
Het ondernemingsvermogen kan als een ‘algemeenheid van goederen’ worden beschouwd. Deze figuur was oorspronke­lijk opgenomen in art. 3.1.1.11 van het Ontwerp Meijers, dat luidde als volgt: ‘Goederen, of goederen en schulden, kun­nen tezamen als algemeenheid van goederen het voorwerp van een rechtsverhouding zijn, indien zij volgens verkeers­opvatting, gezien de aard van de rechtsverhouding, bijeen behoren.’ De ‘algemeenheid van goederen’ is bij de parle­mentaire behandeling van het NBW gesneuveld, maar de wetgever heeft de rechtspraktijk daarmee niet willen belet­ten van die figuur gebruik te blijven maken ter aanduiding van figuren als de onderneming.4 Hier zij nog opgemerkt dat het Ontwerp Meijers deze figuur slechts beperkt toe­paste. Zo was het wel mogelijk vruchtgebruik of een recht van pand te vestigen op de onderneming als algemeenheid van goederen, maar schreef het Ontwerp Meijers voor over­dracht van de afzonderlijke goederen van de onderneming, net als nu het geval is, een levering voor volgens de re­gels die voor elk van die goederen afzonderlijk golden. Art. 3:222 BW, dat regels geeft voor het geval een onderneming in vruchtgebruik is gegeven, vormt nog een reminiscentie aan de figuur van de algemeenheid (van goederen).&#13;
De agrarische onderneming&#13;
Het vermogen van een agrarische onderneming zal in elk ge­val veelal bestaan uit gebouwen, grond, levende have (vee), productierechten, gebruiksrechten, werktuigen en schul­den aan kredietverschaffers (bank, familieleden). Gebruiks­rechten van gebouwen en grond zullen vaak voortvloeien uit pachtovereenkomsten. Bij een landbouwmaatschap kan het gebruik en genot van onroerende zaken zijn ingebracht door een van de maten. Productierechten, zoals bij voorbeeld melkquota en mestrechten, zijn in het algemeen vermogens­rechten in de zin van art. 3:6 BW en daarmee goederen in de zin van art. 3:1 BW.5&#13;
De rechtsvorm van de onderneming&#13;
Verder verdient natuurlijk ook de rechtsvorm van de onder­neming aandacht. Of sprake is van een eenmanszaak, een personenvennootschap of een rechtspersoon (B.V.) kan ook op het gebied van het huwelijksvermogensrecht van belang zijn. De keuze voor een bepaalde rechtsvorm hangt van veel factoren af. Fiscale aspecten, samenwerking en bedrijfsop­volging en aansprakelijkheid zijn in de praktijk doorslagge­vend. Het huwelijksvermogensrecht speelt bij de keus voor de rechtsvorm geen belangrijke rol. In de agrarische prak­tijk komen vooral eenmanszaken en maatschappen6 voor; de commanditaire vennootschap, de B.V. en de stichting zijn uitzonderingen. &#13;
Ik zal hierna bespreken welke gevolgen de meest voorko­mende huwelijksvermogensregimes hebben voor de gerech­tigdheid tot het ondernemingsvermogen en de winst of het verlies van die onderneming. Die vraag speelt in de praktijk vooral bij echtscheiding, faillissement of overlijden. &#13;
3. Onderneming en de gemeenschappen van vruchten en inkomsten en winst en verlies &#13;
Wettelijke keuzestelsels tot 1 januari 2012 &#13;
De eerste regimes die bespreking verdienen zijn de gemeen­schap van vruchten en inkomsten en de gemeenschap van winst en verlies (art. 1:122-127 BW (oud)).7 Deze stelsels kwamen van oudsher vooral in de agrarische praktijk voor. Daarin speelt grondbezit een grote rol. De aantrekkelijkheid van deze stelsels was dat zij aangebracht en geërfd onroe­rend goed buiten de huwelijksgemeenschap hielden, zodat bij echtscheiding, faillissement en overlijden het grondbezit in beginsel in de eigen familie bleef. &#13;
Uit het onderzoek dat het Centrum voor Notarieel Recht van de Radboud Universiteit Nijmegen (en zijn voorgan­gers) periodiek verrichten naar de ontwikkeling in de prak­tijk van de huwelijkse voorwaarden blijkt dat deze stelsels in 1902 nog 43% van het totaal gemaakte huwelijkse voor­waarden uitmaakten. Dat aandeel is in de loop van de vo­rige eeuw gestaag teruggelopen. Het bedroeg in 1960 nog 12,6% en is daarna nagenoeg nihil geworden.8 Reden voor de groeiende impopulariteit waren de problemen die het no­tariaat bij de afwikkeling van deze beperkte gemeenschap­pen ondervond. Dat er naast het gemeenschapsvermogen ook door tijdsverloop vaak moeilijk daarvan te onderschei­den eigen vermogens van de echtgenoten waren, maakte de afwikkeling complex en kostbaar. Ook was de wettelijke re­geling niet op alle punten even helder en is deze niet alleen in 1970 bij de invoering van boek 1 BW, maar ook in 1992 bij de invoering van het Nieuw Burgerlijk Wetboek op es­sentiële punten gewijzigd. Op grond van het overgangsrecht kunnen de nieuwe bepalingen naast de oude toepasselijk zijn. Bovendien ontstonden in de praktijk aantrekkelijke al­ternatieven voor deze oude keuzestelsels in de vorm van periodieke en finale verrekenbedingen die aan een ‘koude’ uitsluiting van iedere gemeenschap van goederen werden toegevoegd. &#13;
Door de invoering op 1 januari 2012 van de Wet van 18 april 2011 tot wijziging van de titels 6, 7 en 8 van het Bur­gerlijk Wetboek (aanpassing wettelijke gemeenschap van goederen), Stb. 205, zijn deze stelsels en de daarop betrek­king hebbende art. 1:122-128 BW(oud) vervallen. Dat hoeft niet af te doen aan de mogelijkheid toch voor deze stelsels te kiezen. Zoals ook in de memorie van toelichting bij deze wet wordt opgemerkt staat het echtgenoten vrij om een stel­sel dat voorheen als wettelijk keuzestelsel was geregeld bij huwelijkse voorwaarden overeen te komen.9 Uiteraard moet het stelsel dan wel in de huwelijkse voorwaarden geheel worden uitgeschreven. Een enkele verwijzing naar de wette­lijke regeling volstaat dan niet meer. &#13;
Ook al worden deze stelsels niet meer gekozen, de prak­tijk krijgt nog wel degelijk te maken met de afwikkeling van in het verleden gemaakte huwelijksvoorwaarden waar­in deze stelsels voorkomen. Op deze stelsels blijven de art. 1:122-128 BW (oud) van toepassing.10 De kern van het stel­sel is kort gezegd dat er een gemeenschap van goederen be­staat die alle goederen en schulden die tijdens huwelijk zijn verkregen of ontstaan en ook alle inkomsten en onderne­mingswinsten omvat, maar waarvan aangebracht vermogen, schenkingen en erfenissen en onderne-mingsvermogen zijn uitgezonderd. Hier verdient vooral de uitzondering van on­dernemingsvermogen aandacht. &#13;
Ondernemingsvermogen buiten de gemeenschap &#13;
Art. 1:126 lid 1 BW (oud) bepaalde dat goederen en schul­den die behoren tot een onderneming (bedrijf of vrij beroep) van een echtgenoot niet in de gemeenschap vallen. &#13;
Deze regel heeft een aantal gevolgen: &#13;
––het bestuur over het ondernemingsvermogen berust alleen bij de ondernemer; &#13;
––het voortbestaan van de onderneming is niet (meer) afhankelijk van een verdeling bij echtscheiding; &#13;
––de schulden waarvoor de andere echtgenoot aanspra­kelijk is, zijn niet verhaalbaar op het ondernemings­vermogen; &#13;
––bij ontbinding van de gemeenschap ontstaat geen aansprakelijkheid van de ander voor deze schulden (art. 1:102 BW). &#13;
De schulden van de onderneming zijn overigens niet al­leen verhaalbaar op goederen van de onderneming en ande­re goederen die tot het eigen vermogen van de ondernemer behoren, maar ook op de goederen van de gemeenschap van vruchten en inkomsten. Art. 1:96 lid 2 BW geeft de ande­re echtgenoot wel de mogelijkheid uitwinning van goederen van de gemeenschap te voorkomen door eigen goederen van de ondernemer aan te wijzen die voldoende verhaal bieden. Dit biedt alleen soelaas als er dergelijke goederen zijn. In­&#13;
dien schuldeisers van de onderneming gedwongen zijn over te gaan tot uitwinning ligt het voor de hand dat betaling van schulden voor de ondernemer een probleem is en dat het on­dernemingsvermogen of zijn eigen vermogen geen verhaal meer zal bieden. &#13;
Art. 1:126 lid 1 BW (oud) is overigens alleen van toepassing als het ondernemingsvermogen niet op andere gronden al tot het eigen vermogen van de ondernemer behoort. Dat is het geval als het ondernemingsvermogen ten huwelijk is aange­bracht of krachtens erfrecht of gift is verkregen. &#13;
Begint een echtgenoot tijdens huwelijk een onderneming, dan gaan goederen van de gemeenschap die tot deze onder­neming (gaan) behoren van de gemeenschap over naar het eigen vermogen van de ondernemer. Door deze overgang ontstaat een vergoedingsrecht van de gemeenschap dat ge­lijk is aan de waarde van goederen op het moment van de overgang. Deze goederen zullen op de openingsbalans van de onderneming worden opgenomen. De waarde waarvoor ze op deze balans zijn opgenomen kan tussen de echtgeno­ten gelden als maatstaf voor de bepaling van de omvang van het vergoedingsrecht. &#13;
De toepassing van art. 1:126 BW (oud) is problematisch, indien goederen slechts voor een deel in de on-derneming worden gebruikt. Een voorbeeld. De man heeft tijdens hu­welijk een boerderij met grond gekocht. Zijn vrouw gaat in een gedeelte van het pand, dat door een verbouwing daar­voor geschikt is gemaakt, haar beroep als fysiotherapeu­te uitoefenen. De man zegt na enige tijd zijn baan op en begint op de boerderij en de gronden een landbouwonder­neming. Gaat nu op grond van art. 1:126 lid 1 BW (oud) de gehele boerderij, inclusief het gedeelte dat niet tot zijn on­derneming behoort, over naar zijn eigen vermogen of blijft deze in de gemeenschap? In het algemeen zwijgen huwe­lijkse voorwaarden over dit soort kwesties. Als partijen bij geschil niet eruit komen, zal de rechter een knoop moeten doorhakken. Die zou zich voor de beantwoording van deze lastige vraag kunnen laten inspireren door het criterium van de zaaksvervanging in art. 1:95 lid 1 BW. Een relevant ge­zichtspunt zou dan kunnen zijn of de boerderij voor meer dan de helft van de omvang of van de waarde tot de onder­neming van de man hoort. &#13;
Behoren tot de onderneming betekent rechtens behoren. In­dien goederen van de gemeenschap mede onder bestuur staan van de ander is overgang naar het eigen vermogen al­leen mogelijk met toestemming van de ander. Overgang van de gemeenschap naar het eigen vermogen van de onder­nemer is niet mogelijk voor registergoederen die in de ge­meenschap vallen en die op naam van de ander staan (art. 1:126 lid 1 slotzin (oud)). In het voorbeeld van zoëven gaat de boerderij dus in elk geval niet over op de vrouw, ook al zou zij in die gehele boerderij haar fysiotherapiepraktijk uit­oefenen. Wel geldt dan de bestuursregeling van art. 1:97 lid 2 BW. Stemt de man, die het bestuur over de boerderij heeft, erin toe dat de boerderij dienstbaar wordt gemaakt aan het beroep van zijn vrouw, dan berust het bestuur daarover, voor zover het handelingen betreft die als een normale uitoefe­ning van dat beroep zijn te beschouwen uitsluitend bij de vrouw en voor het overige bij de man en de vrouw samen. Zodra een goed niet langer tot de onderneming behoort, gaat het weer over naar de gemeen-schap (Hof Amsterdam 10 april 1985, NJ 1986,165). &#13;
Winst en verlies &#13;
Een belangrijk element van dit stelsel is dat de inkomsten uit de onderneming wel in de gemeenschap vallen. De winst die wordt uitgekeerd valt op grond van art. 1:124 lid 1 BW (oud) gewoon in de gemeenschap. Art. 1:126 lid 2 BW (oud) kent een bijzondere regel voor winst die niet wordt uitge­keerd. Bepaald is dat ten bate en ten laste van de gemeen­schap vergoedingen komen ten bedrage van de winsten en verliezen van de onderneming. Zo kan de ondernemer het uitgangspunt dat alle inkomsten van de onderneming ge­meenschappelijk zijn niet frustreren door slechts een gering deel daarvan uit te keren en met de rest zijn eigen vermogen te spekken. De vergoedingen moeten worden vastgesteld naar normen die in het maatschappelijk verkeer als redelijk worden beschouwd. &#13;
De wet laat het bij deze summiere regeling. Een nadere uit­werking in de huwelijkse voorwaar-den en maatwerk zijn gewenst, maar worden in de praktijk helaas zelden aange­troffen.11 &#13;
In beginsel behoort ook een autonome waardestijging van activa van de onderneming tot de winst en een daling tot het verlies. Wie een autonome waardestijging van activa bui­ten de winst wil laten moet voor het bepalen van de stille re­serves deze stijging berekenen en vervolgens op de waarde in het economische verkeer in mindering brengen. Kort ge­zegd komt dat erop neer dat de afschrijvingen die tijdens het bestaan van de gemeenschap zijn gedaan op de betreffen­de activa alsnog bij de boekwaarde worden opgeteld. Deze methode zal in de praktijk veelal beperkt blijven tot register­goederen. &#13;
In het algemeen zal de vergoeding ten bate of ten laste van de gemeenschap pas worden vastge-steld op het moment van ontbinding van de gemeenschap. Wordt de onderneming tijdens het bestaan van de gemeenschap beëindigd, dan wordt de vergoeding op dat moment vastgesteld en opeis­baar. Door de beëindiging van de ondernemingsactiviteiten gaan goederen die behoorden tot de onderneming weer van het eigen vermogen van de ondernemer in de gemeenschap over. Door deze overgang ontstaat een vergoedingsrecht op de gemeenschap dat gelijk is aan de waarde van goederen op het moment van de overgang. Dit vergoedingsrecht en het vergoedingsrecht dat is ontstaan bij overgang van de ge­meenschap naar het eigen vermogen moeten worden verre­kend met het vergoedingsrecht inzake de winst of het ver­lies van de onderneming. Wat de ondernemer op grond van al deze verrekeningen nog verschuldigd is aan de gemeen­schap kan worden verrekend bij de verdeling van de ontbon­den gemeenschap van vruchten en inkomsten op de voet van art. 3:184 BW. &#13;
Ook indien de ondernemer zijn onderneming in de vorm van een personenvennootschap of een B.V. uitoefent, vindt de regel van art. 1:126 lid 2 BW (oud) toepassing en wordt de onderneming van de personenvennootschap of de B.V. voor de toepassing van deze regel als zijn eigen onderne­ming aangemerkt. Vereist is wel dat hij in overwegende mate bij machte is te bepalen dat de winsten van een derge­lijke onderneming uiteindelijk aan hem ten goede komen. Het is mogelijk dat aandelen in een B.V. waarin een echtge­noot zijn onderneming uitoefent tot de gemeenschap beho­ren. Dan is er geen reden om art. 1:126 lid 3 jo. lid 2 (oud) toe te passen, omdat bij de verdeling van de gemeenschap de waarde van de aandelen in aanmerking moet worden ge­nomen en de winst of het verlies van de B.V. daarin zal zijn verdisconteerd. &#13;
Vanwege het belang dat de andere echtgenoot door deze ver­goedingsrechten heeft bij het reilen en zeilen van de onder­neming moet deze in staat zijn periodiek van de resultaten van de onderneming kennis te nemen. Het meest praktisch is om de ondernemer jaarlijks een exemplaar van de jaarre­kening van de onderneming aan zijn echtgenoot ter beschik­king te laten stellen. Nog effectiever zou het zijn de echtge­noten te laten afspreken de jaarrekening jaarlijks samen met de accountant van de onderneming te bespreken en de an­dere echtgenoot op die manier ook de gelegenheid te bieden om een nadere toelichting op deze jaarstukken te vragen. &#13;
Voordelen beperkte gemeenschap à la vruchten en inkomsten &#13;
Al met al heeft een beperkte gemeenschap als de gemeen­schap van vruchten en inkomsten zowel aan de ondernemer als aan zijn echtgenoot heel wat te bieden: &#13;
––bij echtscheiding geen verdeling van het onderne­mingsvermogen; &#13;
––de winsten (maar ook de verliezen) tijdens huwelijk komen ongeacht de rechtsvorm van de onderneming aan beide echtgenoten ten goede; &#13;
––het aangebrachte en geërfde vermogen van de echtge­noot van de ondernemer valt niet in een faillissement. &#13;
Wie van dit aanbod gebruik wil maken, make bij huwelijkse voorwaarden een beperkte gemeenschap die is geënt op de oude gemeenschap van vruchten en inkomsten. Het is dan wel heel belangrijk in de huwelijkse voorwaarden dit stelsel goed uit te werken.12 De oude wettelijke regeling bevatte te­veel gebreken om een betrouwbaar kompas te zijn. &#13;
4. Onderneming en de wettelijke gemeenschap van goederen &#13;
De wettelijke gemeenschap als slokop &#13;
Zoals bekend is de wettelijke gemeenschap een grote slok­op. Ondernemingsvermogen, winst en verlies vallen in de gemeenschap. Bij echtscheiding is het ondernemingsvermo­gen dan voorwerp van de verdeling en vaak een bron van langdurige en kostbare geschillen. Een faillissement van de ondernemende echtgenoot betekent in elk geval bij de een­manszaak in feite het faillissement van de huwelijksgemeen­schap inclusief het daarin gevallen aangebrachte, geërfde en gespaarde vermogen van de echtgenoot van de ondernemer. &#13;
Dat de gemeenschap ook ondernemingsvermogen bevat is alleen anders, indien zich een uitzondering voordoet (uit­sluitingsclausule of verknochtheid). Bij de eenmanszaak en aandelen in een BV speelt verknochtheid, anders dan bij de personenvennootschap (zie hieronder), geen rol wat de ge­rechtigdheid tot het ondernemingsvermogen of de winst of het verlies betreft. Ondernemingsvermogen heeft weliswaar een zekere verknochtheid, maar die gaat niet zover dat deze buiten de gemeenschap valt, hetgeen ook moge blijken uit de regel van art. 1:97 lid 2 BW.13 Ook productierechten, zo­als een melkquotum, zijn niet zodanig verknocht dat zij bui­ten de gemeenschap van goederen vallen. Hof Arnhem be­sliste dat het gedeelte van het melkquotum waarvan de man rechthebbende is, in de gemeenschap is gevallen en zocht voor de waardering daarvan aansluiting bij de regels die zijn ontwikkeld voor pachtsituaties (Hof Arnhem 27 februari 1996, NJ 1996, 412). &#13;
Bestuur en beheer ondernemingsvermogen &#13;
Het bestuur over het ondernemingsvermogen van de een­manszaak en de aandelen in een BV zal, zolang de huwe­lijksgemeenschap nog niet is ontbonden, toekomen aan de ondernemer. Dat verandert op het tijdstip dat een verzoek tot echtscheiding wordt ingediend. Dat is immers ook het mo­ment van ontbinding van de huwelijksgemeenschap (art. 1:99 lid 1, a BW). De bestuursregeling van art. 1:97 BW is dan niet langer van toepassing. Daarvoor in de plaats komt de regeling in boek 3:170 BW. Dit artikel gebruikt niet het begrip bestuur van boek 1 BW, maar spreekt van beheer en andere handelingen betreffende een gemeenschappelijk goed. Dit artikel bepaalt kort gezegd dat het beheer in be­ginsel door de deelgenoten (echtgenoten) samen dient te ge­schieden en dat zij andere handelingen zoals het beschikken over goederen van de onderneming, uitsluitend samen kun­nen verrichten. Iedere deelgenoot is wel alleen bevoegd, zo dat nodig blijkt, handelingen te verrichten voor het gewone onderhoud of het behoud van een goed of handelingen die geen uitstel kunnen lijden. &#13;
Het is duidelijk dat deze regel de ondernemende echtgenoot juist in een echtscheidingssituatie ernstig kan belemmeren in een voortvarende exploitatie van zijn onderneming. Dat pro­bleem eindigt pas bij de toedeling van het ondernemings­vermogen aan de ondernemer. Wat kan hij in de tussentijd doen? Hij kan proberen met zijn echtgenoot een beheersre­geling te treffen, die erop neerkomt dat hij in elk geval zijn onderneming kan voortzetten zonder bemoeienis van de an­dere echtgenoot. Lukt dat niet, dan kan hij de kantonrech­ter verzoeken een zodanige regeling te treffen (art. 3:168 lid 1 en 2 BW). De kantonrechter houdt daarbij naar billijk­heid rekening met de belangen van partijen, ook met die van de niet-ondernemende echtgenoot, en met het algemeen be­lang. De continuïteit van de onderneming is zeker zo’n alge­meen belang. &#13;
Er wordt overigens wel betoogd dat de bijzondere ver­knochtheid van art. 1:94 lid 3 BW en de eisen van de rede­lijkheid en billijkheid die op grond van art. 3:166 lid 3 BW van toepassing zijn op de rechtsbetrekkingen tussen de deel­genoten meebrengen dat het bestuur van de ondernemen­de echtgenoot door de ontbinding van de gemeenschap geen verandering ondergaat wat de normale uitoefening van het bedrijf betreft.14 Richtinggevende jurisprudentie op dit punt ontbreekt. Eenzelfde redenering geldt voor de vraag of de uitoefening van zeggenschapsrechten die aan aandelen in een BV zijn verbonden, waaronder het stemrecht, wel val­len onder bestuur in de zin van art. 1:97 BW of beheer in de zin van art. 3:170 BW.15 Ook hier ontbreekt richtinggeven­ de jurisprudentie. In de parlementaire geschiedenis wordt de uitoefening van stemrecht overigens met zoveel woorden als bestuur aangeduid.16 Naar mijn mening is er gelet op de mo­gelijkheden die art. 3:168 BW biedt geen behoefte aan deze creatieve redenering. Wat daarvan ook zij, de ondernemende echtgenoot die niet verder kan met zijn onderneming, of dit nu een eenmanszaak is of een BV, is immers in elk geval be­voegd handelingen te verrichten die geen uitstel kunnen lei­den en zal, desnoods in kort geding, de kanton- of voorzie­ningenrechter, moeten vragen een (voorlopige) voorziening te treffen. Dat er een voldoende spoedeisend belang is kan in zo’n geval als gegeven worden beschouwd. Het richtsnoer van de kantonrechter, die naar billijkheid de persoonlijke en algemene belangen moet afwegen en die zich dient te reali­seren dat juist in deze situatie redelijkheid en billijkheid wat mogen eisen, strekt ook partijen onderling tot recht. &#13;
Ondernemingsvermogen en de uitsluitingsclausule &#13;
Ondernemingsvermogen dat krachtens erfrecht of gift is ver­kregen, valt niet in de gemeenschap van goederen indien de erflater of schenker een uitsluitingsclausule heeft gemaakt (art. 1:94 lid 2, a). &#13;
Betreft het aandelen in een BV dan is de toepassing zonder problemen. Die aandelen vallen buiten de gemeenschap. Bij de ontbinding van de gemeenschap behoeven die aandelen niet in de gemeenschap te worden betrokken, wat ook het lot is geweest van de onderneming die in die BV wordt uitge­oefend en ongeacht de samenstelling van het vermogen van die BV. Dividenduitkeringen vallen als vruchten van eigen vermogen niet in de gemeenschap (art. 1:94 lid 4 BW). In­komsten die de echtgenoot die bestuurder en (enig) aandeel­houder is van de BV op grond van een arbeidsovereenkomst of managementovereenkomst uit die BV, verkrijgt vallen overigens wel in de gemeenschap van goederen, omdat die inkomsten geen vruchten van de aandelen zijn.17 &#13;
Gaat het om ondernemingsvermogen in een eenmanszaak dat is verkregen onder de werking van een uitsluitingsclau­sule dan roept de toepassing vragen op. Stel: de man ver­krijgt de landbouwonderneming van zijn vader krachtens erfrecht door toedeling daarvan aan hem bij de verdeling van de nalatenschap of door een aan hem gemaakt legaat. De vader heeft bij uiterste wilsbeschikking bepaald dat al wat zijn zoon van hem krachtens erfrecht verkrijgt alsmede de vruchten daarvan en hetgeen daarvoor in de plaats zal tre­den nimmer in enige gemeenschap van goederen zal vallen waarin zoon is gehuwd of zal huwen. Strikt genomen ziet de uitsluitingsclausule alleen op goederen die tot het onder­nemingsvermogen behoren. Die goederen vallen buiten de gemeenschap van goederen. Maar ook de schulden die bij de geërfde onderneming behoren vallen buiten de gemeen­schap, omdat ze ofwel als verknochte schulden kunnen wor­den aangemerkt of op grond van art. 1:94 lid 5, a BW buiten de gemeenschap vallen (schulden ‘betreffende van de ge­meenschap uitgezonderde goederen’). &#13;
De zoon zet de onderneming van zijn vader voort. Na ver­loop van een aantal jaren na het overlijden van zijn vader verzoekt zijn vrouw echtscheiding. Het ondernemingsver­mogen heeft in al die jaren aanzienlijke veranderingen on­dergaan. Er is grond verkocht en nieuwe grond bijgekocht. Er zijn machines verkocht en afgedankt en nieuwe machines bijgekocht. Er heeft een herfinanciering van de schulden van de onderneming plaatsgehad. &#13;
Bij de verdeling van de ontbonden huwelijksgemeenschap rijst de vraag wat wel en wat niet in de gemeenschap is ge­vallen en wat wel en wat niet verdeeld moet worden. Zo­als gezegd ziet de uitsluitingsclausule slechts op goederen. Voor elk van de goederen die behoren tot het ondernemings­vermogen zal afzonderlijk nagegaan moeten worden of dit goed destijds behoorde tot de nalatenschap van de vader of daarvoor door zaaksvervanging in de plaats is getreden (zie art. 1:95 lid 1 BW: tegenprestatie bij verkrijging voor meer dan de helft ten laste van het geclausuleerde geërfde vermo­gen). Is dat het geval dan valt het goed buiten de gemeen­schap en blijft bij de verdeling uiteraard buiten aanmerking. Is dat anders, dan valt het goed in de gemeenschap en moet verdeeld worden. Voor zover de goederen buiten de gemeen­schap vallen en vruchten genereren, blijven ook die vruch­ten buiten de gemeenschap (art. 1:94 lid 4 BW). Indien een goed gedeeltelijk is gefinancierd ten laste van het geërfde vermogen en deels ten laste van de gemeenschap ontstaan ook vergoedingsrechten tussen de gemeenschap en het ei­gen vermogen van de man (art. 1:95 lid 1 en 2 BW). Voor de schulden die behoren tot het ondernemingsvermogen geldt hetzelfde als voor de goederen. Voor elke schuld moet wor­den bepaald of dit een schuld is die destijds is geërfd of een schuld is die later is aangegaan. De eerste vallen niet in de gemeenschap, de laatste wel. Zijn geërfde schulden ten las­te van de gemeenschap betaald, dan zijn in het kielzog daar­van vergoedingsrechten ten behoeve van de gemeenschap en ten laste van het eigen vermogen van de man ontstaan. Vice versa geldt hetzelfde voor schulden van de gemeenschap die ten laste van het geclausuleerde ondernemingsvermogen zijn voldaan. &#13;
Wie van puzzelen houdt, kan zijn hart ophalen. Wie recht wil doen, zal de wanhoop nabij zijn. De wetgever heeft zich beperkt tot een heel summiere regeling van de uitsluitings­clausule en niets geregeld voor gevallen als deze. De rechts­praktijk zoekt naar oplossingen die recht kunnen doen aan concrete situaties. Ik meen dat hier de figuur van de alge­meenheid van goederen, die hierboven is besproken, goe­de diensten zou kunnen bewijzen. De wetgever heeft, zoals hiervoor al gezegd, het gebruik van die figuur in de rechts­praktijk allerminst willen verbieden. De goederen en schul­den die behoren tot de geërfde onderneming horen, nu de zoon de onderneming van zijn vader voortzet, bij elkaar en vormen een algemeenheid van goederen, die als het ware het voorwerp van de uitsluitingsclausule vormt. Zoals blijkt uit het tweede lid van het (geschrapte) art. 3.1.1.11 blijft een algemeenheid van goederen ook bij verandering van be­standdelen dezelfde, indien de aard van de gemeenschap en die van de rechtsverhouding dit meebrengen. In dit con­cept doet een verandering van de samenstelling van het on­dernemingsvermogen niet af aan de gerechtigdheid tot dat vermogen. Het viel buiten de gemeenschap en blijft buiten de gemeenschap. Het is als ware het ondernemingsvermo­gen onmiddellijk na de erfrechtelijke verkrijging ingebracht in een BV. In dat geval zouden de aandelen in die BV tot het eigen vermogen van de man horen en blijven behoren, on­danks wijzigingen in de samenstelling van het vermogen van de BV. Een vergelijking met de regeling in art. 3:222 BW voor het geval een onderneming in vruchtgebruik is ge­geven, dringt zich op. &#13;
Toepassing van de figuur van de algemeenheid van goederen op geclausuleerd ondernemingsvermogen biedt slechts een eenvoudige ‘oplossing’ van de vraag wie bij echtscheiding gerechtigd is tot het ondernemingsvermogen. Dat het onder­nemingsvermogen in het geheel niet tot de ontbonden huwe­lijksgemeenschap behoort, voorkomt perikelen over het be­stuur en beheer, zoals die hiervoor zijn beschreven. Het laat onverlet dat tussen het ondernemingsvermogen (de man) en de huwelijksgemeenschap vergoedingsrechten zijn ontstaan, waarvoor parijen bij de verdeling van de gemeenschap een regeling moeten treffen. De puzzel blijft, maar is minder complex. Komt de winst van de onderneming nu alleen aan de man toe? Ik meen van niet. Voor zover de winst het resul­taat is van de arbeidsinspanningen (ondernemingsactivitei­ten) van de man valt deze ‘gewoon’ in de gemeenschap. Dat is alleen anders voor zover die winst is gerelateerd aan goe­deren van de onderneming en zodoende valt onder de figuur van de algemeenheid van goederen en de consequenties van de toepassing daarvan. De boekwinst die de man behaalt met de verkoop van een perceel landbouwgrond is direct te herleiden tot een goed dat tot de onderneming behoort en valt niet in de gemeenschap. Door de figuur van de alge­meenheid van goederen op deze wijze toe te passen op ge­clausuleerd en aan verandering onderhevig ondernemings­vermogen wordt een voor beide echtgenoten evenwichtige en billijke uitkomst bereikt. &#13;
De maatschap &#13;
In de agrarische praktijk is de maatschap naast de eenmans­zaak de meest voorkomende rechtsvorm. Of een aandeel van een van de echtgenoten in een personenvennootschap op grond van bij-zondere verknochtheid niet in de gemeen­schap valt is in de vakliteratuur omstreden.18 &#13;
Lange tijd leek het erop dat de wetgever de vraag naar ver­knochtheid van een aandeel in een personenvennootschap definitief zou beantwoorden. In wetsvoorstel 28 746 tot vaststelling van titel 7.13 (vennootschap) van het Burgerlijk Wetboek was in art. 7:808 BW immers bepaald dat slechts de economische deelgerechtigdheid van een vennoot in het vermogen van een personenvennootschap in de gemeen­schap van goederen valt. Het goederenrechtelijk aandeel valt dan daarbuiten. Dit wetsvoorstel is ingetrokken, zodat de rechtspraktijk nog steeds moet leven met verschillende op­vattingen. &#13;
Kort gezegd zijn er in de literatuur drie benaderingen te ont­waren: &#13;
1. Het aandeel valt in de gemeenschap en wordt toege­deeld aan de echtgenoot die vennoot is. &#13;
2. Het aandeel valt niet in de gemeenschap, maar in het eigen vermogen van de vennoot. Tot het eigen ver­mogen van de andere echtgenoot behoort een vorde­ring op de vennoot gelijk aan de helft van de waar­de van het aandeel, terwijl tot het eigen vermogen van de vennoot een daarmee corresponderende schuld be­hoort. Dit in navolging van HR 15 december 1961, NJ 1962, 48 en oudere jurisprudentie van de Hoge Raad. &#13;
3. Het aandeel valt niet in de gemeenschap, maar in het eigen vermogen van de echtgenoot die vennoot is, ter­wijl tot de gemeenschap een vergoedingsrecht jegens die echtgenoot-vennoot behoort dat gelijk is aan de waarde van het aandeel. &#13;
Rekenkundig leiden deze varianten tot hetzelfde resultaat. Het verschil schuilt in de verhaalsmogelijkheden van de schuldeisers van de echtgenoot van de vennoot. Het moge duidelijk zijn dat de winst of het verlies in alle gevallen voor rekening van beide echtgenoten is. &#13;
Indien in visie 2 of 3 de man een maatschap met een der­de aangaat en zijn agrarische onderneming inclusief de daar­toe behorende registergoederen inbrengt in die maatschap verlaten die registergoederen de huwelijksgemeenschap en gaan in eigendom over op de maten in die maatschap. Door het aangaan van de maatschap en de daarmee gepaard gaan­de inbreng is tot de gemeenschap van goederen (visie 3) of tot het eigen vermogen van de vrouw (visie 2) een vordering op de man in privé gaan behoren ter grootte van de waarde van zijn aandeel in de maatschap. Een door de vrouw op die registergoederen gelegd maritaal beslag kleeft niet.19 Door ontbinding van de maatschap en toedeling van de register­goederen aan de man keren deze terug in de gemeenschap. &#13;
Vanwege het praktisch belang verdient hier ook de veel voorkomende personenvennootschap tussen echtgenoten (de man-vrouwmaatschap) bespreking. Ook dan kunnen de drie geschetste varianten worden gebruikt. Ook wordt nader in­gevuld wat tot de gemeenschap behoort, indien de onderne­ming van de vennootschap op grond van een verblijvingsbe­ding al vóór de verdeling van de gemeenschap van goederen is toegedeeld aan een van beide echtgenoten. &#13;
1. Het aandeel van elk van beide echtgenoten valt in de gemeenschap. Indien op het moment van de echtschei­ding een verblijvingsbeding in werking is getreden en het vermogen van de vennootschap aan een van de echtgenoten is toegedeeld, behoren tot de gemeen­schap het ondernemingsvermogen van de voortzetter, de schuld wegens overbedeling van deze en de vorde­ring wegens overbedeling van de ander (die per saldo rekenkundig tegen elkaar wegvallen). &#13;
2. Het aandeel van elk van beiden valt niet in de gemeen­schap, maar telkens in het eigen vermogen. Tot het ei­gen vermogen van de een behoort telkens een vorde­ring op de ander gelijk aan de helft van de waarde van het aandeel van de ander, terwijl tot het eigen vermo­gen van de ander telkens een daarmee corresponde­rende schuld behoort. Indien op het moment van de echtscheiding een verblijvingsbeding in werking is ge­treden en het vermogen van de vennootschap aan de een is toegedeeld, behoren tot zijn eigen vermogen: het gehele ondernemingsvermogen en (per saldo) een schuld aan de ander ten bedrage van de helft van de waarde van het ondernemingsvermogen. Deze schuld is samengesteld uit de schuld wegens overbedeling aan de ander vermeerderd met de vergoedingsschuld aan (het eigen vermogen van) de ander van de helft van de waarde van het aandeel van de een in de vennootschap en verminderd met de vordering op (het ei­gen vermogen van) de ander van de helft van de waar­de van het aandeel van de ander in de vennootschap. Tot het vermogen van de ander (de niet voortzetten­de vennoot) behoort een vordering op het eigen ver­mogen van de voortzetter van per saldo de helft van de waarde van het ondernemingsvermogen. Deze vor­dering bestaat uit de vordering wegens overbedeling op de voortzetter vermeerderd met de vergoedings­vordering op (het eigen vermogen van) de voortzetter van de helft van de waarde van het aandeel van deze in de vennootschap en verminderd met de schuld aan (het eigen vermogen van) de voortzetter ten bedra­ge van de helft van de waarde van het aandeel van de niet voortzetter. Ter illustratie een voorbeeld: het on­dernemingsvermogen is 100 waard. Het kapitaalaan­deel van de man is 80 en van de vrouw 20. Ten gevol­ge van het verblijvingsbeding wordt aan de man het ondernemingsvermogen van 100 toegedeeld. Hij moet aan de vrouw nog 20 betalen. Daarnaast moet hij aan de vrouw nog de helft van zijn aandeel van 80 of 40 betalen en ontvangt hij van haar de helft van de waar­de van haar aandeel van 20 of 10, zodat hij per saldo 20+40-10=50 aan haar betaalt. &#13;
3. Het aandeel valt niet in de gemeenschap, maar in het eigen vermogen van de vennoot, terwijl tot de ge­meenschap een vergoedingsrecht jegens de vennoot behoort dat gelijk is aan de waarde van het aandeel. Indien op het moment van de echtscheiding een ver­blijvingsbeding in werking is getreden en het vermo­gen van de vennootschap aan een van de echtgenoten is toegedeeld, behoren tot het eigen vermogen van de voortzetter: het gehele ondernemingsvermogen en de schuld wegens overbedeling en tot het eigen vermo­gen van de andere vennoot de vordering wegens over­bedeling; tot de gemeenschap behoren vergoedings­rechten jegens de voortzetter ter grootte van de waarde van de onderneming verminderd met de schuld we­gens overbedeling en een vergoedingsrecht je-gens de ander ten bedrage van de vordering wegens overbede­ling. &#13;
De pachtovereenkomst en de huwelijksgemeenschap &#13;
Dat een ondernemer die in gemeenschap van goederen is gehuwd, een pachtovereenkomst is aangegaan, brengt niet mee dat de andere echtgenoot voor de verplichtingen uit die pachtovereenkomst kan worden aangesproken.20 De ande­re echtgenoot wordt door het bestaan van die gemeenschap geen (mede-)pachter. Wel vallen de rechten en verplichtin­gen die uit die pachtovereenkomst voortvloeien tijdens het bestaan van de huwelijksgemeenschap in die gemeenschap en kunnen die verplichtingen worden verhaald op de goe­deren van de huwelijksgemeenschap. Bij de ontbinding van de huwelijksgemeenschap en de verdeling zal zo nodig re­kening moeten worden gehouden met die rechten en ver­plichtingen. Anders dan bij een huurrecht is in dit geval een verdeling van het pachtrecht en een vordering wegens over­bedeling bij ontbinding niet aan de orde.21 Wel kan met me­dewerking van de verpachter contractsoverneming worden gerealiseerd (art. 6:159 BW). Indien dat niet in der minne is te realiseren, kan de pachter op grond van art. 7:363 BW vorderen dat zijn echtgenote in zijn plaats als pachter wordt gesteld (dwingende indeplaatsstelling). Dat zal overigens in een echtscheidingsituatie niet zo snel gebeuren, maar het is ook niet ondenkbaar. Denk aan de situatie dat de pachter vanwege zijn leeftijd of zijn (geestelijke) gezondheid niet meer in staat is het landbouwbedrijf voort te zetten en par­tijen kinderen hebben die op termijn het bedrijf willen over­nemen, maar daarvoor nu nog te jong zijn. Indeplaatsstelling van de echtgenote is dan een middel die periode te over­bruggen, mits zij aan de voorwaarden van art. 7:363 BW kan voldoen. &#13;
Indien beide echtgenoten (mede)pachter zijn is dat anders. Uitgangspunt is dat de rechten en verplichtingen van de echtgenoten als medepachters dan deel uitmaken van de ont­bonden huwelijksgemeenschap. Het ligt voor de hand dat de echtgenoot die de onderneming voortzet deze rechten en verplichtingen krijgt toegedeeld respectievelijk deze over­neemt en dat ten aanzien van de andere echtgenoot de mede­pacht wordt beëindigd. Een verdeling van de gemeenschap en de daartoe behorende rechten en verplichtingen van de medepachters kan aan de verpachter niet worden tegenge­worpen. Een vordering tot verdeling van die rechten en ver­plichtingen behoort niet tot de bevoegdheid van de pacht­rechter.22 Een medepachter kan zich wel op grond van art. 7:365 lid 3 tot de pachtrechter wenden met de vordering de andere medepachter te ontslaan op de grond dat de onderlin­ge verhouding een gemeenschappelijke bedrijfsvoering ern­stig bemoeilijkt. Ook de verpachter moet ook in deze proce­dure worden betrokken. &#13;
5. Onderneming en periodiek verrekenbeding &#13;
Naast uitsluiting een periodiek verrekenbeding &#13;
Indien partijen huwelijkse voorwaarden hebben gemaakt en daarbij iedere gemeenschap van goederen hebben uitgeslo­ten is de vraag naar de gerechtigdheid van de andere echtge­noot in het ondernemingsvermogen niet aan de orde, althans niet in goederenrechtelijke zin. Bij echtscheiding is verde­ling van dit vermogen niet aan de orde. &#13;
Hebben partijen aan deze (koude) uitsluiting een periodiek verrekenbeding toegevoegd dat ook winst in de onderne­ming omvat dan kunnen er ter zake van die onderneming wel verbintenisrechtelijke aanspraken van de niet-onderne­mende echtgenoot op de ondernemer ontstaan.23 Zo’n peri­odiek verrekenbeding verplicht de echtgenoten in de regel jaarlijks over te gaan tot verrekening van de winst, voor zo­ver die niet is besteed aan de kosten van de huishouding of op andere wijze aan beide echtgenoten ten goede is geko­men. Zolang de echtgenoten jaarlijks netjes uitvoering ge­ven aan het verrekenbeding is er niets bijzonders aan de hand. De uitsluiting van iedere gemeenschap is veelal inge­geven door de behoefte de andere echtgenoot te beschermen tegen ondernemingsrisico’s van de ondernemer. Daarnaast speelt ook de wens van de ondernemer zijn onderneming bij een echtscheiding niet te hoeven onderwerpen aan een wel­licht moeizame en kostbare verdeling. Het periodiek verre­kenbeding is dan een uitstekende manier om ervoor te zor­gen dat desondanks toch de winst die tijdens huwelijk wordt behaald jaarlijks door de echtgenoten wordt gedeeld. Wordt er jaarlijks betaald dan krijgt de andere echtgenoot ook de beschikking over een deel van de winst en worden de be­taalde gelden onttrokken aan de risicosfeer van de onderne­ming. &#13;
Het periodiek verrekenbeding is niet uitgevoerd &#13;
Het wordt anders als partijen tijdens huwelijk geen uit­voering geven aan het periodiek verrekenbeding. Over de vraag wat daarvan de gevolgen zijn is een eindelo­ze stroom van uitspraken van zowel de Hoge Raad als de feitenrechters tot stand gekomen.24 Uiteindelijk heeft de wetgever ingegrepen en zijn op 1 september 2002 de hui­dige art. 1:132-143 BW ingevoerd. De belangrijkste re­gel voor de praktijk is art. 1:141 lid 3 BW dat bepaalt dat het gehele vermogen, ook het ondernemingsvermogen, in welke vorm ook, dat bij het einde van het huwelijk aan­wezig is wordt vermoed te zijn gevormd uit hetgeen ver­rekend had moeten worden. Dit is een bewijsvermoe­den, waartegen tegenbewijs mogelijk is, al blijkt dat in de praktijk niet altijd eenvoudig. Voor dat tegenbewijs is wel nodig dat de boekhouding netjes is bijgehouden en be­waard en daaraan ontbreek het nogal eens. De landbouw­ondernemer, die heeft verzuimd uitvoering te geven aan een periodiek verrekenbeding dat ook winst uit onder­neming omvat, kan zo toch nog oplopen tegen het pro­bleem, dat hij met de uitsluiting van iedere gemeenschap juist wilde voorkomen: bij echtscheiding afrekenen over de waarde van de onderneming. &#13;
Indien het verrekenbeding niet is uitgevoerd en het vermoe­den dat de onderneming is gefinancierd met te verrekenen inkomsten of vermogen niet of slechts gedeeltelijk is ont­zenuwd, moet de waarde van de onderneming geheel of ge­deeltelijk in de verrekening worden betrokken (zie naast 1:141 lid 3 ook art. 1:136 lid 1 BW) en moet de onderne­mer de helft van die waarde vergoeden aan de andere echt­genoot. &#13;
Verrekening van niet-uitgekeerde winsten &#13;
Zelfs als vaststaat dat de onderneming niet is gefinancierd met te verrekenen inkomsten of vermogen, dient bij het ein­de van het huwelijk nog een verrekening van niet-uitgekeer­de winst plaats te vinden, al moet dan wel aan een aantal voorwaarden te zijn voldaan. Art. 1:141 lid 4 en 5 BW wijst daarbij de weg. &#13;
1. Het verrekenbeding dient ondernemingswinsten te omvatten en bij een BV of personenvennootschap impliciet of expliciet de winst uit die rechtspersoon of personenvennootschap ook in de verrekening te betrekken. Huwelijkse voorwaarden zijn op dit punt niet altijd duidelijk en maken nogal eens gebruik van algemene begrippen als inkomen of winst zonder na­dere aanduiding, zodat het Haviltexcriterium uitkomst moet bieden.25 &#13;
2. Bij een BV of personenvennootschap moet de onder­nemer in overwegende mate bij machte zijn te bepalen dat de winst hem rechtstreeks of middellijk ten goede komt. &#13;
3. Er dient sprake te zijn van niet uitgekeerde winsten. &#13;
4. Het in aanmerking nemen van deze niet-uitgekeerde winsten is slechts aan de orde, voor zover dat in het maatschappelijk verkeer als redelijk wordt be­schouwd.26 Gaat het om een BV, dan is in dit verband ook art. 2:216 BW van belang, zoals dat luidt sinds 1 oktober 2012. Dit artikel betreft de mogelijkheden en onmogelijkheden van winstuitkeringen in een BV. Art. 2:216 BW bindt de mogelijkheid tot het doen van winstuitkeringen aan een aantal regels. Ten eerste geldt dat winstuitkeringen slechts mogelijk zijn voor zover het eigen vermogen groter is dan de wettelijke en statutaire reserves (de balanstest). Ten tweede geldt dat de algemene vergadering van aandeelhouders bevoegd is tot bestemming van de winst die door de vaststelling van de jaarrekening is bepaald en tot vast­stelling van uitkeringen, maar dat een besluit dat strekt tot uitkering geen gevolg heeft zolang het bestuur geen goedkeuring heeft verleend en niet tot uitkering is overgegaan. Het bestuur weigert de goedkeuring slechts, indien het weet of redelijkerwijs behoort te voorzien dat de vennootschap daarna niet kan voortgaan met het betalen van haar opeisbare schul­den. Indien er wordt uitgekeerd en de vennootschap daarna niet kan voortgaan met het betalen van haar opeisbare schulden zijn de bestuurders die dat ten tijde van de uitkering wisten of redelijkerwijs behoorden te voorzien jegens de vennootschap hoofdelijk verbon­den voor het bedrag of de waarde van die uitkering vermeerderd met wettelijke rente. De bestuurder dient aldus een uitkeringstest te doen: kan het of kan het niet? Daarnaast geldt de balanstest. Wat betekent dat voor de praktijk?27 De bestuurder beoordeelt ten tijde van de uitkering of de vennootschap na het doen van de uitkering binnen afzienbare tijd in de situ­atie van surseance terechtkomt. De periode waarover die beoordeling zich uitstrekt is doorgaans een jaar. Aan de hand van de concrete omstandigheden van het geval moet worden vastgesteld wat redelijkerwijs behoort te worden voorzien. Het gaat dan om geobjec­tiveerde maatstaven. In elk geval dienen de liquiditeit, de solvabiliteit en de rentabiliteit in het oordeel te worden betrokken. Twee vragen zijn in het bijzonder van belang28: (1) was de onderneming de afgelopen jaren winstgevend en is dit ook de verwachting voor het lopende boekjaar (continuïteitsanalyse) en zo ja (2) wat is op grond van de liquiditeitspositie van de vennootschap de maximale uitkeringsruimte, die dan moet worden bepaald aan de hand van de quick ratio en operationele kasstroom, rekening houdend met toe­komstige verplichtingen, toekomstverwachtingen en overige onzekerheden. Dit is uiteraard gemakkelijker &#13;
gezegd dan gedaan. De praktijk zal zich moeten be­helpen met schattingen. Deze richtlijnen en de daaruit voortvloeiende schattingen kunnen ook behulpzaam zijn bij de vraag of en in hoeverre het redelijk is niet-uitgekeerde winsten van een BV in een verrekening te betrekken. Daarbij past de volgende kanttekening. Art. 2:216 lid 2 BW beziet de (on)mogelijkheid van uit­kering slechts in verband met de opeisbare schulden. Bij de toepassing van art. 1:141 lid 4 en 5 is ook aan de orde of uitkering van winst (of beter gezegd: het in aanmerking nemen van niet-uitgekeerde winst) op langere termijn onverantwoord is met het oog op het vennootschappelijk belang en de continuïtiet van de onderneming van de vennootschap op langere termijn. &#13;
Het moge duidelijk zijn dat de afwikkeling van een niet uit­gevoerd periodiek verrekenbeding niet eenvoudig is. Voor meer bijzonderheden verwijs ik graag naar de handboeken op het gebied van het huwelijksvermogensrecht en de dis­sertatie van L. Zonnenberg, Het verrekenbeding, 2009. &#13;
6. Onderneming en finaal verreken-beding &#13;
Partijen kunnen aan een bij huwelijkse voorwaarden over­eengekomen uitsluiting van iedere gemeenschap ook een fi­naal verrekenbeding toevoegen. Ook dit beding leidt niet tot een goederenrechtelijk gerechtigdheid van de niet onder­nemende echtgenoot in het ondernemingsvermogen, maar slechts tot een verbintenisrechtelijke aanspraak. Het finaal verrekenbeding kent vele gedaanten. Meestal schrijft het voor dat partijen met elkaar afrekenen alsof zij in gemeen­schap van goederen waren gehuwd. De waarde van het on­dernemingsvermogen is dan in de verrekening betrokken, tenzij dit vermogen bij het bestaan van een gemeenschap van goederen buiten die gemeenschap was gebleven op grond van een uitsluitingsclausule. Vanwege de risico’s voor de continuïteit van de onderneming in geval over de waar­de moet worden afgerekend wordt het beding ook wel in af­geslankte vorm aangetroffen en wordt het ondernemingsver­mogen uitdrukkelijk uitgezonderd van verrekening. Anders dan het periodiek verrekenbeding roept de afwikkeling van een finaal verrekenbeding geen complexe problemen op. &#13;
7. Gebruik van landbouwgrond van de ene echtgenoot door de ander29 &#13;
Indien de niet-ondernemende echtgenoot landbouwgronden in eigendom heeft (‘op naam’) en die in gebruik geeft aan de ondernemer, kan het zowel in civielrechtelijk als in fis­caal opzicht van belang zijn hoe dit gebruik juridisch geduid moet worden. &#13;
Behoren deze landbouwgronden tot een huwelijksvermo­gensrechtelijke gemeenschap van goederen, dan kan de be­stuursregeling van art. 1:97 lid 2 toepassing vinden. Stemt de vrouw, die het bestuur over de landbouwgronden heeft, erin toe dat deze dienstbaar worden gemaakt aan het beroep van de man, dan berust het bestuur daarover, voor zover het handelingen betreft die als een normale uitoefening van dat beroep zijn te beschouwen uitsluitend bij de man en voor het overige bij de man en de vrouw samen. Het vragen van een vergoeding ligt in dit geval niet voor de hand. De verplich­ting tot betaling daarvan valt immers evenals het recht op die vergoeding in de gemeenschap van goederen. Vindt be­taling giraal plaats dan heeft deze enkel gevolgen voor het bestuur over de overgeboekte gelden dat van de man op de vrouw overgaat. Aan bruikleen of pacht tussen de echtgeno­ten zal hier niet worden gedacht. &#13;
Indien de landbouwgronden niet in een gemeenschap val­len of indien deze tot een eenvoudige gemeenschap tussen de echtgenoten behoren, kan dat anders zijn. Ik meen dat art. 1:81 BW (elkander het nodige verschaffen) en art. 1:90 lid 2 (gebruik en genot overeenkomstig de huwelijksverhouding) hier geen grondslag bieden voor het gebruik door de man van de landbouwgronden van de vrouw. Daarvoor draagt de transactie een te zakelijk karakter. Zo de vrouw geen ver­goeding verlangt is sprake van een bruikleenovereenkomst. Wordt wel een vergoeding gevraagd, dan is sprake van pacht in de zin van art. 7:311 BW met alle verstrekkende gevolgen vandien. De rechtbank Leeuwarden diende onlangs te oor­delen of sprake was van pacht in een fiscale zaak waarin de vrouw de aan haar alleen in eigendom toebehorende land­bouwgronden ter beschikking heeft gesteld ten behoeve van de landbouwonderneming van haar man en de man de kos­ten en lasten van die landbouwgronden inclusief de eige­naarslasten voor zijn rekening heeft genomen. De rechtbank oordeelde dat sprake was van pacht en merkte de omstan­digheid dat de man alle kosten en lasten voor zijn rekening nam aan als tegenprestatie.30 &#13;
Tot slot zij hier nog het bekende melkquotumarrest vermeld (HR 29 september 1995, NJ 1996, 88). Indien een echtge­noot het gebruik heeft gehad van landbouwgronden die aan de ander toebehoren en daarvoor geen vergoeding heeft be­taald, kan hij niet volstaan met teruggave van die landbouw­gronden zonder enige verrekening van de waarde van het aan hem toegekende melkquotum voor zover dat verband houdt met het gebruik van die grond. Voor de uitwerking hiervan kan aansluiting worden gezocht bij de rechtspraak in pachtzaken over deze kwesties. In dit geval is terecht onder­zocht welke aanspraken de vrouw ter zake van het melkquo­tum zou hebben gehad indien sprake zou zijn geweest van een vóór 1983 tussen haar en de man gesloten en na 1983 beëindigde pachtovereenkomst. &#13;
8. De waarde van de agrarische onderneming &#13;
Ik besluit met een aantal korte opmerkingen over de waarde waarvoor de agrarische onderneming in de verdeling of ver­rekening is betrokken.31 &#13;
Uitgangspunt is dat noch het gekozen huwelijksvermogens­regime noch de rechtsvorm van de onderneming van invloed is op de waardering.32 Uiteraard heeft wel iedere rechtsvorm een eigen fiscaal regime en leidt dat via de van toepassing zijnde belastinglatentie tot verschillende uitkomsten. &#13;
Voor de bepaling van de waarde van een onderneming is geen algemeen geldende maatstaf te geven, omdat deze af­hankelijk is van alle omstandigheden van het geval. De maatstaf waarnaar in een gegeven geval de waardering plaatsvindt, berust op de keuze en waardering van de feiten­&#13;
rechter en kan in cassatie slechts met motiveringsklachten worden bestreden.33 &#13;
Agrarische waarde &#13;
Een agrarische onderneming zal vaak een hoge intrinsieke waarde hebben. Grond, opstallen en productierechten verte­genwoordigen een aanzienlijke waarde. Vooral projectont­wikkelaars of andere landbouwondernemers die zijn ont­eigend en daarbij een hoge vergoeding hebben ontvangen zullen bereid zijn het volle pond te betalen. De ondernemer die zijn bedrijf verkoopt of liquideert en de onderdelen ver­koopt kan dan ook op een hoge opbrengst rekenen, maar is wel zijn bron van inkomsten kwijt. &#13;
Het is vaak niet reëel de waarde in het economisch verkeer bij voortzetting van het agrarisch bedrijf te nemen. De agra­rische ondernemer zal bij echtscheiding normaal gespro­ken niet zijn bedrijf verkopen, maar dat willen voortzetten. Waardering op basis van de waarde in het economisch ver­keer (liquiditeitswaarde) zou dan leiden tot een gedwon­gen verkoop van de agrarische onderneming. In de (fiscale) praktijk is het begrip agrarische waarde ontwikkeld. 34 De Hoge Raad heeft in een civiel arrest uit 2004 dit begrip als het ware nader geijkt. De Hoge Raad overwoog dat bij over­neming door de zoon van het melkveebedrijf van zijn moe­der in aanmerking moet worden genomen dat de rechtsbe­trekkingen tussen de deelgenoten worden beheerst door de maatstaven van de redelijkheid en billijkheid, die in de weg kunnen staan aan een waardering die voortzetting van een nog juist lonend bedrijf onmogelijk maakt. Ook de bedoe­ling van partijen en de aard van de rechtsverhouding spe­len daarbij een rol.35 Deze benadering past juist ook bij de verdeling of verrekening van een agrarische onderneming bij echtscheiding en overlijden. Bij verdeling speelt ook art. 3:185 nog een rol, dat bepaalt dat de rechter naar billijkheid rekening moet houden met de belangen van partijen en met het algemeen belang. De continuïteit van de onderneming is een algemeen belang.36 Zie voor een mooi voorbeeld van een afweging van algemeen belang en persoonlijke belangen Hof ‘s-Gravenhage 24 mei 2006, LJN AY5712. &#13;
Meerwaardebeding en hypothecaire zekerheid &#13;
De belangen van de niet-ondernemende echtgenoot kunnen gediend zijn met een meerwaardebeding. Dit beding komt erop neer dat in het geval de onderneming voor een lage­re waarde dan de economische bij de verdeling/verrekening in aanmerking is genomen, de ondernemer bij vervreemding van de onderneming of onderdelen daarvan zonder dat van herinvestering sprake is, aan de nader de helft van het ver­schil tussen die lagere waarde en de waarde ten tijde van de vervreemding moet betalen. De werking van het meerwaar­debeding is meestal beperkt in de tijd en neemt staffelsge­wijs af per jaar. Tot zekerheid van de betaling van de helft van de meerwaarde kan ook worden bepaald dat de onder­nemer een recht van hypoheek vestigt op de grond en de op­stallen ten behoeve van de andere echtgenoot. Het mag gelet op het in het geding zijnde algemeen belang en het belang van de ondernemer niet zo zijn het meerwaardebeding of de vestiging van het recht van hypotheek de voortzetting van de onderneming in gevaar brengen. &#13;
</content><legacyfootnotes>* Mr. drs. J.H. Lieber is senior raadsheer bij het gerechtshof Arnhem.&#13;
1. Deze bijdrage bevat geen integrale behandeling van alle voor de agrarische onderneming belangrijke huwelijks­vermogensrechtelijke aspecten. Daarvoor wordt verwezen naar de handboeken op het gebied van het huwelijksver­mogensrecht, in het bijzonder Van Mourik-Verstappen, Handboek Nederlands vermogensrecht bij scheiding, 4e druk, 2006.&#13;
2. Waar sprake is van ‘huwelijk’ dient in dit artikel ook steeds te worden gelezen ‘geregistreerd partnerschap’.&#13;
3. Zie Parl. Gesch. Boek 3, p. 1027.&#13;
4. Zie Parl. Gesch. Boek 3, p.1026. In plaats van onderne­ming ware beter gesproken van ‘ondernemingsvermogen’.&#13;
5. Zie Asser/ Mijnssen, Goederenrecht 1, nr. 3.&#13;
6. Volgens de Kamers van Koophandel zijn er op de 10 eenmanszaken ongeveer 6 vof’s, waarvan er slechts 2 als zodanig zijn geregistreerd; de rest staat als maatschap gere­gistreerd, maar zal naar verwachting in voorkomend geval door de rechter als vof worden aangemerkt. Zie Boerderij, 97, no. 52, p. 16-18. &#13;
7. De gemeenschap van winst en verlies wijkt slechts op een punt af van de gemeenschap van vruchten en inkomsten, te weten de draagplicht voor schulden bij een negatief saldo na ontbinding van de gemeenschap (art. 1:128 BW oud). &#13;
8. Zie F.W.J.M. Schols en F.M.H. Hoens, ‘CNR-Huwelijks­voorwaardenonderzoek, deel I: algemeen en koude voor­waarden’, WPNR 2012, 6956, 943-953, die vermelden dat in de onderzoeksperiode 2004-2009 deze gemeenschappen nog 4 keer zijn aangetroffen. &#13;
9. Kamerstukken II 2002/03, 28 867, nr. 3, Memorie van Toelichting, p. 28-29. &#13;
10. Art. V lid 9 (overgangsbepaling) van de Wet van 18 april 2011 tot wijziging van de titels 6, 7 en 8 van het Burgerlijk Wetboek (aanpassing wettelijke gemeenschap van goede­ren), Stb. 205. &#13;
11. Hier past de wat zure constatering dat het notariaat de ge­meenschappen van vruchten en inkomsten en van winst en verlies in de ban heeft gedaan, maar nooit de moeite heeft genomen de gebrekkige wettelijke regeling in huwelijkse voorwaarden waar nodig aan te vullen en aan te passen en zo geschikt te maken voor de praktijk. &#13;
12. Zie voor een uitwerking met een model met varianten Lieber, Handboek Familievermogensrecht 2011/2012, p. 226-244. &#13;
13. Zie Asser/De Boer I*, 2010, nr. 303. &#13;
14. Van Mourik-Verstappen, Handboek scheiding, p. 498-500. &#13;
15. Van Mourik-Verstappen, Handboek scheiding, p. 550-552. &#13;
16. Parl gesch. Aanpassing BW, p. 40 (toelichting op art. 1:90 BW, zoals dat na 1 januari 1992 luidt). &#13;
17. Zie Lieber, ‘Het vernieuwde huwelijksvermogensrecht voor de agrarische praktijk’, Agr.r. 2012, nr. 11, p. 359. &#13;
18. Zie Asser/De Boer I*, 2010, nr.302 en B. Breederveld, De huwelijksgemeenschap bij echtscheiding, 2008, 154-162 die een uitputtend overzicht geeft van de opvattingen in de literatuur. &#13;
19. Zie Hof Arnhem 25 september 2012, LJN BX9935 dat in kort geding visie 3 toepaste en de opheffing van het mari­taal beslag beval. &#13;
20. Hof Arnhem 14 januari 1963, De Pacht 1963, nr. 2414. &#13;
21. Zie HR 14 december 2007, NJ 2008, 122 met noot SW: uitvoerige beschouwing over de verdeling van een huur­recht bij echtscheiding en een mogelijke vordering wegens overbedeling. &#13;
22. HR 8 juli 1986, NJ 1987,4 (Van Wees/Van Wees). &#13;
23. Zie L.H.M. Zonnenberg, Het verrekenbeding, 2009.&#13;
24. Zie voor een overzicht daarvan Zonnenberg, o.c. &#13;
25. Zie voor overzicht op dit punt Zonnenberg o.c. Zie verder Rechtbank Zutphen 31 mei 2006, LJN AX682. &#13;
26. Zie voor een voorbeeld uit de praktijk Rechtbank Zutphen 18 oktober 2006, LJN AZ0633. &#13;
27. Ik ontleen deze richtlijnen aan Koster en Van de Streek, ‘De nieuwe uitkeringstest voor de besloten vennootschap in civiel en fiscaal perspectief’, WPNR 2012, 6947. &#13;
28. Zie notitie uitkeringstoets wetsvoorstel vereenvoudiging en flexibilisering bv-recht die is opgenomen als bijlage bij Kamerstukken I 2011/12, 31 058 C. &#13;
29. Zie hierover ook Van Mourik-Verstappen, Handboek schei­ding, p. 511-514. &#13;
30. Rechtbank Leeuwarden 3 juli 2012, LJN BY6192. &#13;
31. Wie meer wil weten over waarde verwijs ik naar W. Burgerhart, Waarde en erfrecht, 2008, in het bijzonder hoofdstuk 6 De begrippen in het huwelijksvermogensrecht. &#13;
32. Zie Burgerhart, o.c., p. 287 en 290. &#13;
33. HR 2 maart 2001, NJ 2001, 584 met noot SW (Visserijar­rest). &#13;
34. Zie voor een overzicht van de ontwikkeling van dit begrip in de fiscale praktijk de conclusie van de A-G bij HR 20 maart 2009, LJN BF1029. &#13;
35. HR 13 februari 2004, NJ 2004, 653 dat ging over de afwik­keling van een overnemingsbeding in een maatschap tot exploitatie van een melkveebedrijf. De zoon had het bedrijf overgenomen tegen de agrarische waarde. Er was geen meerwaardebeding overeengekomen. Het niet-bedingen van een meerwaardeclausule kan een gift zijn. &#13;
36. Zie A. Verduijn FB, ‘Hoge raad spreekt zich opnieuw uit over agrarische bedrijfsopvolging’, Agr.r. 2009, nr. 5, p. 204-212. Zie ook HR 20 maart 2009, LJN BF1029 en BF1043: Kind zet melkveehouderij voort dat eerst in maatschapsverband met de ouder werd gevoerd. Er is een voortzettingsbeding overeengekomen dat voorziet in een waardering op een lagere waarde dan de economische. Geen schenking in de zin van art. 1 lid 2 Successiewet 1956. &#13;
</legacyfootnotes><footnotes><footnote/></footnotes><auteurs>mr. drs. J.H. Lieber&#13;
</auteurs><published>2013-02-01 00:00:00</published><modified>2013-02-01 00:00:00</modified><editiondate>2013-02-01</editiondate><htmlpath>https://denhollander.info/artikel/10354</htmlpath></article>
</articles></edition>