<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1992</searchword><id>6172</id><udhid>UDH:TvAR/6172</udhid><titel>De overgang van melkquota anno 1992</titel><searchwords><searchword>TvAR 6/1992</searchword><searchword>UDH:TvAR/6172</searchword></searchwords><attachments><attachment><name>1992_nr 6_Artikel_deHaan.pdf</name><extention>pdf</extention><url>https://denhollander.info/download/5966/ci</url></attachment></attachments><inleiding>INLEIDING; DE UITSPRAAK VAN HET EUROPESE HOF&#13;
De regels inzake de overdracht van melkquota vinden hun grondslag in Europese verordeningen.&#13;
Daarin wordt onder meer bepaald, dat in geval van overgang van een gedeelte&#13;
van een bedrijf het melkquotum moet worden verdeeld op basis van de 'respectieve, voor&#13;
de melkproduktie gebruikte oppervlakten of van andere, door de Lid-Staten vastgestelde&#13;
objectieve criteria.' Nederland had vanaf 1986 in de Beschikking Superheffing een systeem,&#13;
waarbij partijen in vergaande mate vrij waren te bepalen hoeveel melkquotum met&#13;
een stuk grond overging. Hun overeenkomst was bepalend. Dit stelsel werkte bij overdracht&#13;
van grond tot ieders tevredenheid. Wel waren er de problemen bij het einde van&#13;
pachtverhoudingen, maar daarvoor was - na een betrekkelijk lange periode van onzekerheid&#13;
- door de hoogste pachtrechter een duidelijk richtsnoer aangereikt. Een rustige tijd&#13;
leek te zijn aangebroken.&#13;
De rust was echter van korte duur. Op 6 december 1991 heeft het Hof van Justitie van&#13;
de Europese Gemeenschappen in de zaak Posthumus/Oosterwoud naar aanleiding van&#13;
vragen van de kantonrechter te Beetsterzwaag het Nederlandse stelsel van overdracht&#13;
van melkquota onverenigbaar geacht met het communautaire recht.&#13;
Het hof overwoog onder meer:&#13;
'Met 'objectieve criteria' kunnen, gelet op de gewone betekenis van deze woorden en op&#13;
hun context, slechts objectief verifieerbare criteria zijn bedoeld, die vooraf zijn vastgesteld&#13;
en een algemene strekking hebben en niet afhankelijk zijn van de wil van de betrokken producenten.&#13;
Zoals (...) opgemerkt, moeten dergelijke criteria zijn afgestemd op de kenmerken&#13;
van een veehoudersbedrij f en de aldaar verrichte werkzaamheden. Hieruit volgt, dat een&#13;
nationale wetgeving als de thans in geding zijnde Nederlandse, die het in eerste instantie&#13;
aan partijen overlaat om in geval van overdracht van het bedrijf de wijze van overdracht&#13;
van de referentiehoeveelheid in onderlinge overeenstemming te regelen, en pas in tweede&#13;
instantie, bij gebreke van overeenstemming, voorziet in een verdeling van de referentiehoeveelheid&#13;
door de rechter naar verhouding van de voor de melkproduktie gebruikte oppervlakten,&#13;
niet kan worden geacht 'objectieve criteria' vast te stellen'.&#13;
De minister reageerde op de uitspraak van het Europese Hof door bij beschikking van 21&#13;
januari 1992 (Stcrt. 14) de nationale regels over de overdracht van quotum in te trekken.&#13;
Vanaf 22 januari 1992 kon men zich alleen beroepen op de communautaire regels. Bij gebreke&#13;
van 'andere objectieve criteria' kon het quotum toen slechts in strikte evenredigheid met de overgedragen grond overgaan. Door een volgende beschikking van 18 februari&#13;
1992 (Stcrt. 34) trad vervolgens een nieuw regime in werking met ingang van 19&#13;
februari 1992; in dit regime worden nieuwe en meer objectieve criteria voor de overdracht&#13;
gegeven.&#13;
In deze bijdrage worden de nieuwe regels op kernpunten summier beschreven met toevoeging&#13;
van de nodige vraagtekens en kanttekeningen. De nadruk ligt op de nieuwe elementen;&#13;
de oude regeling wordt bekend verondersteld. De verwerkingstijd van het artikel&#13;
en de planning bij dit tijdschrift maakten het helaas onmogelijk deze bijdrage te publiceren&#13;
vóór de aanvang van de heffingsperiode 1992/93.</inleiding><content>EERDERE TRANSACTIES; DE OVERGANGSREGELING&#13;
Het nieuwe stelsel bevat een overgangsregeling, waarbij eerder gesloten overeenkomsten&#13;
ten aanzien van het quotum op basis van de oude regels konden worden afgewikkeld,&#13;
mits zij uiterlijk op 29 maart 1992 werden aangemeld bij de Districtsbureauhouder. Deze&#13;
datum is inmiddels voorbij, zodat nadere bespreking op deze plaats geen zin heeft.&#13;
De enige bepaling uit de overgangsregeling die nog geruime tijd kan nawerken betreft&#13;
overeenkomsten tot teruglevering van quotum bij het einde van pachtovereenkomsten.&#13;
Als de terugleveringsafspraak vóór 22 januari 1992 is gemaakt, is vastgelegd in een door&#13;
de grondkamer goedgekeurde pachtovereenkomst of in een notariële akte en uiterlijk op&#13;
29 maart 1992 bij de districtsbureauhouder is aangemeld, kan zij bij het einde van de&#13;
pachtovereenkomst gewoon worden nagekomen. Heeft men de overeenkomst niet aangemeld,&#13;
dan moeten de nieuwe regels in acht worden genomen.&#13;
Een met de overgangsregeling samenhangende vraag is een korte beschouwing waard.&#13;
Bij het maken van die regeling ging men kennelijk uit van de gedachte, dat de geldigheid&#13;
van de gewraakte nationale regels eerst is aangetast door hun intrekking door de Nederlandse&#13;
overheid. De toelichting op de nieuwe beschikking maakt weliswaar melding van&#13;
onduidelijkheid naar aanleiding van de uitspraak van het Europese hof; de opvatting, dat&#13;
de Nederlandse regels door de uitspraak van het hof onverbindend zijn geworden wordt&#13;
echter door de minister niet gehuldigd. Dat lijkt ook juist; het hof constateert slechts. Gelet&#13;
op de directe werking van de Europese regels rijst echter een vraag van verdere strekking.&#13;
Moet men niet zeggen, dat - gelet op de uitspraak van het hof - alle vroegere transacties&#13;
op basis van een overeenkomst in strijd met de Europese regels zijn verricht? Ik zou&#13;
geneigd zijn deze vraag bevestigend te beantwoorden. Hiermee zou de geldigheid van een&#13;
groot gedeelte van de quotumhandel na eind 1986 ter discussie staan. Intussen ligt het&#13;
niet voor de hand dat iemand dit punt voor de rechter zal opwerpen: hiervoor zouden&#13;
misschien wederom vragen aan het Europese hof moeten worden gesteld en dan is ook&#13;
nog goed denkbaar dat de (nationale) rechter vervolgens zal trachten om vorderingen&#13;
gebaseerd op weliswaar nietige, maar toch vrijwillig aangegane quotumtransacties te&#13;
doen stranden, bij voorbeeld door te pogen conversie of convalescentie toe te passen (art.&#13;
3:42 en 58 BW; met de Europese c.q. de nieuwe regels is soms eenzelfde resultaat te bereiken&#13;
als met de oude) dan wel rechten op terugvordering verwerkt te achten. DE NIEUWE REGELING; LOS LAND&#13;
Voor de nieuwe regels inzake overdracht moet men wederom onderscheiden tussen de&#13;
overdracht 'grond, niet zijnde een geheel bedrijf (verder ook te noemen: los land) en de&#13;
overdracht van een geheel bedrijf.&#13;
Het woord 'overdracht' heeft hier - evenals voorheen - een bijzondere betekenis: blijkens&#13;
art. 18 van de beschikking valt hieronder de eigendomsoverdracht (in de beschikking&#13;
is onnodig toegevoegd: onder bijzondere titel) en de vestiging, overdracht of het&#13;
tenietgaan van een zakelijk gebruiksrecht. Hoewel men art. 18 lijkt te hebben aangepast&#13;
aan het NBW (door vervanging van de verwijzing naar art. 671 BW door een verwijzing&#13;
naar art. 89 van Boek 3 BW), heeft men nagelaten de term 'zakelijk gebruiksrecht' te vervangen&#13;
door 'beperkt gebruiksrecht'. Dit zou betekenen dat bij voorbeeld de vestiging of&#13;
het tenietgaan van een recht van vruchtgebruik op een erfpachtsrecht anders dan voorheen&#13;
niet onder 'overdracht' zou vallen. Van enige bewustheid hiervan blijkt niets uit de&#13;
toelichting. Men zal hier wel 'zakelijk gebruiksrecht' kunnen lezen alsof er stond 'beperkt&#13;
gebruiksrecht'.&#13;
Bij vervreemding van los land geldt het volgende:&#13;
a. Om melkquotum te laten overgaan dient minimaal één hectare voor de melkveehouderij&#13;
gebruikte grond te worden overgedragen behalve in het geval, dat het gehele voor de&#13;
melkveehouderij gebruikte gedeelte van het betrokken bedrijf kleiner dan die oppervlakte&#13;
is (in dit geval kan met dat mindere worden volstaan). Zie art. 16 lid 1 onder b BSH.&#13;
b. Met de overgedragen grond gaat een vaste hoeveelheid van 20 000 kg quotum per&#13;
hectare over, aldus art. 16 lid 1 onder a.&#13;
c. Is het totale quotum van het betrokken bedrijf minder dan gemiddeld 20 000 kg per&#13;
ha, dan wordt - als ik art. 16 lid 2 goed begrijp - niettemin aan iedere overgedragen hec&#13;
tare 20 000 kg toegerekend met uitzondering van de laatste over te dragen hectare, waar&#13;
mee het residu van het quotum overgaat;&#13;
d. Heeft men het gehele quotum vervreemd, dan is men, omdat men geen quotum heeft&#13;
en de resterende grond niet meer in gebruik heeft voor de melkveehouderij, bij de over&#13;
dracht van die grond niet meer gebonden aan de regels van de beschikking, aldus de toe&#13;
lichting.&#13;
e. Per heffingsperiode kan maximaal 5 ha grond zonder quotum worden overgedragen&#13;
(art. 19a). Deze mogelijkheid vloeit volgens de toelichting voort uit art. 7 lid 2 van de&#13;
EG-verordening nr. 1546/88 (luidende - voor zover hier van belang -: 'De Lid-Staten&#13;
kunnen bepalen dat geen rekening wordt gehouden met overgedragen gedeelten, waarvan&#13;
de voor de melkproduktie gebruikte oppervlakte kleiner is dan een door hen vast te stel&#13;
len minimum.'). Daarover meer hierna.&#13;
ƒ Wil men meer dan 20 000 kg quotum per hectare grond doen overgaan, dan vindt in&#13;
het geheel geen registratie van de quotumovergang plaats. Partijen kunnen dan echter verzoeken&#13;
dat de transactie wordt geregistreerd voor de toegestane hoeveelheid quotum,&#13;
waarbij het surplus tegen vergoeding vervalt aan de nationale reserve. Zie art. 21 lid 5 onder&#13;
a. en b.&#13;
g. De mogelijkheid om bij voorbeeld 40 000 kg te laten overgaan met 2 ha grond, gevolgd&#13;
door 'quotumloze' teruglevering van 1 ha, is (ook) onder het nieuwe stelsel niet&#13;
toegestaan. Bepaald wordt, dat de overgedragen grond gedurende minstens een jaar bij het melkveebedrijf van de vervreemder in gebruik moet zijn geweest en gedurende eveneens&#13;
een jaar bij de verkrijger voor de melkproduktie moet worden gebruikt (art. 16 lid&#13;
3). Wordt deze regel niet in acht genomen, dan kan de - vroeger beruchte - sanctie van&#13;
art. 20 worden toegepast.&#13;
In de nieuwe situatie is het niet noodzakelijk, dat de grond in porties van 1 ha wordt overgedragen.&#13;
Men mag bijv. ook met 1 l2 ha grond 30 000 kg quotum doen overgaan, aldus&#13;
de toelichting. Men zal bij voorbeeld de over te dragen oppervlakte grond als uitgangspunt&#13;
kunnen nemen en de hoeveelheid over te dragen quotum daaruit kunnen vaststellen.&#13;
Aangezien niet wordt voorgeschreven dat de 'quotumloze' 5 ha aan een andere persoon&#13;
wordt vervreemd dan de grond met quotum, is het onder het nieuwe stelsel mogelijk,&#13;
bijna iedere gewenste hoeveelheid quotum met een hoeveelheid grond te laten&#13;
overgaan. In zoverre wordt de vroegere situatie van contractsvrijheid dicht benaderd.&#13;
Men zou zich zelfs de vraag kunnen stellen of de mogelijkheid, iedere door partijen gewenste&#13;
hoeveelheid voor de melkveehouderij gebruikte grond tot een maximum van 5 ha&#13;
'quotumloos' te laten overgaan, spoort met de overwegingen van het Europese hof in de&#13;
Posthumus-zaak. De tekst van de boven onder 'e' aangehaalde EG-bepaling, waarop die&#13;
5 ha-regeling wordt gebaseerd, laat ook andere interpretaties toe. Die tekst duidt m.i. eerder&#13;
op de bevoegdheid, bij transacties beneden een bepaalde oppervlakte geen quotumovergang&#13;
toe te staan (bijv. één hectare, zoals in het nieuwe art. 16 lid 1 onder b BSH is&#13;
bepaald). Ik ga er voor het vervolg toch maar van uit, dat de Nederlandse interpretatie&#13;
door de beugel kan.&#13;
GEHEEL BEDRIJF&#13;
Bij overdracht van een geheel bedrijf gaat, evenals vroeger, het gehele quotum mee over,&#13;
ongeacht de vraag of het overgedragen quotum zou neerkomen op 20 000 kg/ha of op een&#13;
lager gemiddelde (art. 17 BSH). Het overgedragen quotum kan ook meer bedragen dan&#13;
20 000 kg per ha, maar dan moet er sprake zijn van een familietransactie of moet worden&#13;
aangetoond dat het bedrijf in de twee jaren voorafgaand aan de overdracht niet substantieel&#13;
is verkleind in het melkveegedeelte en dat het als zelfstandige eenheid ongewijzigd&#13;
wordt voortgezet. Ook deze criteria wijken niet af van die welke golden in 1991. Voldoet&#13;
men hier niet aan, dan geldt het boven onder 'ƒ beschrevene.&#13;
ERFRECHT/HUWELIJKSGOEDERENRECHT&#13;
Art. 23 van de beschikking, waarin de overgang van quotum krachtens erfrecht of huwelijksgoederenrecht&#13;
wordt geregeld, is niet gewijzigd. Nog steeds lijken de regels van erfrecht/&#13;
huwelijksgoederenrecht de doorslag te geven en wijzigt de directeur LANO op&#13;
verzoek de registratie. Dit zou o.a. betekenen, dat bij de verdeling van een nalatenschap&#13;
de overeenkomst tussen de deelgenoten bepalend is voor de bestemming van het quotum.&#13;
De Europese verordeningen eisen echter ook voor 'overgang door vererving' een evenredige verdeling dan wel 'objectieve criteria' (Vo. 1546/88 van de Commissie; Vo. 857/84&#13;
van de Raad spreekt van 'overdracht' door vererving).&#13;
De Nederlandse regeling lijkt zich hier dus slecht te verdragen met de Europese. Dat&#13;
geldt ook voor art. 23 lid 4, dat de mogelijkheid geeft het voorschrift voor erfrecht en huwelijksgoederenrecht&#13;
toe te passen op andere transacties, te beoordelen door de directeur&#13;
LANO. Bij gebreke van een andere regeling moest hier m.i. vroeger de verdeling van het&#13;
vermogen van een ontbonden maatschap worden ondergebracht. Thans is dat minder duidelijk,&#13;
omdat sinds 1 januari 1992 de verdeling door een levering moet worden gevolgd&#13;
(art. 186 van Boek 3 BW) en men dus zou kunnen spreken van een 'overdracht' van vermogensbestanddelen&#13;
van de maatschap aan de voormalige maten.&#13;
Voor de verdeling van een ontbonden huwelijksgoederengemeenschap zou men nog&#13;
kunnen stellen, dat hier vrijheid heerst omdat de Europese verordeningen deze figuur ongeregeld&#13;
hebben gelaten. Daar wordt immers slechts gesproken van 'verkoop, verhuur of&#13;
overgang door vererving'. Het ligt echter niet voor de hand, dat men de Europese voorschriften&#13;
in die mate a contrario mag interpreteren. Ook de minister heeft dat niet gedaan&#13;
waar hij de overgang bij vestiging en tenietgaan van beperkte rechten - die naar de letter&#13;
ook niet in de Europese bepalingen worden genoemd - onder 'overdracht' heeft begrepen.&#13;
PACHT&#13;
Wordt bij de aanvang of het einde van een pachtovereenkomst door partijen zelf een regeling&#13;
getroffen, dan zijn dezelfde regels van toepassing als bij de overdracht van grond.&#13;
Ook hier gaat dus bij een geheel bedrijf het gehele quotum mee en bij pacht van een gedeelte&#13;
van een bedrijf is overgang van een vaste hoeveelheid quotum van 20 000 kg/ha de&#13;
regel met daarbij de mogelijkheid om maximaal 5 ha per heffingsjaar zonder quotum te&#13;
laten overgaan. Zie het deels vernieuwde art. 19 van de beschikking. Partijen kunnen - bij&#13;
voorbeeld bij onderhandelingen over pachtbeëindiging - evenals voorheen afspreken dat&#13;
het bij de pachtgrond behorende quotum bij de pachter blijft, maar nu alleen als het minder&#13;
dan 5 ha betreft. Verder geldt bij het aangaan van de pacht wederom de minimumomvang&#13;
van 1 ha met dien verstande, dat de overeenkomst minder dan één hectare kan&#13;
omvatten 'wanneer de totale oppervlakte grond van de verpachter, gebruikt voor de melkveehouderij,&#13;
minder dan één hectare bedraagt' (art. 19 lid 1 onder b). Voor het vrijwillige&#13;
einde van de pacht wordt naar dit artikelonderdeel verwezen; men zal hier echter in plaats&#13;
van 'verpachter' moeten lezen: 'pachter'. Bij dergelijke kleine percelen blijft het quotum&#13;
dus bij de pachter.&#13;
Zoals in de vorige regeling, worden enige nadere eisen gesteld:&#13;
- de aangegane overeenkomst moet door de grondkamer zijn goedgekeurd en een duur&#13;
van meer dan één jaar hebben; - in geval van het einde van de pacht moet het een door de grondkamer goedgekeurde&#13;
beëindigingsovereenkomst betreffen of een opzegging ex art. 36 lid 2 Pw waarop geen&#13;
verlengingsverzoek is ingediend.&#13;
Evenals voorheen ontbreken in deze opsomming de niet getoetste beëindigingsovereenkomst&#13;
en de van rechtswege eindigende overeenkomst (gesloten voor een kortere dan&#13;
de wettelijke duur, art. 37 Pw) waarvan geen verlenging is gevraagd. Voor het eerste geval&#13;
heeft de regelgever gewild dat er geen quotum zou overgaan - zie de toelichting op de&#13;
wijziging van de beschikking van 14 oktober 1988, Stcrt. 203 -, voor het tweede geval is&#13;
dat niet duidelijk. Dat lijkt mij een omissie, maar in de zojuist genoemde toelichting van&#13;
1988 heeft de regelgever de indruk gewekt dat aan het wel of niet noemen van beëindigingswijzen&#13;
van de pacht in de beschikking geen al te grote betekenis moet worden toegekend:&#13;
allerlei voordien ontbrekende wijzen van beëindiging van de pacht werden toen&#13;
'thans expliciet aangegeven' (curs. van mij, AHTH), hoewel de rechtspraak aan het niet&#13;
vermelden van die beëindigingswijzen wèl gevolgen had verbonden.&#13;
Eindigt de pachtovereenkomst door ontbinding door de rechter of na afwijzing van een&#13;
verlengingsverzoek van de pachter, dan heeft de rechter een bijzondere mogelijkheid. Hij&#13;
mag blijkens art. 19 lid 2 onder b afwijken van de vaste norm door het quotum naar evenredigheid&#13;
met de grond te laten overgaan. Het lijkt wenselijk dat de rechter deze mogelijkheid&#13;
heeft, omdat bij gedwongen einde van de pacht van eensgezindheid tussen&#13;
partijen om tot 'maatwerk' te komen (door het laten overgaan van enige grond zonder&#13;
quotum) geen sprake hoeft te zijn.&#13;
De bevoegdheid tot evenredige verdeling van het quotum sluit aan bij de rechtspraak&#13;
van het Arnhemse hof over pacht en melkquotum onder het oude stelsel. Zie dienaangaande&#13;
mijn bespreking van die rechtspraak in dit tijdschrift (december 1991, blz. 592&#13;
e.v.). Omdat het hof zijn vaste lijn niet zozeer doet steunen op de Beschikking Superheffing,&#13;
maar vooral aansluiting zoekt bij art. 25 Pachtwet en de billijkheid, ligt een voortzetting&#13;
van de bestaande rechtspraak het meeste voor de hand. Dat zou ook inhouden, dat&#13;
de pachter onder het nieuwe stelsel in de regel recht heeft op vergoeding van de helft van&#13;
de verkeerswaarde van het quotum. Ik zou verwachten dat in de toekomst misschien ook&#13;
de 20 000 kg-norm zal worden gehanteerd, vooral in gevallen waar door partijen bij het&#13;
aangaan van de pachtverhouding uitsluitend met de vaste maatstaf van 20 000 kg is gewerkt.&#13;
Het is gewenst dat er snel duidelijkheid komt over de normen die het hof gaat hanteren.&#13;
Heeft namelijk een melkveehouder zowel eigen grond als gepachte grond, dan moet&#13;
hij bij eventuele vervreemding van zijn eigen grond rekening houden met de gerechtvaardigde&#13;
aanspraak van zijn verpachter op het quotum behorende bij de gepachte grond. De&#13;
vraag zou kunnen rijzen, of dit een aanspraak is op 20 000 kg per ha of op het gemiddelde&#13;
quotum per hectare. Ik zou zeggen: (nu nog) in beginsel het laatste. Overigens kan in extreme&#13;
gevallen uit de nieuwe regels voortvloeien, dat de pachter de vervreemding van eigen grond moet uitstellen omdat hierdoor quotum 'van' zijn verpachter verloren zou&#13;
gaan. Vervreemdt hij die grond toch, dan zal hij schadevergoeding moeten betalen.&#13;
De bevoegdheid van de rechter om naar evenredigheid te verdelen is beperkt tot twee&#13;
in de beschikking genoemde gevallen, waarbij tevens wordt geoordeeld over voortgezet&#13;
gebruik van de grond door de pachter (ontbinding en niet verlenging van de pacht). De&#13;
rechter mag kennelijk niet naar evenredigheid verdelen als partijen over het beëindigen&#13;
van hun pachtverhouding tot overeenstem'ming zijn gekomen c.q. op de opzegging niet is&#13;
gereageerd, maar als zij enkel van mening verschillen over de verdeling van het quotum&#13;
en die kwestie aan de rechter voorleggen. Misschien heeft men hier willen vermijden dat&#13;
de rechter geconfronteerd zou worden met partijen die eigenlijk geen geschil hebben over&#13;
het quotum, maar louter een evenredige verdeling nastreven die zij niet zelf kunnen bewerkstelligen.&#13;
Als dat de bedoeling was, heeft men de plank misgeslagen: partijen die in&#13;
de huidige regeling eigenlijk geen geschil hebben, maar evenredige verdeling willen,&#13;
moeten niet alleen een geschil over het quotum, maar ook een geschil over de grond&#13;
voorwenden om hun doel te bereiken! Waarschijnlijk heeft men aan de categorie 'zuivere&#13;
quotumgeschillen' in het geheel niet gedacht.&#13;
De kern van deze problematiek is eigenlijk heel simpel: wie de rechter meer mogelijkheden&#13;
geeft dan partijen zelf, lokt schijngeschillen uit.&#13;
Er is nog een vraagpunt bij partijen die niet van mening verschillen over het einde van&#13;
de pacht, maar alleen over het quotum. De rechter mag, zo is boven naar voren gekomen,&#13;
hier kennelijk niet naar evenredigheid verdelen. Heeft hij dan alleen de vaste maatstaf&#13;
van 20 000 kg/ha tot zijn beschikking? Dat zou erg nadelig zijn voor de pachter, vooral&#13;
bij een laag hectaregemiddelde. Weliswaar zal hij wel financiële compensatie toegewezen&#13;
krijgen, maar zijn produktiecapaciteit kan ernstig worden aangetast. De vraag is nu,&#13;
of de rechter mag bepalen, dat het quotum behorende bij maximaal 5 ha bij de pachter&#13;
blijft. De formulering van art. 19a BSH sluit een bevestigend antwoord niet uit: er staat&#13;
niet dat partijen quotumloze overgang kunnen overeenkomen, maar dat er grond kan&#13;
overgaan terwijl de aanspraak op quotum 'blijft bestaan'. De toelichting zwijgt. Een veroordeling&#13;
in deze zin door de rechter lijkt dus niet uitgesloten. Zo kan hij ook hier tot op&#13;
zekere hoogte maatwerk afleveren. Dit zou met zich meebrengen, dat de rechter bij het&#13;
einde van pacht van kleinere percelen (tot 5 ha) ook de bevoegdheid heeft, te beslissen&#13;
dat het gehele gepachte zonder quotum naar de verpachter teruggaat.&#13;
Uit de beschikking lijkt ook voort te vloeien, dat de rechter de mogelijkheid heeft, quotum&#13;
aan de verpachter toe te wijzen als de pachtovereenkomst betrekking heeft op minder&#13;
dan 1 ha grond en de pachter nog voor de melkveehouderij gebruikte grond overhoudt.&#13;
Dat leid ik althans af uit het feit dat art. 19 lid 2 onder b, anders dan lid 2 onder a, niet&#13;
verwijst naar 'het eerste lid, onderdeel £»'; de toelichting zwijgt hierover. Bij zo'n klein&#13;
stukje grond gaat dan kennelijk alleen quotum over naar de verpachter als de rechter gebruik&#13;
maakt van zijn bevoegdheid af te wijken van de vaste norm van 20 000 kg/ha.&#13;
Wil een verpachter ten aanzien van zo'n klein stukje grond dus aanspraak maken op&#13;
quotum (in plaats van op geld), dan moet hij vrijwillige pachtbeëindiging vermijden, de gang naar de rechter uitlokken en aansturen op evenredige verdeling. De pachter van zo'n&#13;
stukje grond die prijs stelt op behoud van het quotum (tegen vergoeding) doet er daarentegen&#13;
verstandig aan, niet te reageren op een opzegging van de pachter. Een wonderlijke&#13;
situatie.&#13;
DE VRIJHEID VAN DE RECHTER&#13;
Uit het bovenstaande is een beeld naar voren gekomen van beperkte en soms onduidelijke&#13;
mogelijkheden voor de rechter. Hij kan volgens de vaste norm toewijzen, hij kan - hopelijk&#13;
- bepalen dat grond tot een omvang van 5 ha zonder quotum overgaat en hij kan in&#13;
bepaalde - maar niet alle - gevallen het quotum naar evenredigheid verdelen. In de toelichting&#13;
op de wijziging van de BSH wordt ten aanzien van de laatste variant gesteld, dat&#13;
de rechter die 'mogelijkheid moet worden geboden'. Dit suggereert - en daar ben ik in&#13;
het bovenstaande ook vanuit gegaan - dat de nieuwe regels zich ook richten tot de pachtrechter&#13;
en dus direct maatgevend zijn voor diens mogelijkheden. Ik betwijfel dat echter.&#13;
De rechter zal doorgaans niet hoeven bepalen op welke wijze het quotum wordt overgedragen;&#13;
hij kan volstaan met te oordelen over de hoeveelheid over te dragen quotum. Hier&#13;
gelden blijkens de pachtrechtspraak - evenals voorheen - maatstaven die niet of niet uitsluitend&#13;
zijn ontleend aan de BSH, maar (ook) aan de pachtverhouding en die niet op&#13;
voorhand vastliggen. De nieuwe beschikking brengt daarin geen verandering. De nieuwe&#13;
regeling is dus niet zozeer normstellend, maar heeft vooral betrekking op de uitvoering.&#13;
Bekijkt men de problematiek vanuit deze gezichtshoek, dan heeft de rechter een veel&#13;
grotere vrijheid. Hij kan het quotum naar evenredigheid verdelen, hij kan het quotum geheel&#13;
bij de pachter laten en hij kan een vaste hoeveelheid quotum per hectare - bij voorbeeld&#13;
20 000 kg, maar ook een andere hoeveelheid - aan de verpachter toewijzen. Het&#13;
doet dan niet terzake of de rechter alleen oordeelt over het quotum of mede over de verlenging/&#13;
ontbinding van de pacht. Wel moeten partijen het veroordelende en eventueel&#13;
door een dwangsom versterkte vonnis vervolgens uitvoeren met de middelen die hun ten&#13;
dienste staan. En die zijn wèl beperkt, zoals uit het voorgaande zal zijn gebleken. Het&#13;
spreekt uiteraard vanzelf, dat de rechter geen vonnis moet wijzen dat niet uitvoerbaar is.&#13;
In zoverre hebben de nieuwe regels wel enige - zij het indirecte - invloed op de rechter.&#13;
Zie ik het juist, dan blijkt weliswaar niet in alle, maar toch wel in vele gevallen het enige&#13;
bijzondere van art. 19 lid 2 onder b BSH hierin te bestaan, dat partijen bij de registratie niet&#13;
- zoals in art. 21 lid 1 BSH voorgeschreven - hoeven aan te geven met welke hectaren 20&#13;
000 kg quotum meegaat en met welke hectaren niet, maar kunnen volstaan met&#13;
overlegging van het vonnis van de rechter, waarin naar evenredigheid wordt verdeeld. En&#13;
die rechter kan alles uitspreken, maar hoort zich te beperken tot wat partijen kunnen uitvoeren.&#13;
De rechter heeft met art. 19 lid 2 onder b geen nieuwe mogelijkheden gekregen,&#13;
maar wel de zekerheid dat een uitspraak leidende tot het einde van de pacht, waarin evenredige&#13;
verdeling van het quotum wordt gelast, zonder meer door partijen kan worden uitgevoerd. TIJDSTIP VAN OVERGANG QUOTUM&#13;
Bij overdracht van een bedrijf of een gedeelte daarvan gaat het quotum - evenals voorheen&#13;
- over op het tijdstip van inschrijving (de beschikking noemt het nog 'overschrijving')&#13;
van de transportakte in de openbare registers (art. 18). Bij tenietgaan van een&#13;
beperkt recht is het tijdstip van dat tenietgaan maatgevend. Voor erkenning van de aanspraak&#13;
is bovendien vereist, dat partijen gezamenlijk de quotumovergang melden aan de&#13;
Districtsbureauhouder (art. 21 lid 1). Ook bij het tenietgaan van een beperkt recht zal dus&#13;
nog medewerking van de beperkt gerechtigde moeten worden verkregen. In probleemgevallen&#13;
kan een veroordelend vonnis van de rechter die medewerking vervangen.&#13;
Ook als partijen geen quotum willen laten overgaan met de overgang van voor de&#13;
melkveehouderij gebruikte grond (en daartoe behoort ook grond waarop veevoer voor het&#13;
melkvee wordt verbouwd) is registratie vereist (art. 21 lid 1). Wat is hier de sanctie op nalaten?&#13;
Iedere producent moet voortaan vóór 15 april aan de DBH melden wat de omvang&#13;
van zijn melk veebedrij f is bij de aanvang van de heffingsperiode (art. 19a lid 3). Wordt&#13;
die opgave niet gedaan, dan 'kan er geen registratie van overdracht van het quotum van&#13;
de vervreemder naar de verkrijger plaatsvinden', aldus de toelichting. De vraag rijst, in&#13;
hoeverre de jaarlijkse opgave wordt gecontroleerd op juistheid. Verder lijkt het nalaten&#13;
van de opgave geen gevolgen te hebben als in een heffingsjaar wordt volstaan met de&#13;
overdracht van (meer dan 5 ha) 'quotumloze' grond. Wel is in art. 21 lid 5 onder c bepaald&#13;
dat, indien meer dan 5 ha grond zonder quotum wordt overgedragen, over dat meerdere&#13;
de aanspraak op 20 000 kg/ha quotum bij de vervreemder vervalt. In dat&#13;
artikelonderdeel worden ook 'herstelmogelijkheden' en een vergoedingsmogelijkheid gegeven.&#13;
De plaatsing en tekst van deze regeling suggereren echter dat de sanctie alleen&#13;
geldt als e.e.a. blijkt bij de registratie (als men dus tracht meer dan vijf 'quotumloze' hectaren&#13;
te doen registreren) en dus niet als de overtreding pas later blijkt.&#13;
Bij pacht is, evenals voorheen, voor het tijdstip van overgang bepalend 'de ingangsdatum&#13;
van de pachtovereenkomst dan wel, voor zover deze na de ingangsdatum ligt, de datum&#13;
waarop de betrokken partijen de pachtovereenkomst zijn aangegaan'. Dit laatste&#13;
veronderstelt dat partijen met terugwerkende kracht een pachtovereenkomst kunnen sluiten.&#13;
Hoewel het Arnhemse hof de mogelijkheid hiertoe ontkent (zie bij voorbeeld het arrest&#13;
van 22 juli 1991, Pr november 1991, 3: '...aangezien een pachtovereenkomst niet kan&#13;
zijn ingegaan voordat zij is aangegaan...'), is het misschien denkbaar dat in een uitzonderlijk&#13;
geval een bruikleenovereenkomst met terugwerkende kracht - door het alsnog en 'ex&#13;
tune' overeenkomen van een pachtprijs - wordt omgezet in een pachtovereenkomst. Ik&#13;
kan me echter nauwelijks voorstellen, dat men hiervoor in de Beschikking Superheffing&#13;
een regeling heeft willen geven.&#13;
Voor het einde van de pachtovereenkomst wordt geen bepaling over het tijdstip van&#13;
quotumovergang gegeven; dit zal het tijdstip van ontbinding, overeengekomen beëindiging&#13;
of (bij niet verlenging) afloop van de duur zijn. Art. 22 tenslotte regelt de registratie; ook hier wordt het quotum pas erkend wanneer&#13;
de overgang is geregistreerd (lid 2). Naast de gezamenlijke kennisgeving wordt hier een&#13;
overeenkomst geëist (art. 22 lid 1). Is dit (nog) nodig?&#13;
SLOTOPMERKING&#13;
Men kan veel van de superheffing zeggen, maar niet dat het een 'rustig bezit' is. De Europese&#13;
regelgever, de nationale regelgever, de Europese rechter en de nationale rechter&#13;
doen allen hun invloed gelden op de vermogensrechtelijke betrekkingen tussen de Nederlandse&#13;
melkveehouders en dat is terdege te merken. Ook buitenstaanders zoals schrijver&#13;
dezes dragen hun steentje bij tot de onrust. Het is jammer dat een regeling die - behalve&#13;
misschien bij pacht - bevredigend werkte, de Europese toets niet heeft kunnen doorstaan.&#13;
Hoewel ik niet betwist dat onze regels op gespannen voet verkeerden met de (tekst van&#13;
de) Europese verordeningen, is mij niet echt duidelijk geworden welk uiteindelijk doel is&#13;
gediend met het 'terugfluiten' van onze regelgever. Hoe dan ook, kennelijk wordt de soep&#13;
hier even heet gegeten als zij wordt opgediend. Het gevolg is wel, dat naast aandacht voor&#13;
onduidelijkheden in onze nationale regeling een verscherpte waakzaamheid voor onverenigbaarheid&#13;
met de verordeningen geboden is. Op beide aspecten is in het bovenstaande&#13;
ingegaan. Met betrekking tot het eerste aspect zijn enige technische problemen aangeroerd.&#13;
Voor wat betreft het tweede aspect zijn vraagtekens gezet bij de 'quotumloze'&#13;
overgang van maximaal 5 ha en bij art. 23 BSH.&#13;
In algemene zin lijkt mij de nieuwe regeling voor de overgang van quota een toe te juichen&#13;
poging om de vrijheid van het oude stelsel te bewaren zonder in strijd te komen met&#13;
de Europese raamvoorschriften. In het eerste is men aardig geslaagd. Of de huidige criteria&#13;
echter in alle opzichten 'niet afhankelijk zijn van de wil van de betrokken producenten'&#13;
kan worden betwijfeld.</content><legacyfootnotes>1. AgrR 1992,4541.&#13;
2. Dat geldt eveneens voor de indeplaatsstelling en medepacht (art. 23 lid 4); een wijziging van de registratie&#13;
na ontslag van een medepachter uit de pacht - zie art. 50 Pw - is in de beschikking niet geregeld en is&#13;
evenmin onder art. 23 lid 4 te brengen.&#13;
3. Deze vereisten zullen ook wel bedoeld zijn voor gehele bedrijven, hoewel art. 19 lid 4 gebrekkig verwijst&#13;
door onder meer niet over goedkeuring door de grondkamer te reppen.&#13;
Zie Hof Arnhem 29 februari 1988, Agr R 1988, 4161 (Dekens/Vergeer): omdat een bepaling over&#13;
quotumovergang na het einde van de pacht door niet-verlenging niet in de beschikking was opgenomen,&#13;
kon het quotum volgens het hof niet overgaan op de verpachter, maar verviel het aan de Minister. De&#13;
toelichting uit 1988 doet echter voorkomen, dat de rechter het quotum aan de verpachter had kunnen&#13;
toewijzen.&#13;
4. Als bij voorbeeld de pachter 65 jaar oud is, moet hij dan eerst een zinloos verlengingsverzoek indienen en&#13;
na afwijzing daarvan in een afzonderlijke contentieuze procedure (in een verlengingszaak kan niet over de&#13;
quotumverdeling worden beslist, aldus Hof Arnhem 22 mei 1990, Agr R 1990, 4418) evenredige&#13;
verdeling vorderen. Dit alles moet hij ook doen, als de verpachter zijn streven steunt en zich refereert aan&#13;
het oordeel van de rechter.&#13;
5. Dat een wezenlijke verandering van normen ook niet is beoogd kan men afleiden uit het feit dat men&#13;
elders, bij de grondoverdracht, in wezen heeft getracht binnen de grenzen van 'objectieve maatstaven' de&#13;
vrijheid van partijen te handhaven. De toelichting suggereert dit ook: 'Met de wijziging (..) is gepoogd&#13;
zoveel mogelijk aansluiting te zoeken bij het tot en met 21 januari 1992 geldende regime.'&#13;
7. Vgl. bijvoorbeeld Hof Arnhem 17 april 1989, Agr R 1990, 4309 bij pacht.&#13;
8. Als de regeling een ruimere strekking heeft rijzen vragen: waarom vervalt de aanspraak (er staat niet,&#13;
zoals in art. 20, dat de minister kan besluiten de aanspraak niet meer te erkennen) en gedurende hoe lang&#13;
kan de sanctie worden uitgeoefend (anders dan in art. 20 wordt geen termijn genoemd)? Misschien was&#13;
een uitbreiding van art. 20 - dat nu niet naar art. 19a verwijst - op zijn plaats geweest.&#13;
</legacyfootnotes><footnotes><footnote/></footnotes><auteurs>Prof. mr. A.H.T. Heisterkamp</auteurs><published>1992-06-01 00:00:00</published><modified>1990-09-10 00:00:00</modified><editiondate>1992-06-01</editiondate><htmlpath>https://denhollander.info/artikel/6172</htmlpath></article>
</articles></edition>