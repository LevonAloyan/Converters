<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2005</searchword><id>4363</id><udhid>UDH:TvAR/4363</udhid><titel>Bedrijfsmatigheid in de (agrarische) paardenhouderij</titel><searchwords><searchword>TvAR 12/2005</searchword><searchword>UDH:TvAR/4363</searchword></searchwords><attachments><attachment><name>2005_nr 12_Artikel_Boerema.pdf</name><extention>pdf</extention><url>https://denhollander.info/download/4321/ci</url></attachment></attachments><inleiding>1 Inleiding&#13;
De paardenhouderij is een sector die van steeds groter belang wordt binnen agrarisch&#13;
Nederland. Belangrijk genoeg in ieder geval voor een speciale brief van de minister&#13;
van LNV1 over het rijksbeleid ten aanzien van deze sector. Dat rijksbeleid moet&#13;
overigens nog grotendeels worden vormgegeven. De minister signaleert wel enkele&#13;
problemen. Zo noemt hij de veelzijdigheid van de sector en geeft aan dat er ten gevolge&#13;
van deze veelzijdigheid nogal wat problemen spelen op het gebied van de ruimtelijke&#13;
ordening. Een paardenfokbedrijf is immers een activiteit met een geheel andere ruimtelijke&#13;
uitstraling dan een manegebedrijf. Complicerende factor bij bedrijvigheid in de&#13;
paardenwereld is dat hobbymatige activiteiten en (agrarische) bedrijfsmatige activiteiten&#13;
soms moeilijk te onderscheiden zijn, maar vaak wel gebonden zijn aan andere wet- en&#13;
regelgeving.&#13;
Hieronder volgt een opsomming van de verschillende uitleg en consequenties die&#13;
aan het begrip ‘bedrijfsmatigheid’ worden gegeven in de paardenhouderij bij de toepassing&#13;
van verschillende rechtsgebieden, namelijk de ruimtelijke ordening, de milieuwetgeving,&#13;
de belastingwetgeving, de (nieuwe) mestwetgeving en de dierenwelzijnsregelgeving.</inleiding><content>2 Ruimtelijke ordening&#13;
Volgens de jurisprudentie2 is een paardenbedrijf pas passend binnen een ‘agrarische&#13;
bestemming’ als zij gericht is op het voortbrengen van een agrarisch product, tenzij&#13;
binnen de agrarische bestemming ook bijvoorbeeld gebruiksgerichte paardenhouderijen&#13;
als zodanig in de definities zijn genoemd. Een paardenfokkerij, een stoeterij en&#13;
een opfokbedrijf zijn duidelijk gericht op het voortbrengen van een agrarisch product,&#13;
maar een manegebedrijf, pensionstalling of een africhtingsstal komen in de problemen.&#13;
Manege en pensionstalling zijn primair recreatief qua bestemming, maar de africhtingsstal&#13;
is een probleemgeval; als het africhten gekoppeld is aan een fokstal en het&#13;
africhten is een aan het fokken ondergeschikte activiteit dan kan het passen binnen&#13;
een agrarische bestemming, maar als dat niet het geval is dan is het in hoofdzaak een&#13;
veredelingsbedrijf, waar de bestemming passend voor moet worden gemaakt. Deze&#13;
problematiek doet zich geregeld voor bij vestiging, bedrijfsverandering (bijvoorbeeld&#13;
een melkveehouder besluit een paardenbedrijf te beginnen) en bij nieuwbouw. Het&#13;
probleem is dat veelal meer kan worden verdiend aan het stallen en africhten van paarden&#13;
dan aan het fokken en opfokken. Vaak wordt geprobeerd de bedrijfsactiviteiten&#13;
zodanig ‘uit te leggen’, dat formeel kan worden voldaan aan de agrarische bestemming,&#13;
maar feitelijk kan economisch gezien niet binnen de bestemming worden gewerkt.&#13;
2.1 Bedrijfsplan&#13;
Ook gemeentebesturen zien hier inmiddels scherp op toe. Aan de buitenkant van het&#13;
bedrijf of aan de bouwtekening is vaak niet te zien of er paarden zullen worden gestald&#13;
en gebruikt voor de fokkerij of voor de africhting. Ook extra voorzieningen als een&#13;
paardenbak of tredmolen kunnen bij beide typen bedrijven tot de noodzakelijke&#13;
bedrijfsbouwwerken worden gerekend. Er wordt dan ook vaak gevraagd om een&#13;
bedrijfsplan waaruit moet blijken dat aan agrarische activiteiten kan worden verdiend&#13;
en dus aan de bestemming kan worden voldaan. Mag een gemeentebestuur dit vragen?&#13;
Volgens vaste jurisprudentie3 moet bij de toetsing van een bouwplan aan een&#13;
bestemmingsplan niet alleen worden bezien of het bouwwerk overeenkomstig de&#13;
bestemming van het perceel kan worden gebruikt, maar ook of het bouwwerk met&#13;
het oog op zodanig gebruik wordt opgericht. Het concrete, beoogde gebruik van het&#13;
bouwwerk vormt op voorhand een reden om bouwvergunning te weigeren, indien op&#13;
grond van de bouwkundige inrichting of anderszins redelijkerwijs valt aan te nemen&#13;
dat dit gebruik uitsluitend of mede betrekking heeft op andere doeleinden dan die,&#13;
waarin de bestemming voorziet. Dit betekent dat het gemeentebestuur het recht heeft&#13;
een op de agrarische bedrijfsactiviteiten toegesneden bedrijfsplan te vragen, alvorens&#13;
hij behoeft over te gaan tot het verlenen van een bouwvergunning, indien gerede twijfel&#13;
bestaat aan het karakter van het beoogde gebruik.4&#13;
2.2 Reëel bedrijf?&#13;
Bijkomend probleem is het feit dat, wil een paardenbedrijf binnen een agrarische&#13;
bestemming vallen, er sprake zal moeten zijn van een reëel agrarisch bedrijf, dat wil&#13;
zeggen dat er aan de agrarische activiteit ook zal moeten worden verdiend in de zin&#13;
dat uit de agrarische activiteiten minimaal een deelinkomen moet worden gegenereerd.&#13;
5 Als er niet aan wordt verdiend, is het geen agrarisch bedrijf en kunnen er best&#13;
paarden worden gehouden, maar dan hobbymatig.&#13;
Om aan te tonen dat het gaat om agrarische bedrijfsmatige paardenhouderij zal een&#13;
goed bedrijfsplan moeten worden ingediend, waaruit blijkt dat aan de agrarische&#13;
delen van de onderneming voldoende kan worden verdiend om te spreken van een&#13;
reëel agrarisch bedrijf.&#13;
Om aan de problematiek rond de agrarische bestemming te ontkomen wordt tegenwoordig&#13;
vaak een oplossing gezocht in het opnemen van de paardenhouderij binnen&#13;
de bestemming ‘overige agrarische bedrijven’, terwijl maneges vaak ook als maneges&#13;
of als agrarisch met nevenbestemming recreatief worden bestemd.&#13;
Gemeenten maken in toenemende mate gemeentelijk beleid om de soms explosieve&#13;
toename van het aantal paardenbedrijven te beteugelen. Daarbij hanteren ze uiteraard&#13;
ook het ruimtelijke ordeningsinstrumentarium. Gezien de specifieke ruimtelijke uitstraling&#13;
van paardenbedrijven gaan ook provincies over tot het reguleren van de ontwikkeling&#13;
van de paardenhouderij in streekplannen of provinciale omgevingsplannen,&#13;
waarbij ze de planologische randvoorwaarden aangeven waarbinnen de sector zich&#13;
mag ontwikkelen.&#13;
In dit verband moet ook de ruimtelijke impact van hobbymatig gehouden paarden&#13;
en pony’s niet onvermeld blijven. Het zijn immers niet alleen bedrijven die paardenbakken&#13;
aanleggen en gebruiken. Ook is niet iedere gemeente (of welstandscommissie)&#13;
gecharmeerd van de zowel binnen de hobbymatige als bedrijfsmatige paardenhouderij&#13;
vrij vaak toegepaste, opvallende en hoge afrasteringen. Soms moet het negatieve oordeel&#13;
van een welstandscommissie echter wijken voor de wensen van de paardenhouder,&#13;
omdat ‘verhoging van het hekwerk noodzakelijk is ter voorkoming van uitbraak van&#13;
de door hem ter plaatse geweide paarden’.6&#13;
3 Wet milieubeheer&#13;
Activiteiten die schadelijk kunnen zijn voor het milieu of hinder en overlast kunnen&#13;
veroorzaken, kunnen op grond van de Wet milieubeheer (hierna: Wm) en het eraan&#13;
gekoppelde Inrichtingen- en vergunningenbesluit aan een vergunning worden gekoppeld.&#13;
Centraal daarbij staat het begrip “inrichting”. In de Wm is een definitie van dit&#13;
begrip opgenomen. Als een inrichting wordt aangemerkt “vrijwel iedere door de&#13;
mens ondernomen bedrijvigheid, welke binnen een zekere begrenzing pleegt te worden&#13;
verricht en daarbuiten gevaar, schade of hinder kan veroorzaken” mits zij “bedrijfsmatig&#13;
of in een omvang alsof zij bedrijfsmatig was” wordt uitgevoerd.&#13;
Wat zijn de grensgevallen, wanneer is een paardenhouderij bedrijfsmatig, of bereikt&#13;
ze een omvang alsof bedrijfsmatig in de zin van de Wm? 7&#13;
3.1 Bedrijfsmatig&#13;
Er wordt door de bestuursrechter in dit verband vooral gekeken naar het al dan niet&#13;
bestaan van economisch gewin. De toets van de bedrijfsmatigheid bestaat eruit, of het&#13;
al dan niet aannemelijk is dat er wordt verdiend aan de dieren of producten van de&#13;
dieren. De Afdeling weegt de verhouding tussen kosten en baten voor de eigenaar bij&#13;
het houden van dieren. In het verleden werd al bij vijf paarden bedrijfsmatigheid in&#13;
vorenbedoelde zin aangenomen. Omdat een particulier twee hengsten en drie merries&#13;
hield, waarvan de uit de merries verkregen veulens werden verkocht, nam de&#13;
VzAGRvS aan dat sprake was van het bedrijfsmatig houden van paarden. Volgens de&#13;
Voorzitter8 bleek uit deze feiten dat “onvoldoende aannemelijk was gemaakt dat in&#13;
dit geval uitsluitend sprake is van het houden van enkele paarden uit liefhebberij” en&#13;
hij vond dus een vergunningplicht in de rede liggen. Economisch gewin moet beperkt&#13;
worden uitgelegd. Het feit dat onvoldoende aannemelijk is dat de paarden voor de&#13;
hobby worden gehouden is voldoende. In tegenstelling tot de toets bij de ruimtelijke&#13;
ordening hoeft geen bewijs van een reëel agrarisch bedrijf te worden overgelegd. In&#13;
een aantal andere (recentere) uitspraken werd nadrukkelijker gekeken of er sprake&#13;
zou kunnen zijn van economisch gewin, door bij fokkerijen de leeftijd van de dieren&#13;
en de aannemelijkheid van het komen tot daadwerkelijke productie bij de afweging te&#13;
betrekken.9&#13;
Hebben meer mensen dan het gezin van de eigenaar van de dieren nut van het houden&#13;
van de dieren, dan kan er mede op basis van dit criterium een vergunningplicht&#13;
worden aangenomen. In een uitspraak over het al dan niet bedrijfsmatig houden van&#13;
negen tot twaalf paarden vond de rechter, dat aangenomen moest worden dat sprake&#13;
was van het bedrijfsmatig houden van paarden, omdat aannemelijk was dat meer personen&#13;
gebruik maakten van de dieren dan alleen de leden van het gezin.10 Aanwijzing&#13;
dat dieren of hun producten (regelmatig) worden verkocht vormen ook een aanleiding&#13;
om een vergunningplicht op grond van bedrijfsmatigheid aan te nemen.&#13;
3.2 Een omvang alsof bedrijfsmatig&#13;
Ook dieren houden in een omvang alsof bedrijfsmatig kan een aanleiding zijn om een&#13;
vergunningplicht op te leggen. Voor de beoordeling van de milieuvergunningplicht&#13;
moet op grond van dit criterium uiteraard in eerste instantie worden gekeken naar de&#13;
hoeveelheid dieren die wordt gehouden. Hiernaast kijkt de rechter naar de specifieke&#13;
diersoort die wordt gehouden, het aantal dieren en de aan het houden van deze dieren&#13;
specifiek gekoppelde te verwachten milieuproblemen (bij paarden stankhinder en&#13;
vliegenoverlast bijvoorbeeld) en de wijze waarop de dieren worden gehuisvest. Op&#13;
grond van dit criterium kunnen uit de hand gelopen hobby’s toch aan een vergunningplicht&#13;
worden gebonden. Ook is het criterium nuttig om in gevallen waarin geen&#13;
winstoogmerk aanwezig is, maar wel milieubelasting optreedt, toch regulerend te&#13;
kunnen optreden.&#13;
In een recent geval vond toetsing plaats van het houden van vijf paarden. De eigenaar&#13;
was bestuursdwang aangezegd op grond van het ontbreken van een milieuvergunning.&#13;
Van bedrijfsmatigheid kon geen sprake zijn, want de paarden waren niet ‘meegenomen’&#13;
in de milieuvergunningprocedure rond het bedrijf van de eigenaar, een kwekerij.&#13;
De milieurechter11 toetst min of meer pro forma aan het criterium ‘houden van dieren&#13;
in een omvang alsof bedrijfsmatig’. Hij concludeert dat de paardenhouderij in dit geval&#13;
uitsluitend bestaat “voor de beoefening van de dressuur- en springsport. Er wordt&#13;
niet met de dieren gefokt en er vindt geen verkoop plaats. Evenmin worden de dieren&#13;
door anderen bereden of wordt de [paardenhouderij12 LB] door anderen bezocht.&#13;
Onder deze omstandigheden bestaat geen aanleiding voor het oordeel dat de paardenhouderij&#13;
een omvang heeft als ware zij bedrijfsmatig.”&#13;
Opvallend is dat de rechter in dit geval toch méér toetst aan het ‘al dan niet&#13;
bedrijfsmatig zijn’ van de paardenhouderij dan aan de ‘omvang alsof bedrijfsmatig’.&#13;
Het omgekeerde komt ook voor: in een concreet geval werd de vergunningplicht&#13;
voor het houden van tien IJslandse paarden onderzocht, waarvan er slechts vijf bij de&#13;
stal aanwezig zouden zijn, omdat de andere vijf deel uitmaakten van een begrazingsproject&#13;
van Staatsbosbeheer. Alleen tijdens zeer natte perioden zouden alle tien de&#13;
paarden binnen de inrichting aanwezig zijn. Hier concludeert de Afdeling13 tot het niet&#13;
aanwezig zijn van een inrichting, omdat winstoogmerk bij het houden van de dieren&#13;
ontbreekt. “Ook overigens is niet gebleken van feiten of omstandigheden die kenmerkend&#13;
zijn voor een bedrijfsmatige exploitatie”, aldus de rechter. Een vergunningplicht&#13;
wordt afgewezen. Hier heeft de Afdeling vergeten dat op grond van het andere&#13;
criterium, ‘een omvang alsof bedrijfsmatig’, wellicht wél een vergunningplicht voor&#13;
de hand had gelegen.&#13;
4 Belastingwetgeving&#13;
Ook bij de toepassing van de belastingwetgeving speelt de agrarische bedrijfsmatigheid&#13;
van het paardenbedrijf een rol. In de Wet op de Inkomstenbelasting 2001 (hierna:&#13;
IB) is nog steeds een landbouwvrijstelling opgenomen. Die garandeert dat voordelen,&#13;
behaald bij de verkoop of onttrekking van gronden aan het bedrijfsvermogen,&#13;
zijn vrijgesteld van belastingheffing voor zover het een waardeverandering van de&#13;
grond betreft die in het kader van het landbouwbedrijf van de ondernemer wordt&#13;
gebruikt. Hierop gelden echter twee uitzonderingen, namelijk de waardeverandering&#13;
die ontstaan is in de uitoefening van het bedrijf (bijvoorbeeld waardeverandering&#13;
omdat de grond is gedraineerd of geëgaliseerd) en de waardeverandering die voortvloeit&#13;
uit toekomstige aanwendingsmogelijkheden van de grond buiten het kader van&#13;
een landbouwbedrijf.&#13;
4.1 Agrarisch bedrijfsmatig voor de landbouwvrijstelling (IB)?&#13;
Welk type paardenbedrijf kan nu wel of niet gebruik maken van deze landbouwvrijstelling?&#13;
In zijn algemeenheid geldt ook hier dat een landbouwbedrijf gericht moet zijn&#13;
op het voortbrengen van een landbouwproduct. Daarin liggen de grenzen bij de paardenhouderij&#13;
volgens de belastingrechter subtiel. Een paardenfokkerij is agrarisch,&#13;
want richt zich op voortbrengen van een agrarisch product, en ook een paardenopfokbedrijf,&#13;
waar jonge paarden van ongeveer vijf maanden oud worden gebracht&#13;
die weer weggaan als volwassen driejarige paarden, kan de toets van de landbouwvrijstelling&#13;
doorstaan, mist de hoofdactiviteiten van dit paardenopfokbedrijf zich beperken&#13;
tot het verschaffen van voer, water en onderdak. Aanvaardbaar is volgens het&#13;
Gerechtshof Den Bosch dat ‘in de laatste periode’ (binnen een tijdspanne van drie&#13;
jaren) tegen betaling een aantal aanvullende diensten wordt verricht, zoals het keuringsklaar&#13;
of trailermak maken.14 De Hoge Raad vond deze uitleg van het begrip&#13;
landbouwbedrijf aanvaardbaar.15&#13;
Dit is anders indien een springstal wordt geëxploiteerd, zo bepaalde de Hoge Raad&#13;
in 1998.16 Iemand die zijn beroep maakt van het opfokken, africhten, trainen, houden&#13;
en exploiteren van jonge paarden ten behoeve van de springsport oefent primair geen&#13;
landbouwbedrijf uit. Hier ligt de nadruk op het actief investeren in de kwaliteiten van&#13;
het dier, activiteiten die méér ‘toegevoegde waarde’ opleveren dan gebruikelijk is binnen&#13;
het kader van een landbouwbedrijf.&#13;
Opvallend is dat de belastingrechter een zeer systematische toets hanteert om het&#13;
karakter van de bedrijfsactiviteiten te beoordelen:&#13;
– Valt het bedrijf onder de sector paardenhouderij van het Productschap voor Vee,&#13;
Vlees en Eieren en is het derhalve onderworpen aan de voor deze sector uitgevaardigde&#13;
regels en valt men onder de mestwetgeving?&#13;
– Is de bestemming van het perceel waar het bedrijf is gevestigd agrarisch?&#13;
– Welke feitelijke activiteiten verricht men met de paarden? (alleen opfokken, of verdergaand&#13;
‘veredelen’)&#13;
– Is er ook in uiterlijke verschijningsvorm en naar maatschappelijke opvattingen&#13;
sprake van een landbouwbedrijf? (Worden er landbouwhuisdieren gehouden in&#13;
stallen en op weilanden, en worden deze gevoederd, gedrenkt en groeien ze er op&#13;
tot de fase waarin ze gebruiksklaar zijn?)&#13;
Inhoudelijk is deze toets vergelijkbaar met die van de ruimtelijke ordeningsrechter,&#13;
die echter nadrukkelijker toetst aan de ‘bedrijfsmatigheid-sec’ die voor de belastingrechter&#13;
een gegeven is. De toetsing van de bedrijfsmatigheid door de milieurechter&#13;
wijkt van deze toets sterk af.&#13;
4.2 Agrarisch bedrijfsmatig voor de landbouwregeling (OB)?&#13;
De landbouwregeling in de omzetbelasting (BTW) is in het leven geroepen omdat&#13;
(veel) landbouwondernemers problemen zouden ondervinden bij het voldoen aan de&#13;
administratieve verplichtingen van de BTW. Volgens de regeling hoeven agrariërs&#13;
geen BTW aan hun afnemers in rekening te brengen. Daar staat tegenover dat zij geen&#13;
recht hebben op aftrek van aan hen in rekening gebrachte BTW. Zij hoeven hun leveringen&#13;
en diensten niet te administreren en hoeven geen facturen met BTW-gegevens&#13;
uit te reiken. Wie gebruik wil maken van de regeling, de zogenaamde forfaitaire landbouwer,&#13;
wordt buiten de normale BTW-heffing gehouden. De regeling is facultatief;&#13;
de keuze om de regeling al dan niet toe te passen geldt telkens voor vijf jaar.&#13;
Ook voor de toepassing van de landbouwregeling geldt dat het bedrijf een agrarisch&#13;
bedrijf moet zijn. Bij de duiding van het ‘landbouwbedrijfskarakter’ van het&#13;
paardenbedrijf in het kader van de landbouwregeling gelden vergelijkbare criteria als&#13;
bij de toepassing van de landbouwvrijstelling.17 Het Gerechtshof van Den Bosch&#13;
verwijst in haar uitspraak van 2003 over de inkomstenbelasting ook expliciet naar de&#13;
uitspraak van 2002 van het Gerechtshof Arnhem over de toepassing van het bedrijfsmatigheidsbegrip&#13;
bij de omzetbelasting.&#13;
4.3 Welk tarief?&#13;
Een beetje in de zijlijn van het thema van dit artikel speelt binnen de bedrijfsmatige&#13;
paardenhouderij een interessante discussie over de toepassing van het verlaagde of het&#13;
normale BTW tarief voor geleverde diensten.&#13;
In de loop van de jaren zijn steeds meer goederen en diensten die alleen door landbouwers&#13;
worden gebruikt onder het verlaagde BTW-tarief van 6% gebracht. Producten&#13;
die onder dit verlaagd tarief vallen, zijn bijvoorbeeld diergeneesmiddelen en de&#13;
diensten van KI-instellingen. Diensten als het lesgeven binnen een manege zijn per&#13;
1 januari 2002 ook belast tegen het lage tarief. De sector paardenhouderij van het&#13;
Productschap Vee, Vlees en Eieren (hierna: PVE) pleit voor het toepassen van het verlaagde&#13;
tarief op de gehele paardenhouderij.18&#13;
Recent speelde bij de belastingrechter een aantal vragen rond het mogen toepassen&#13;
van het verlaagde tarief van de omzetbelasting in geval van (A) pensionstalling van&#13;
paarden en (B) het trainen en africhten van paarden in eigendom van derden. In beide&#13;
gevallen worden stallingsboxen verhuurd en wordt deze prestatie gezien als een van&#13;
omzetbelasting vrijgestelde prestatie. Stalling is immers aan te merken als verhuur van&#13;
een onroerende zaak en valt daarom onder de vrijstellingsregeling, bedoeld in artikel 11&#13;
eerste lid, letter b Wet op de omzetbelasting 1968.&#13;
De resterende vragen gaan over het al dan niet mogen toepassen van het verlaagde&#13;
BTW tarief van 6% voor de overige prestaties die door de paardenondernemers worden&#13;
geleverd.&#13;
A. Pensionstalling&#13;
In het geval van de pensionstal gaat het daarbij om het medegebruik van de rijhal, het&#13;
verstrekken van voer en het uitmesten van de stal. De ondernemer betoogde dat ook&#13;
het gebruik van de rijhal zou zijn vrijgesteld van omzetbelasting (verhuur onroerende&#13;
zaak) en het verstrekken van voer onder het lage tarief zou moeten vallen. Het&#13;
Gerechtshof Arnhem19 vindt echter dat alleen de verhuur van de box kan vallen onder&#13;
de vrijstelling. De overige door de ondernemer verrichtte handelingen moeten worden&#13;
aangemerkt als één dienst, voortvloeiend uit de hoofdprestatie, te weten het tegen&#13;
vergoeding verzorgen van het paard. Deze dienst is belast naar het gewone omzetbelastingtarief.&#13;
Medegebruik van de rijhal kan eveneens, analoog naar de redenering&#13;
van de Hoge Raad20 in een eerder arrest, beschouwd worden als het gelegenheid geven&#13;
tot het rijden met een paard in de rijhal, welke dienst is onderworpen aan het gewone&#13;
tarief. Van vrijstelling is in ieder geval geen sprake.&#13;
B. Trainingsstal voor dressuurpaarden in eigendom van derden&#13;
Het Gerechtshof Den Bosch heeft aan het begin van dit jaar meer moeite met het&#13;
beantwoorden van de hem voorgelegde vragen, die handelen over het toe te passen&#13;
tarief bij het ‘veredelen’ van dressuurpaarden. De ondernemer in kwestie traint paarden&#13;
in opdracht van derden en probeert ze op een ander prestatieniveau te brengen.&#13;
De paarden komen meestal al ‘beleerd’ (zadelmak) aan, maar ze worden op een steeds&#13;
hoger prestatieniveau gebracht. De activiteit leidt, volgens de paardentrainer, bij ieder&#13;
hoger prestatieniveau tot de aflevering van een nieuw vervaardigd goed, namelijk een&#13;
ander paard dan voorheen. Deze prestatie zou belast dienen te worden naar het verlaagde&#13;
tarief. De noodzakelijke aanvullende activiteiten, namelijk verzorging en voeding,&#13;
gaan volgens de paardentrainer op in deze levering.&#13;
De Hoge Raad21 besliste in 1997 al eens dat het africhten van een jong paard dat geschikt&#13;
wordt gemaakt voor nieuwe gebruiksdoeleinden, met zich brengt dat sprake is van&#13;
een nieuw goed. Het africhten van een jong paard in opdracht van derden brengt dan&#13;
ook mee dat sprake is van oplevering van een afgericht en getraind paard.&#13;
Het Gerechtshof Den Bosch twijfelt of het in dit geval kan aansluiten bij dit arrest&#13;
van 1997. De wet (gewijzigd ten gevolge van Europees recht) spreekt inmiddels echter&#13;
van de noodzaak tot het ‘vervaardigen’ van een nieuw goed en niet slechts het ‘opleveren’&#13;
van een nieuw goed. Het Hof van Justitie22 heeft al in 1985 uitgemaakt dat&#13;
“slechts sprake is van het vervaardigen van een werk in roerende staat indien een&#13;
opdrachtnemer een nieuw goed maakt uit de materialen die de opdrachtgever hem&#13;
heeft verstrekt”. En van een nieuw goed is slechts sprake indien de functie van het&#13;
nieuwe goed verschilt van de functie die de verstrekte materialen hadden. De Inspecteur&#13;
wijst in dit verband op een ander arrest van het Hof van Justitie, namelijk het arrest&#13;
Stenholmen.23 Uit dit arrest zou kunnen worden afgeleid dat er, vanaf het moment dat&#13;
een paard drie jaar oud is en tevens zadelmak, er nimmer meer sprake zou kunnen zijn&#13;
van ‘vervaardiging’ in vorenbedoelde zin.&#13;
Het Gerechtshof van Den Bosch komt er niet uit en besluit in een arrest van februari&#13;
200524 het Hof van Justitie een aantal prejudiciële vragen te stellen over de interpretatie&#13;
en de reikwijdte van het begrip ‘vervaardigen’ met betrekking tot het beleren&#13;
en (verdergaand) trainen en africhten van paarden. Het antwoord op deze vraag is&#13;
daarmee nog niet gegeven. Het is nog wachten op een reactie van het Hof van Justitie.&#13;
5 (Nieuwe) mestwetgeving&#13;
Paardenmest valt als meststof onder de nieuwe Meststoffenwet. Op grond van de&#13;
nieuwe mestwetgeving zal een uitzondering voor hobbymatig gehouden dieren gaan&#13;
gelden. Hoewel deze wetgeving nog ‘in de maak’ is, bestaat er voldoende duidelijkheid&#13;
over de lijn om er in dit artikel al eens op in te gaan.&#13;
Hobbymatig gehouden landbouwhuisdieren vallen niet onder het nieuwe mestbeleid.&#13;
Dit blijkt uit het ontwerp-Uitvoeringsregeling Meststoffenwet.25 De uitwerpselen&#13;
van deze dieren zijn geen mest, zo valt uit de tekst af te leiden. Dat de uitwerpselen&#13;
van hobbymatig gehouden dieren geen ‘dierlijke meststoffen’ zijn, wil echter&#13;
nog niet zeggen dat ze geheel buiten de reikwijdte van de Meststoffenwet zullen vallen.&#13;
Wanneer deze uitwerpselen door een echt landbouwbedrijf als ‘meststof’ in de&#13;
zin van artikel 1, eerste lid, onderdeel d, worden gebruikt, tellen de meststoffen wel&#13;
mee in het kader van de totale stikstofgebruiksnorm voor meststoffen en de fosfaatgebruiksnorm&#13;
voor meststoffen van dit bedrijf.26&#13;
Kleine veehouderijbedrijven, waaronder vele hobbyboeren (minder dan 350 kg stikstof&#13;
en minder dan 3 ha landbouwgrond), vallen wel onder de Meststoffenwet, maar&#13;
zijn vrijgesteld van de meeste administratieve verplichtingen.27 Deze bedrijven moeten&#13;
wel voldoen aan de gebruiksnormen en dat aannemelijk kunnen maken.28&#13;
5.1 Bedrijfsmatig of hobbymatig?&#13;
Doorslaggevend voor de beantwoording van de vraag of dieren hobbymatig of&#13;
bedrijfsmatig worden gehouden is steeds of de betrokken dieren worden gehouden&#13;
‘voor gebruiks- of winstdoeleinden’, in een bedrijfsmatige context (artikel 1, eerste&#13;
lid, onderdelen c, g en i, van de Meststoffenwet). Hieronder worden in ieder geval&#13;
verstaan dieren die worden gehouden vanwege hun producten, of dieren die worden&#13;
gehouden met het oog op de (op)fokkerij. Tijdens de parlementaire behandeling29 is&#13;
verduidelijkt dat dieren die uitsluitend in de privésfeer worden gehouden als gezelschapsdier,&#13;
bijvoorbeeld het rijpaard van de dochter van de varkenshouder, alsmede&#13;
dieren die worden getoond in dierentuinen en parken en dieren die worden gehouden&#13;
voor puur educatieve doeleinden, zoals dieren in kinderboerderijen, buiten de reikwijdte&#13;
van het begrip ‘voor gebruiks- of winstdoeleinden gehouden dieren’ vallen. Of&#13;
dit in een concrete situatie het geval is, vergt steeds een feitelijke beoordeling. De&#13;
minister geeft wel handreikingen. Hij heeft het voornemen om ondergrenzen te stellen.&#13;
“Op dit moment wordt nog bekeken waar deze grenzen moeten liggen. Voor&#13;
pluimvee en varkens ligt het voor de hand om aan te sluiten bij de ondergrens die&#13;
geldt in het kader van de stelsels van varkens- en pluimveerechten: 3 vleesvarkens en&#13;
250 legkippen. Om een zekere harmonisatie te bereiken, vindt voor de verschillende&#13;
diersoorten een inventarisatie plaats van vergelijkbare grenzen op andere beleidsterreinen.”,&#13;
aldus de minister van LNV.30&#13;
5.2 Paardenhouders&#13;
Voor paardenhouders betekent dit dat de eigenaar van de paarden zelf moet beoordelen&#13;
of de paarden hobbymatig danwel bedrijfsmatig worden gehouden. Het ministerie&#13;
van LNV neemt als uitgangspunt dat wanneer de gehouden paarden minder dan 350 kg&#13;
stikstof in mest produceren (ongeveer 7 paarden, of 17 Shetlanders), er ook daadwerkelijk&#13;
sprake is van hobbymatig gehouden paarden. Wordt er meer stikstof geproduceerd,&#13;
dan moet de houder aantonen dat de paarden niet bedrijfsmatig worden gehou-&#13;
den. De minister geeft niet aan hoe dat zou moeten worden aangetoond. Hij laat dat&#13;
aan de creativiteit van de paardenbezitter over.31&#13;
Meer dan 350 kg stikstof produceren is echter een aanmerkelijke hoeveelheid en er&#13;
is eigenlijk geen reden om het produceren ervan buiten de toepassing van de Meststoffenwet&#13;
te houden enkel op grond van het al dan niet hobbymatig houden van de&#13;
dieren, te meer daar de minister zelf de excretie van paarden ‘niet verwaarloosbaar’&#13;
noemt.32&#13;
Een parallel naar het begrippenkader van de Wet milieubeheer ligt voor de hand:&#13;
niet iedereen die onder deze vergunningplicht valt, houdt dieren voor winst- of&#13;
gebruiksdoeleinden; er is ook een categorie vergunningplichtig op grond van het&#13;
‘houden van dieren in een omvang alsof bedrijfsmatig’, zonder dat eisen aan winst- of&#13;
gebruiksdoeleinden worden gesteld. Of iemand nu een ‘Stichting opvang voor oude&#13;
paarden’ drijft, waar 100 dieren rondlopen (geen gebruiks- of winstoogmerk) of een&#13;
manege (wel winstoogmerk) met evenveel dieren; er worden aanzienlijke hoeveelheden&#13;
mest geproduceerd en de ratio om ze in dit kader verschillend te behandelen,&#13;
ontbreekt.&#13;
Ook inhoudelijk zou deze link naar de Wet milieubeheer wel kunnen worden&#13;
beredeneerd. Beide wetten beogen de effecten van mogelijk schadelijke stoffen of&#13;
activiteiten te beteugelen. Er zou in de uitvoeringsregeling van de Meststoffenwet of&#13;
de uitleg hiervan ook nog een categorie ‘hobbymatig houden van paarden in een&#13;
omvang alsof bedrijfsmatig’ kunnen worden geïntroduceerd die bijvoorbeeld zou&#13;
kunnen vallen onder de ‘beperkte administratieve verplichtingen’ van artikel 43 van&#13;
de Ontwerp-Uitvoeringsregeling Meststoffenwet.&#13;
6 Welzijnswetgeving: Identificatie en Registratie en medicijngebruik&#13;
Hoewel niet strikt opgehangen aan de begrippen ‘bedrijfsmatig’ en ‘hobbymatig’&#13;
gelden wel enkele onderscheiden in behandeling van paarden die aan deze begrippen&#13;
zouden kunnen worden opgehangen. Als we er van uitgaan dat een in een bedrijfsmatige&#13;
context gehouden paard uiteindelijk een ‘slachtbestemming’ behoudt en een&#13;
hobbymatig gehouden dier niet, dan blijken vooral verschillen te bestaan in de Identificatie&#13;
en Registratie (hierna: I&amp;R) en het mogelijke medicijngebruik.&#13;
6.1 Identificatie en Registratie&#13;
Het primaire doel van de I&amp;R-regeling voor paardachtigen is het garanderen van de&#13;
volksgezondheid bij consumptie van paardenvlees.33 Vanuit de EU is verplicht gesteld&#13;
dat elk paard een paspoort moet hebben. Nederland heeft de uitvoering van de I&amp;Rregelgeving&#13;
in medebewind overgedragen aan het PVE. In 2004 zag de Verordening&#13;
identificatie en registratie van paardachtigen (PVV 2004) het licht. Deze verordening&#13;
stelt het paardenpaspoort verplicht voor alle paardachtigen. In dit paspoort moet zijn&#13;
opgenomen of het paard al dan niet bestemd is voor menselijke consumptie. Uitgangspunt&#13;
is dat het paard wordt gechipt.&#13;
Een toegestaan alternatief voor de chip is het vastleggen van het DNA-profiel van&#13;
het paard in het paspoort. Voor ‘gewetensbezwaarde’ paardenhouders is deze alternatieve&#13;
wijze van identificatie mogelijk gemaakt en ontheffing van de chip-verplichting&#13;
kan op verzoek worden verleend.34 Deze vorm van identificatie is vooralsnog alleen&#13;
toegestaan voor paarden die geen slachteindbestemming hebben.&#13;
6.2 Medicijngebruik&#13;
De wijze van identificatie en de melding in het paspoort van wel of geen slachteindbestemming&#13;
hebben gevolgen voor het bij het paard toegestane medicijngebruik.&#13;
Heeft het paard een slachteindbestemming, dan moet het medicijngebruik verplicht&#13;
worden geregistreerd in het paspoort. Heeft het paard geen slachteindbestemming,&#13;
dan is de medicijnregistratie in het paspoort niet verplicht.&#13;
Per 1 november 2005 zal een communautaire lijst van diergeneesmiddelen worden&#13;
opgesteld die niet geregistreerd zijn voor het gebruik bij paarden.35 De medicijnen op&#13;
deze lijst zullen toch aan paarden mogen worden toegediend, mits na toediening bij&#13;
slachtpaarden een wachttijd van minimaal zes maanden in acht wordt genomen, tot&#13;
het moment dat het dier ter slacht wordt aangeboden. Dit kan inhouden dat bepaalde&#13;
beschikbare en geschikte medicijnen niet worden toegepast omdat een wachttijd ontstaat.&#13;
Dit kan nadelig zijn voor het welzijn van het individuele dier.36&#13;
Vanaf 1 januari 2006 is het op basis van de Europese Hygiëneverordeningen37 ook&#13;
verplicht om het slachthuis te informeren over, onder andere, het gebruik van nietgeregistreerde&#13;
medicijnen.&#13;
Ook is het ministerie van LNV doende om met de sector afspraken te maken over&#13;
het voorschriftplichtig maken van alle diergeneesmiddelen voor paarden. Dit betekent&#13;
dat de dierenarts in het vervolg ook bijvoorbeeld de wormkuren moet gaan voorschrijven&#13;
en registreren in het paspoort. Voor paarden die niet bestemd zijn voor&#13;
consumptie geldt dit in principe ook, maar kunnen bepaalde medicijnen worden uitgezonderd.&#13;
Bovenstaande maatregelen moeten ertoe leiden dat er meer geneesmiddelen voor&#13;
paarden beschikbaar komen terwijl toch de voedselveiligheid gegarandeerd blijft.&#13;
7 Conclusies en discussie&#13;
Uit het bovenstaande ontstaat het beeld dat agrarische bedrijfsmatigheid binnen de&#13;
paardenhouderij door de diverse rechters enigszins verschillend wordt geïnterpreteerd.&#13;
Bij de ruimtelijke ordening geldt natuurlijk primair de definitie van het begrip&#13;
agrarische bedrijfsmatigheid zoals dat in het bestemmingsplan is gedefinieerd. Daar&#13;
zal een rechter altijd eerst naar kijken. Sluit de definitie in het plan aan bij de gebruikelijk&#13;
gehanteerde definitie, dan spelen vragen als: a) Is deze paardenhouderij gericht&#13;
op het voortbrengen van een agrarisch product?; b) In welke mate zijn de hoofdinkomsten&#13;
afkomstig van deze agrarisch te benoemen activiteiten; en c) Kan in dit concrete&#13;
geval worden gesproken van een reëel bedrijf, met dito inkomsten?&#13;
Voor de Wet milieubeheer geldt veel meer een toets of er aan het houden of gebruiken&#13;
van de paarden, of producten van de dieren, wordt verdiend. Niet zozeer de aard van&#13;
de activiteiten staat centraal (agrarisch of recreatief), maar de verdiensten aan het dier&#13;
of het product. Bij deze toets speelt bedrijfsmatigheid in de zin van het daadwerkelijk&#13;
uitoefenen van een bedrijf een ondergeschikte rol.&#13;
Hoeveel verdiend wordt, doet minder terzake. Lesgeven, adverteren, instructie&#13;
geven, activiteiten organiseren zijn allemaal aanwijzingen dat er verdiensten zouden&#13;
kunnen zijn. Houdt men meer paarden dan in het kader van een hobby gebruikelijk,&#13;
dan kan een vergunning alsnog aan de orde zijn, op grond van het criterium ‘houden&#13;
van dieren in een omvang alsof bedrijfsmatig’ afhankelijk van de omstandigheden van&#13;
het geval, vooral blijkend uit de aard van de huisvesting (professioneel of niet?).&#13;
De belastingrechter kijkt bij de toepassing van de landbouwvrijstelling en de landbouwregeling&#13;
weer primair naar de aard van de activiteiten en gaat systematisch een heel&#13;
aantal aspecten langs.&#13;
De uitleg die de belastingrechter aan het begrip bedrijfsmatig landbouwbedrijf geeft,&#13;
is vergelijkbaar met die de ruimtelijke ordeningsrechter hanteert, maar afwijkend van&#13;
de toets van de milieurechter.&#13;
Binnen de nieuwe mestwetgeving wordt de bewijslast voor het al dan niet bedrijfsmatig&#13;
houden van paarden bij de houder van de dieren neergelegd. Aan de ene kant&#13;
zal de uitleg van de regeling nauwkeurig de bandbreedte weer gaan geven (max. 7&#13;
paarden is hobby), aan de andere kant wordt ruimte gecreëerd om bij het houden van&#13;
meer dan zeven paarden aan te tonen dat de dieren niet worden gehouden voor&#13;
gebruiks- of winstdoeleinden en daardoor niet onder de Meststoffenwet vallen. Dit&#13;
levert spanning op met de uitleg van andere effectgerichte regelgeving, bijvoorbeeld&#13;
de Wet milieubeheer, omdat nu blijkbaar niet het doel van de regeling bepaalt of men&#13;
er onder valt (beperking van de milieubelasting), maar het feit op welke grondslag&#13;
men de dieren houdt. Aanbevolen wordt hier nog een categorie aan toe te voegen,&#13;
vergelijkbaar met ‘in een omvang alsof bedrijfsmatig’.&#13;
De welzijnswetgeving maakt verschil tussen hobbymatige en bedrijfsmatige paardenhouders&#13;
door de voedselveiligheid centraal te stellen. Paardenhouders die hun dier&#13;
uiteindelijk een slachtbestemming geven, kiezen voor een bepaalde manier van identificatie&#13;
(de chip) en nemen beperkingen in de toepassing van mogelijk beschikbare&#13;
diergeneesmiddelen op de koop toe. Dit kan leiden tot de overweging om een bepaald&#13;
beschikbaar geneesmiddel toch maar niet toe te passen, omdat dan een wachttijd ontstaat.&#13;
Dit kan negatief uitpakken voor het welzijn van het dier. Daartegenover staat&#13;
dat paarden die eenmaal als hobbydier zijn geïdentificeerd nooit meer van deze status&#13;
zullen afkomen.</content><legacyfootnotes>* Luuk Boerema is jurist, onder meer gespecialiseerd in praktisch dierenrecht. (www.praktischdierenrecht.nl)&#13;
1. TK 2004-2005, 29 800 XIV, nr. 99.&#13;
2. O.a. ABRvS 2 december 1997, nr. H01.97.0274.&#13;
3. Zie o.a. ABRvS 21 november 1996, H01.96.0154, JB 1997/7, Rawb 1997, 54 en ABRvS 16 maart 1999,&#13;
Ho1.97.1491, BR 2000/215.&#13;
4. ABRvS 19 november 2003, 200302595/1 LJN: AN8359 en ABRvS 21 augustus 2002, nr. 200106296/1.&#13;
5. O.a. AB 1982/365 en AB 1986/444.&#13;
6. Rb. Arnhem 30 juni 2005, AWB 04/2811, LJN: AT9442.&#13;
7. Zie voor een uitgebreid overzicht: Luuk Boerema, Praktisch dierenrecht, Koninklijke Vermande, Den Haag&#13;
2003.&#13;
8. Vz. AgvB 6 maart 1993, nrs B05.93.0654 en G05.93.1200.P90, Milieurechtspraak 1994, nr. 12.&#13;
9. Vz. ABRvS 7 april 1994, nr. B05.93.1553 en Vz. ABRvS 6 april 1994, Gst. 7008, nr. 10 met noot Uylenburg.&#13;
10. Vz. ABRvS 6 januari 2000, nr. E03.98.0133, JM 2000/37 met noot Zigenhorn.&#13;
11. ABRvS 15 oktober 2003, nr. 200302415/1, LJN: AL8982.&#13;
12. In de uitspraak viel een woord weg.&#13;
13. ABRvS 22 oktober 1999, nr. E03.97.0236, JM 2000, nr. 2 met noot Zigenhorn.&#13;
14. Gerechtshof Den Bosch 25 april 2003, nummer 01/00063, LJN: AH8938.&#13;
15. HR 29 april 2005, nr. 39.781, LJN: AT4895.&#13;
16. HR 26 augustus 1998, nr. 32598, BNB 1999/47.&#13;
17. Gerechtshof Arnhem 15 oktober 2002, nr. 00/02072, LJN AF0235.&#13;
18. Bericht PVE sector paardenhouderij van 25 augustus 2005 (www.pve.nl).&#13;
19. Gerechtshof Arnhem 25 mei 2005, nr. 02/04224, LJN AT8710.&#13;
20. HR 8 oktober 1997, nr. 32.750, BNB 1997/402.&#13;
21. HR 17 december 1997, nr. 32.593.&#13;
22. HvJ EG 14 mei 1985, nr. 139/84 (Van Dijks Broekhuis), JP HvJ EG 1985, p. 1405.&#13;
23. HvJ EG 1 april 2004, nr. C-320/02.&#13;
24. Gerechtshof Den Bosch 16 februari 2005, nr. 00/02881, LJN AT2491.&#13;
25. Stcrt. 2005, 180.&#13;
26. Nota van Toelichting Ontwerp-Uitvoeringsregeling Meststoffenwet, Stcrt. 2005, 180, p. 16.&#13;
27. Artikel 43 Ontwerp-Uitvoeringsregeling Meststoffenwet.&#13;
28. TK 2004-2005, 28 385 en 29 930, nr. 52.&#13;
29. Paragraaf 3.2.1 van de Memorie van Toelichting (TK 2004-2005, 29 930, nr. 3, p. 23), paragraaf 11.3 van&#13;
de Nota naar aanleiding van het verslag (TK 2004-2005, 29 930, nr. 6) en de brief van de Minister van&#13;
Landbouw, Natuur en Voedselkwaliteit aan de Tweede Kamer van 27 juni 2005 (TK 2004-2005, 28 385&#13;
en 29 930, nr. 52).&#13;
30. TK 2004-2005, 29 930, nr. 6.&#13;
31. Bericht van 12 september 2005 van de sectorraad Paarden van het PVE, 2005-100-N0096.&#13;
32. TK 2004-2005, 29 930, nr. 6.&#13;
33. Bijlage bij brief aan de kamer over beleidslijn paardenhouderij, TK 2004-2005, 29 800 XIV, nr. 99.&#13;
34. TK 2004-2005, 29 800 XIV, nr. 83.&#13;
35. Bijlage bij brief aan de kamer over beleidslijn paardenhouderij, TK 2004-2005, 29 800 XIV, nr. 99.&#13;
36. Vgl. uitspraak Veterinair Tuchtcollege van 27 januari 2005, Stcrt. 2005, 70 (keizersnede zonder narcose).&#13;
37. Vo. (EG) 852/2004 en 853/2004.&#13;
</legacyfootnotes><footnotes><footnote/></footnotes><auteurs>mr. L. Boerema</auteurs><published>2005-12-01 00:00:00</published><modified>2005-12-01 00:00:00</modified><editiondate>2005-12-01</editiondate><htmlpath>https://denhollander.info/artikel/4363</htmlpath></article>
</articles></edition>