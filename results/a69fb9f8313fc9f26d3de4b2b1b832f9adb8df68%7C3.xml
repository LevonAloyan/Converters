<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2010</searchword><id>8544</id><udhid>UDH:TvAR/8544</udhid><titel>Antibiotica in de veehouderij; hoe heeft het zover kunnen komen?</titel><searchwords><searchword>TvAR 6/2010</searchword><searchword>UDH:TvAR/8544</searchword></searchwords><attachments><attachment><name>TvAR2010_6_01_Antibiotica.pdf</name><extention>pdf</extention><url>https://denhollander.info/download/7609/ci</url></attachment></attachments><inleiding>Soms kan ik mij er op verheugen om eens iets te mogen schrijven over een onderwerp waar ik niets van begrijp. Sinds een paar dagen heb ik zo’n bui. Het begon toen ik het weekblad Boerderij (nr. 29 van 2010) doorbladerde. Het omslagartikel is gewijd aan de toepassing van antibiotica in de veehouderij.&#13;
</inleiding><content>Met het gebruik van antibiotica heb ik weinig ervaring. Voor zover mij bekend is dat maar goed ook. Het weinige dat ik ervan weet, komt er immers op neer dat je het gebruik zoveel mogelijk moet beperken, om te vermijden dat ziekten verwekkende bacteriën in je lichaam resistentie gaan vertonen. Wanneer je aan het slikken van penicilline gewend raakt, verliest het middel zijn effect. De gevolgen daarvan moet je niet onderschatten; een eenvoudige ont­steking kan ernstige uitwerkingen hebben wanneer deze niet meer met antibiotica kan wor­den aangepakt.&#13;
Terug naar de Boerderij. Uit onderzoek is gebleken dat een vleeskuiken gedurende een mest­periode van 42 dagen op 5 dagen antibiotica krijgt toegediend. Een vleesvarken wordt op maar liefst 35 van zijn 191 levensdagen behandeld. In de vleeskalverhouderij ligt het gebruik wat lager: toediening van antibiotica op 23 van de 222 levensdagen, hetgeen overigens nog altijd neerkomt op een gemiddelde van één op tien. Een eenvoudig rekensommetje leert dat een dergelijke frequentie in mijn geval zou zijn neergekomen op een kleine 2000 dagen pillen slikken. Ik maak mijn huisarts er geen verwijten over dat hij het zover niet heeft laten komen.&#13;
Het was mij bekend dat melkkoeien periodiek met antibiotica worden ‘drooggezet’. Volgens het artikel gaat het om 90% van de Nederlandse melkveestapel. Bij de regelmatige contro­les van boerderijmelk wordt er nauwlettend op toegezien dat het gehalte aan ‘groeiremmen­de stoffen’ binnen wettelijke perken blijft; de witte motor behoort geen transportmiddel voor antibiotica te zijn. Het is als met de toepassing van hormonen in de kalverhouderij en het ge­bruik van bestrijdingsmiddelen in akker- en tuinbouw. Er zijn strikte regels nodig om te voor­komen dat in voedingsmiddelen residuen achterblijven die schadelijk zijn voor de volksge­zondheid.&#13;
Maar hoe zit het dan met de toepassing van antibiotica? Bestaan er los van de melkcontrole helemaal geen regels op dit gebied? Zijn die regels er wel, maar schiet het toezicht tekort?&#13;
Volgens de door het weekblad Boerderij geïnterviewde deskundige Kluytmans komen in bij­na alle stukken kippenvlees in de supermarkt ESBL’s voor. Het gaat om een bacterie met een enzym (Extended Spectrum Bèta-Lactamase) dat in staat is om bepaalde soorten antibioti­ca, waaronder penicilline, af te breken en dus onwerkzaam te maken. Bij mensen zijn ESBL’s aangetroffen die in belangrijke mate overeenkomen met ESBL’s in kippenvlees. Hester van Santen relativeert de indruk die in de Boerderij is gewekt enigszins in het Wetenschap-katern bij het NRC Handelsblad van 24 april 2010; het zou gaan om slechts 13 procent van de pa­tiënten. De enzymen blijken zich gemakkelijk te kunnen verspreiden, en bacteriën resistent te kunnen maken die voorheen nog wel met antibiotica konden worden bestreden. Ook in de Nederlandse bodem komen zij in toenemende mate voor; groenten kunnen ermee besmet ra­ken.&#13;
Een besmetting met ESBL’s kun je ook op allerlei andere manieren oplopen dan door het eten van vlees. Desondanks is het beleid van het Ministerie van LNV erop gericht om het gebruik van antibiotica in de veeteelt drastisch te verminderen. Binnen één jaar moet het verbruik met 20% zijn teruggebracht, en binnen drie jaar met 50%. Dat is een nobel streven, maar de haal­baarheid ervan staat onder deskundigen kennelijk niet vast.&#13;
Helaas heb ik geen betere oplossing. Wel heb ik vragen. Het is niet mijn bedoeling om met een beschuldigend vingertje te wijzen in de richting van veehouders of hun dierenartsen. Zij hebben ongetwijfeld het beste voor; de gezondheid van dieren verdient bescherming. Het ge­bruik van antibiotica in de veehouderij kan uiteraard niet worden verboden. En ook een zeug of een hen zal haar kuurtje netjes moeten afmaken. Maar ik meen dat er een grens is over­ schreden, indien we in de landbouw, als gevolg van het gebruik van antibiotica in de veehou­derij, voedingsmiddelen produceren die de volksgezondheid kunnen bedreigen. Had het agra­risch recht die grens niet duidelijker moeten trekken?&#13;
Ik snap er helemaal niets van. Hoe hebben we het zover kunnen laten komen? &#13;
</content><legacyfootnotes/><footnotes><footnote/></footnotes><auteurs>prof. mr. G.M.F. Snijders&#13;
</auteurs><published>2010-06-01 00:00:00</published><modified>2010-06-01 00:00:00</modified><editiondate>2010-06-01</editiondate><htmlpath>https://denhollander.info/artikel/8544</htmlpath></article>
</articles></edition>