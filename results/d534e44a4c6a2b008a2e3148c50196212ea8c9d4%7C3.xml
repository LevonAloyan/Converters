<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1992</searchword><id>6156</id><udhid>UDH:TvAR/6156</udhid><titel>De handel in melkquota</titel><searchwords><searchword>TvAR 2/1992</searchword><searchword>UDH:TvAR/6156</searchword></searchwords><attachments><attachment><name>1992_nr 2_Artikel_Bruil.pdf</name><extention>pdf</extention><url>https://denhollander.info/download/5950/ci</url></attachment></attachments><inleiding>Het EG-Hof van Justitie is er in geslaagd de problematiek rond de overdracht van melkquota&#13;
weer eens op zijn kop te zetten. De Nederlandse Beschikking superheffing laat&#13;
quotumoverdracht binnen zekere grenzen vrij; daarbij speelt de overeenkomst tussen koper&#13;
en verkoper een centrale rol. Volgens het Hof - in een arrest van 6 december 1991&#13;
naar aanleiding van prejudiciële vragen van de kantonrechter te Beetsterzwaag- kan dit&#13;
niet. Artikel 7 van de EG-verordening 1546/88 regelt dat de voor de melkproduktie gebruikte&#13;
oppervlakte grond bepalend is voor de verdeling van het quotum tussen bij de&#13;
overdracht betrokken producenten. De lidstaten kunnen andere objectieve criteria vaststellen.&#13;
Objectieve criteria zijn volgens het arrest: objectief verifieerbare criteria, die&#13;
vooraf zijn vastgesteld en een algemene strekking hebben en niet afhankelijk zijn van de&#13;
wil van producenten; deze criteria moeten zijn afgestemd op de kenmerken van een&#13;
veehoudersbedrijf en de aldaar verrichte werkzaamheden. De Nederlandse regeling stelt&#13;
derhalve geen (andere) objectieve criteria vast. Dat betekent strikt genomen dat, gezien&#13;
de rechtstreekse werking van EG-verordeningen, alle quotumtransacties vanaf september&#13;
1986 - tot dan toe gold ook in ons land de 'grond-evenredigheid' - in strijd zijn met het&#13;
geldend recht. Men mag er niet aan denken dat al die transacties teruggedraaid zouden&#13;
moeten worden. Nu zullen er ook niet veel boeren zijn die belang hebben bij zo'n actie,&#13;
maar met name gedwongen overdrachten, zoals bij einde pacht, waarbij is afgeweken van&#13;
een evenredige verdeling, zullen opnieuw bezien kunnen worden. De huidige Beschikking&#13;
superheffing is thans dus niét meer maatgevend voor quotumoverdrachten. Het noemen&#13;
van een 'fatale datum' voor geldige transacties is in dit verband dan eigenlijk ook&#13;
niet relevant.&#13;
De vraag is nu of er nieuwe objectieve criteria kunnen worden vastgesteld. Daarbij kan&#13;
gedacht worden aan aanwezige gebouwen, arbeidskrachten, machines, vee en dergelijke.&#13;
Het kan niet ontkend worden dat dergelijke factoren naast grond de melkveehouderij als&#13;
bedrijf constitueren. Maar het valt niet zo gemakkelijk in te zien dat daaraan een bevredigende&#13;
regeling voor quotumoverdracht op te hangen is, bijvoorbeeld door uit te gaan van&#13;
standaardbedrijfseenheden of iets dergelijks. De kans is dus groot dat we in een nieuwe&#13;
Beschikking superheffing terug zullen keren naar het systeem van voor september 1986:&#13;
overdracht naar evenredigheid met de grond. Met alle problemen van dien. Al onmiddellijk&#13;
na het bekend worden van het nieuws uit Luxemburg meldde het Landbouwschap dat&#13;
de prijzen van melkquota zouden stijgen. Doordat de overdracht beperkt wordt zal immers&#13;
het aanbod van melkquota dalen.&#13;
Dit alles doet de vraag opkomen of op Europees niveau niet zou moeten worden overwogen&#13;
de handel in melkquota gewoon maar vrij te geven en geschillen veel meer in de&#13;
privaatrechtelijke sfeer te laten oplossen. Daar zullen nadelen aan verbonden zijn, die&#13;
destijds aanleiding zijn geweest dat niet te doen. Maar ook aan een rigide grondgebondenheid&#13;
van het quotum zijn ernstige nadelen verbonden voor de landbouwstructuur. Men&#13;
zal dan ook naar sluipwegen blijven zoeken in de onvermijdelijk complexe regelgeving.&#13;
En dan is het middel erger dan de kwaal.</inleiding><content/><legacyfootnotes/><footnotes><footnote/></footnotes><auteurs>Willem Bruil</auteurs><published>1992-02-01 00:00:00</published><modified>1991-06-12 00:00:00</modified><editiondate>1992-02-01</editiondate><htmlpath>https://denhollander.info/artikel/6156</htmlpath></article>
</articles></edition>