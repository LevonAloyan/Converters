<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>9</uitgave><aflevering>8</aflevering><searchword>TvAR 9/2020</searchword><id>16313</id><udhid>UDH:TvAR/16313</udhid><titel>Over erfdienstbaarheden, titelzuivering en buurwegen bij herverkaveling</titel><searchwords><searchword>TvAR 9/2020</searchword><searchword>UDH:TvAR/16313</searchword></searchwords><attachments><attachment><name>21241.pdf</name><extention>pdf</extention><url>https://denhollander.info/download/21241/ci</url></attachment></attachments><inleiding>&lt;p&gt;Dat een herverkaveling gevolgen kan hebben voor (het voortbestaan van) erfdienstbaarheden is doorgaans wel bekend, maar dat deze gevolgen zich ook kunnen uitstrekken buiten het herverkavelingsblok – het blok is het gebied waar de herverkaveling plaatsvindt – veel minder. Zo ervoer de eigenaar van het buiten de herverkaveling gelegen heersende erf dat als gevolg van een herverkaveling de erfdienstbaarheid (recht van weg) waarmee het dienende erf was belast, was komen te vervallen. De zaak speelde voor het ﻿Hof Arnhem-Leeuwarden en bevat enkele interessante aspecten die ik in deze bijdrage zal toelichten.&lt;/p&gt;</inleiding><content>&lt;h3&gt;1. Het geschil&lt;/h3&gt;&lt;p&gt;Als het om geschillen met een ruimtelijke component gaat probeer ik altijd met behulp van kaarten, luchtfoto’s en Street View de casus letterlijk in beeld te krijgen. Er wordt niet voor niets gezegd dat een (kaart-)beeld meer zegt dan duizend woorden. Het anonimiseren van rechtspraak maakt het echter lastig om een casus te lokaliseren.[2] Dat geldt ook voor onze zaak. We moeten het nu doen met de [a-straat] te [A], waarbij we dan wel weer kunnen lezen dat [A] is gelegen in de gemeente Smallingerland en dat in het verleden in het gebied de ruilverkaveling Garijp-Wartena is uitgevoerd. Voor alle duidelijkheid: ik beschik niet over het dossier en baseer mij enkel op de op rechtspraak.nl gepubliceerde uitspraken.[3] Met de informatie in de ﻿uitspraken en enig zoekwerk op internet meen ik toch de plaats waar het geschil zich heeft afgespeeld te hebben gevonden. De uitkomst ga ik u echter niet verklappen; dat puzzeltje mag u zelf maken. &lt;/p&gt;&lt;p&gt;In de tussenuitspraak van het gerechtshof is te lezen dat appellant op 1 februari 2007 een woning (een voormalige school) heeft gekocht, gelegen aan de [a-straat 12] te [A], gemeente Smallingerland. Bezien vanaf de openbare weg ligt achter de woning van appellant de woning van geïntimeerden met het adres [a-straat 10]. Het pad waar het in deze casus om draait ligt naast het perceel van appellant en maakt onderdeel uit van het perceel van geïntimeerden. Appellant heeft het achterste gedeelte van zijn woning (een voormalig schoollokaal) verbouwd tot een vakantiewoning. Deze vakantiewoning is alleen bereikbaar via het pad. Geïntimeerden weigeren hem de toegang over dit pad. Ziehier het geschil in een notendop.&lt;/p&gt;&lt;h3&gt;2. De erfdienstbaarheid&lt;/h3&gt;&lt;p&gt;Het staat vast dat in 1919 een erfdienstbaarheid is gevestigd ten laste van het perceel [a-straat 10] en ten behoeve van het perceel [a-straat 12]. De erfdienstbaarheid werd gevestigd in een akte waarbij de grond werd overgedragen aan de &lt;span class="italic"&gt;Vereeniging van Stichting en instandhouding van een school met den Bijbel te [A]&lt;/span&gt;: &lt;span class="italic"&gt;‘het verkochte is bevoorrecht met reed van weg over deze reed door een in de haag te plaatsen hek naar en van den grintweg. Stichting van gebouwen zal niet als verzwaring van erfdienstbaarheden worden aangemerkt’.&lt;/span&gt; Kennelijk ontstaat in 2013 onduidelijkheid over deze erfdienstbaarheid. Dat leid ik af uit de vermelding in de tussenuitspraak dat in 2013 op verzoek van één van de partijen door het Kadaster onderzoek is gedaan in de openbare registers naar inschrijvingen waarin mogelijk erfdienstbaarheden ontstaan of teniet gaan. In 2015 volgt op verzoek van geïntimeerden nog een nader onderzoek door het Kadaster. Uit de onderzoeken blijkt onder meer dat het perceel ﻿[a-straat 10] betrokken is geweest in de ruilverkaveling Garijp-Wartena. Er wordt in de akte van toedeling van deze ruilverkaveling (aktepassering op 31 oktober 1973) geen melding gemaakt van de erfdienstbaarheid uit 1919. Het naastgelegen perceel [a-straat 12] is niet betrokken geweest bij de ruilverkaveling. Wat betekent een en ander nu voor het heersende en het dienende erf? De rechter in eerste aanleg (vonnis van 3 februari 2016) overweegt dat de door eiser (appellant in hoger beroep) gestelde erfdienstbaarheid als gevolg van de inschrijving van de akte van toedeling, die titelzuiverende werking toekomt, is vervallen en in die akte niet opnieuw is gevestigd.&lt;/p&gt;&lt;h3&gt;3. De grieven&lt;/h3&gt;&lt;p&gt;Appellant vordert in hoger beroep – hier kort samengevat – de vernietiging van het vonnis van 3 februari 2016 en na wijziging van eis: &lt;/p&gt;&lt;ol&gt;&lt;li class="nummers"&gt;primair: een verklaring voor recht dat de bij akte van 1919 gevestigde erfdienstbaarheid nog steeds bestaat en niet door ruilverkaveling is komen te vervallen of opgeheven;&lt;/li&gt;&lt;li class="nummers"&gt;subsidiair: de veroordeling van geïntimeerden – op grond van de redelijkheid en billijkheid dan wel ter zake van schadevergoeding als gevolg van ongerechtvaardigde verrijking – mee te werken aan het vestigen van een erfdienstbaarheid met dezelfde inhoud als de akte van 1919;&lt;/li&gt;&lt;li class="nummers"&gt;meer subsidiair: een verklaring voor recht dat door verkrijgende dan wel bevrijdende verjaring een erfdienstbaarheid van overpad is ontstaan;&lt;/li&gt;&lt;li class="nummers"&gt;meest subsidiair: zal verklaren voor recht dat ter zake van het pad sprake is van een buurweg.&lt;/li&gt;&lt;/ol&gt;&lt;h3&gt;4. Erfdienstbaarheid vervallen?&lt;/h3&gt;&lt;p&gt;Volgens appellant is het recht van weg (door partijen ‘recht van reed’ genoemd) niet vervallen. Hij voert hiertoe aan dat noch zijn perceel noch de akte van 1919 en het daarin gevestigde recht van reed ten behoeve van zijn perceel en ten laste van het perceel van geïntimeerden in de ruilverkaveling van 1973 betrokken is geweest. Dit betekent volgens hem dat de titelzuiverende werking van de toedelingsakte in dit geval zich niet uitstrekt tot het in 1919 gevestigde recht van reed, wat meebrengt dat het recht van reed niet is vervallen.[4] &lt;/p&gt;&lt;p&gt;Het hof overweegt dat op zich niet ter discussie staat dat de bewuste akte van toedeling titelzuiverende werking heeft, in die zin dat de akte als titel geldt voor de daarin omschreven zakelijke rechten en dat voorheen geldende zakelijke rechten die niet staan vermeld in de akte van toedeling, met het passeren van die akte zijn komen te vervallen. Het hof vervolgt dat, gelet op het systeem van de Ruilverkavelingswet, het feit dat het recht van reed, waarmee perceel [a-straat 10] was bezwaard, niet in de akte van toedeling is beschreven en niet opnieuw ten laste van perceel [a-straat 10] is gevestigd, betekent dat dit recht na het passeren van de akte van toedeling is vervallen, ongeacht of dit berust op een omissie van de ruilverkavelingscommissie en/of het Kadaster. Verder overweegt het hof dat de omstandigheid dat perceel [a-straat 12] niet in de ruilverkaveling was betrokken, dat niet anders maakt, ‘&lt;span class="italic"&gt;ook niet indien van de door appellant bepleite restrictieve uitleg van de akte van toedeling wordt uitgegaan. Een heersend erf behoeft immers ook niet per definitie aangrenzend te zijn aan het dienend erf.&lt;/span&gt;’ Het hof beslist dat het vervallen van een erfdienstbaarheid als gevolg van een ruilverkaveling ook betrekking heeft op de onroerende zaken (erven van de erfdienstbaarheid) die buiten de ruilverkaveling zijn gelegen. Dat geldt voor wat betreft de Ruilverkavelingswet 1954, maar onder de thans geldende Wet inrichting landelijk gebied (Wilg) is het niet anders. Ruilverkaveling heet tegenwoordig herverkaveling en de akte van toedeling heet ruilakte; ook de inschrijving van de ruilakte heeft titelzuiverende werking. De uitspraak is dus ook onder het huidige recht relevant. &lt;/p&gt;&lt;h3&gt;5. Titelzuivering&lt;/h3&gt;&lt;p&gt;In het voorgaande kwam de titelzuiverende werking van de ruilakte al even voorbij, maar wat houdt dat nu precies in? Met ‘titel’ wordt hier de rechtsgrond van de verkrijging bedoeld. Om duidelijk te maken wat met ‘titelzuivering’ wordt bedoeld moet ik eerst iets zeggen over de verkrijging van goederen. Als geheel vormen de bepalingen die de verkrijging van goederen regelen een gesloten systeem; er zijn niet meer wijzen van verkrijging van goederen dan zij die uit de wet voortvloeien. Het Burgerlijk Wetboek (BW) maakt in art. 3:80 onderscheid in verkrijgingen onder algemene titel en onder bijzondere titel. Bij een verkrijging onder algemene titel – dat betreft: erfopvolging, boedelmenging, fusie en splitsing – zet de verkrijger volledig de rechtspositie van zijn voorganger voort. Bij verkrijging onder bijzondere titel treedt de verkrijger in een nieuwe, eigen rechtspositie. Elke verkrijging die niet onder algemene titel plaatsvindt, is er een onder bijzondere titel. Men verkrijgt goederen onder bijzondere titel door overdracht, door verjaring en door onteigening, en voorts op de overige in de wet voor iedere soort aangegeven wijzen van rechtsverkrijging. Een veel gemaakt onderscheid – dat overigens niet in de wet wordt genoemd – is dat tussen derivatieve (afgeleide) en originaire (oorspronkelijke) verkrijging. Een verkrijging is derivatief, wanneer de verkrijger zijn recht op het goed ontleent aan een ander, zijn rechtsvoorganger. Het goed wordt met al zijn hoedanigheden van de rechtsvoorganger verkregen. Verkrijging onder algemene titel is per definitie derivatief. Maar ook een verkrijging door overdracht is derivatief. Een verkrijging is originair wanneer de verkrijger zijn recht niet aan een rechtsvoorganger ontleent, maar nieuw bij de verkrijger is ontstaan. Van rechtsovergang is dan geen sprake. &lt;/p&gt;&lt;p&gt;Terug nu naar de in het kader van een herverkaveling op te maken ruilakte. De rechtsverkrijging door herverkaveling behoort tot de in art. 3:80 lid 3 BW genoemde overige wijzen van rechtsverkrijging. Op grond van het bepaalde in art. 82 lid 2 van de Wilg geldt de ruilakte als titel voor de daarin omschreven rechten, welke rechten worden verkregen door de inschrijving van de akte in de openbare registers. Dit is een originaire wijze van rechtsverkrijging, waardoor de inhoud van het recht geheel onafhankelijk is van de inhoud van de rechten van voorgangers. Er ontstaat door de herverkaveling dus een nieuw recht, ook indien door de herverkaveling in de feitelijke situatie van een perceel niets verandert.[5] Deze rechtsvernieuwing wordt titelzuivering genoemd. De titelzuiverende werking van de herverkaveling wordt in de Wilg alleen in positieve zin uitgedrukt, namelijk dat de in de ruilakte omschreven onroerende zaken en beperkte rechten worden verkregen. Er is echter ook een negatieve werking van titelzuivering, namelijk dat rechten welke niet in de akte zijn omschreven, door de overschrijving teniet gaan.[6] Deze negatieve werking heeft betrekking op zakelijke rechten, waaronder mede oude zakelijke rechten zijn begrepen. Laatstgenoemde rechten kunnen overigens een herverkaveling ‘overleven’, maar dan is het wel noodzakelijk dat – zoals dat voor alle zakelijke rechten geldt – het recht in de ruilakte wordt opgenomen.[7] Gebeurt dat niet, dan is het recht na inschrijving van de ruilakte vervallen. &lt;/p&gt;&lt;p&gt;De uitzondering op de titelzuiverende werking van de herverkaveling is de zaaksvervanging zoals die wat betreft hypotheekrechten en beslagen plaatsvindt op grond van het bepaalde in art. 60 lid 3 resp. lid 4 Wilg.[8] Obligatoire (persoonlijke) rechten zoals een kettingbeding of een pachtrecht vallen niet onder de titelzuivering.[9] De ruilakte heeft immers geen betrekking op obligatoire rechten. De obligatoire verhouding tussen partijen blijft dus bestaan, maar nakoming van de verbintenis zal na inschrijving van de ruilakte alleen nog mogelijk zijn als de onroerende zaak waar de verbintenis betrekking op heeft (ongewijzigd) is toegedeeld aan de inbrengend eigenaar.[10] Ook het beginsel ‘koop breekt geen huur’ (art. 7:226 BW) is op herverkaveling niet van toepassing, zodat in het geval waarin de huur van jacht niet is geregeld – art. 60 lid 1 Wilg biedt de mogelijkheid het recht van huur te regelen – de huurder na inschrijving van de ruilakte geen rechten kan doen gelden tegen de nieuwe verkrijger van het eigendomsrecht van de jachtgrond.[11] &lt;/p&gt;&lt;p&gt;Een bijzondere categorie vormt de kwalitatieve verplichting: de verplichting tot het dulden of niet doen ten aanzien van een registergoed, zoals bedoeld in art. 6:252 BW. Een kwalitatieve verplichting is een verbintenisrechtelijke figuur met een goederenrechtelijk tintje.[12] De kwalitatieve verplichting is – evenals het hier verder niet te bespreken kwalitatief recht – de uitzondering op de regel dat een verbintenis slechts tussen partijen en hun rechtsopvolgers onder algemene titel werkt. Bij een kwalitatieve verplichting gaat bij een verkrijging van een goed onder bijzondere titel een door een rechtsvoorganger met betrekking tot dat goed door hem aangegane persoonlijke verplichting mee over op de verkrijger. De verplichting is verbonden aan de kwaliteit van ﻿rechthebbende op het goed met betrekking waartoe de verplichting geldt. Brahn/Reehuis stelt dat alleen bij verkrijgingen onder bijzondere titel die tevens derivatief zijn, sprake kan zijn van overgang van kwalitatieve verplichtingen. Bij een originaire verkrijging verkrijgt men immers niet van een voorganger.[13] Wat betekent dat voor de kwalitatieve verplichting in een herverkaveling? Een kwalitatieve verplichting is geen beperkt recht en moet onder het begrip lasten als bedoeld in art. 60 lid 1 Wilg worden begrepen.[14] Dat betekent dat kwalitatieve verplichtingen bij een herverkaveling kunnen worden geregeld of opgeheven. Voor de Wilg zijn zij dus vergelijkbaar met huurrechten. Die vergelijking gaat naar mijn mening ook op voor wat betreft de gevolgen van het niet regelen van het recht: een nieuwe verkrijger in de herverkaveling is niet aan de verplichting gebonden. Blijft echter na de herverkaveling de oorspronkelijke eigenaar rechthebbende op het goed met betrekking waartoe de verplichting geldt, dan blijft hij gebonden aan die verplichting. &lt;/p&gt;&lt;h3&gt;6. Herstel van erfdienstbaarheid?&lt;/h3&gt;&lt;p&gt;Terug naar onze zaak. Appellant heeft meer pijlen op zijn boog. Hij heeft tevens betoogd (subsidiair) dat indien het recht van reed in verband met de ruilverkaveling wel zou zijn vervallen, deze erfdienstbaarheid kan en moet worden hersteld op grond van ongerechtvaardigde verrijking al dan niet in combinatie met of op grond van de redelijkheid en billijkheid. Appellant beroept zich daarbij op een uitspraak van de Hoge Raad.[15] Deze uitspraak verdient wel enige toelichting, omdat het – voor zover ik weet – de enige uitspraak is waarbij het voor landinrichting kenmerkende gesloten stelsel van vergoedingen wordt doorbroken. Het is dus niet vreemd dat appellant zich juist op deze uitspraak beroept. Dat landinrichting een gesloten stelsel van vergoedingen kent is beslist in een uitspraak onder de Landinrichtingswet en recent nog in een uitspraak onder de Wilg.[16] Dat gesloten stelsel houdt in dat de wet (Landinrichtingswet, Wilg) een met procedurele waarborgen omkleed&lt;/p&gt;&lt;p&gt;gesloten stelsel van vergoedingen kent en dat naast dat stelsel geen plaats is voor een algemene vordering uit ongerechtvaardigde verrijking. De in de wet opgenomen termijnen dienen ertoe om binnen korte tijd het proces van landinrichting onherroepelijk te kunnen afronden door middel van een onaantastbare vaststelling van de rechten op in de ruilverkaveling betrokken percelen. Behoudens bijzondere gevallen, is daarmee niet te verenigen, aldus de uitspraken, dat ter zake van de voordelen en nadelen die voor de betrokkenen uit de ruilverkaveling voortvloeien en waarvoor in het kader van de ruilverkaveling een definitieve (financiële) regeling wordt getroffen, een vordering op grond van ongerechtvaardigde verrijking zou kunnen worden ingesteld (bij de burgerlijke rechter). &lt;/p&gt;&lt;p&gt;Terug nu naar de uitspraak van de Hoge Raad waarin het gesloten stelsel van vergoedingen wordt doorbroken. Die zaak speelde in het reconstructieproject Midden-Delfland. Reconstructie kan worden beschouwd als een bijzondere vorm van landinrichting op basis van een bijzondere inrichtingswet: de – inmiddels ingetrokken – Reconstructiewet Midden-Delfland (hierna: Rw). Evenals in onze casus gaat het hier om (vervallen) erfdienstbaarheden. En ook hier wordt – onder verwijzing naar het systeem van de Rw – de primair gevorderde verklaring voor recht dat de erfdienstbaarheden nog steeds bestaan niet toewijsbaar geoordeeld. De subsidiaire vordering wordt wel toegewezen. Na eerst te hebben vastgesteld dat het vervallen van de erfdienstbaarheden is veroorzaakt door een fout bij het Kadaster en/of de Reconstructiecommissie, oordeelt het hof dat de eigenaren van het (voormalig) dienende erf een onterecht voordeel genieten door misbruik te maken van die fout en dat de eigenaren van het (voormalig) heersende erf door dat misbruik nadeel lijden. Het hof beslist vervolgens op de grondslag van ongerechtvaardigde verrijking (art. 6:212 BW) tot schadevergoeding in natura, inhoudende dat de oorspronkelijke situatie wordt hersteld. In cassatie houdt de uitspraak stand. De Hoge Raad overweegt dat de Rw een regeling kent die vergelijkbaar is met die van de Ruilverkavelingswet 1954 en de latere Landinrichtingswet. Onder verwijzing naar wat in HR 24 september 2010 is beslist overweegt de Hoge Raad:&lt;/p&gt;&lt;p class="inspringen"&gt;&lt;span class="italic"&gt;‘4.4.3.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Het vorenstaande geldt ook voor de reconstructie op grond van de Rw. en daarom is naast het stelsel van die wet evenmin plaats voor een algemene vordering uit ongerechtvaardigde verrijking. In deze zaak doet zich evenwel het bijzondere geval voor&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;a)  1397319796dat zich bij de reconstructie geen wijzigingen hebben voorgedaan in de eigendomsverhoudingen en rechten met betrekking tot de betrokken percelen, behoudens dat de hiervoor in 4.1 onder (ii) genoemde erfdienstbaarheden zijn vervallen doordat deze niet zijn opgenomen in het plan en de akte van toedeling,&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;b)  1397319796dat echter vaststaat dat het niet opnemen van die erfdienstbaarheden op een administratieve vergissing van het Kadaster dan wel de Reconstructiecommissie heeft berust, en&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;c)  1397319796dat dus vaststaat dat voor het niet opnemen van de erfdienstbaarheden geen reden bestond die het verval daarvan in het kader van de reconstructie kon rechtvaardigen, en dus ook aannemelijk is dat indien genoemde fout niet zou zijn gemaakt, de erfdienstbaarheden bij de reconstructie opnieuw zouden zijn gevestigd.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;In een dergelijk bijzonder geval komt de toewijzing van een vordering tot herstel van de erfdienstbaarheden, zoals hier door het hof uitgesproken, niet in strijd met het gesloten stelsel van de wet. Die vordering betreft immers niet een heropening van (het debat over) de verdeling en vaststelling van rechten en aanspraken in het kader van de reconstructie en doorkruist het wettelijk stelsel niet. Het gaat slechts om de correctie achteraf van een vaststaande, onmiskenbare fout, waarbij duidelijk is, door genoemde bijzondere omstandigheden van het geval, hoe de vaststelling van rechten zou zijn geweest indien die fout niet zou zijn begaan, en waarbij de correctie alsnog leidt tot het resultaat waartoe die vaststelling zou hebben geleid. Die correctie betreft dezelfde partijen als ten aanzien van wie de fout is gemaakt en speelt zich uitsluitend tussen hen af. Rechten en belangen van derden zijn niet in het geding.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;4.4.4.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;In genoemd bijzonder geval bestaat op herstel ook zonder meer aanspraak. Die aanspraak vloeit reeds voort uit de eisen van redelijkheid en billijkheid die de rechtsverhouding beheersen die bestaat tussen de eigenaren van de percelen die zijn betrokken bij de — ten onrechte vervallen — erfdienstbaarheden. De vordering tot herstel kan ook worden toegewezen bij wege van schadevergoeding in andere vorm dan betaling van een geldsom als bedoeld in art. 6:103 BW, op grond van ongerechtvaardigde verrijking, op welke grond het hof haar heeft toegewezen.’&lt;/span&gt;&lt;/p&gt;&lt;p&gt;Cruciaal in de zaak in Midden-Delfland is de overweging van de Hoge Raad dat er sprake is van een ‘bijzonder geval’ en dat om die reden het gesloten stelsel van vergoedingen mag worden doorbroken. Maar hoe bijzonder is dit geval eigenlijk? In de casus die aan de orde was in het geciteerde arrest van 24 september 2010 overwoog de Hoge Raad dat geen sprake is van een bijzonder geval als ‘niet tijdig gebruik is gemaakt van de daartoe in de Landinrichtingswet ingerichte procedures’. En dat is nu net aan de orde in de zaak in Midden-Delfland. De Hoge Raad overweegt immers dat de ‘erfdienstbaarheden zijn vervallen doordat deze niet zijn opgenomen in het plan en de akte van toedeling’. Tegen het plan van toedeling staat een rechtsgang open, waarvan geen gebruik is gemaakt. Bezwarenprocedures zijn er mede op gericht eventuele ‘fouten’ – zoals een ‘vergeten’ erfdienstbaarheid – te corrigeren. Het is dan ook begrijpelijk dat A-G Keus geen verschil ziet met de casus in het arrest van 24 september 2010 en aldus geen reden ziet voor doorbreking van het gesloten stelsel van vergoedingen.[17] De Hoge Raad beslist echter contrair. Wat daarbij een (doorslaggevende?) rol zal hebben gespeeld is het feit dat de secretaris van de reconstructiecommissie in brieven aan de benadeelde heeft bericht dat de erfdienstbaarheden door een fout niet zijn meegenomen in het plan en de akte van toedeling. Dat neemt naar mijn mening echter nog steeds niet weg dat voor benadeelde een met waarborgen omgeven rechtsgang openstond tegen deze fout. &lt;/p&gt;&lt;p&gt;Zo op het eerste oog lijkt onze casus veel overeenkomsten te vertonen met de zaak in Midden-Delfland. Ook hier gaat het om een vervallen erfdienstbaarheid en zijn er, nu het perceel [a-straat 10] in de ruilverkaveling is toegedeeld aan de inbrengend eigenaar, geen rechten en belangen van derden in het geding. Een verschil is dat in onze casus het dienend erf wel en het heersend erf niet in de ruilverkaveling betrokken is geweest, maar hierover merkt het hof op dat dit feit op zich niet rechtvaardigt het wederom vestigen van de erfdienstbaarheid. Is er dan wellicht een andere bijzondere omstandigheid? Het hof lijkt daarbij vooral te koersen op de ‘administratieve vergissing’ of omissie als bijzondere omstandigheid. Appellant heeft echter volgens het hof geen feiten gesteld die in de richting kunnen wijzen dat het in het verband van de ruilverkaveling Garijp-Wartena niet de bedoeling was dat de erfdienstbaarheid zou komen te vervallen. Maar wat zou de uitkomst zijn geweest als appellant daar wel in was geslaagd? Stel dat appellant had aangetoond dat de ruilverkaveling er niet toe heeft geleid dat de erfdienstbaarheid overbodig is geworden? Je zou dan kunnen zeggen dat de erfdienstbaarheid ten onrechte is vervallen.[18] Zou dat dan voldoende zijn geweest voor doorbreking van het gesloten stelsel van vergoedingen? Of zou je – ruim veertig jaar na dato – ook nog een brief van de ruilverkavelingscommissie moeten overleggen waarin wordt erkend dat er een fout is gemaakt? En maakt het dan nog uit dat je rechtsgangen onbenut hebt gelaten? Het zijn deze vragen – en wellicht zijn er meer – die naar mening maken dat aan de beslissing van de Hoge Raad in de zaak die speelde in Midden-Delfland slechts betekenis toekomt voor die zaak; in rechtsvormende zin kunnen we er niet veel mee. &lt;/p&gt;&lt;p&gt;Het hof doet de zaak simpel af door te overwegen dat onvoldoende is onderbouwd dat het recht van reed is komen te vervallen als gevolg van een omissie, en het ook verder ontbreekt aan voldoende onderbouwde bijzondere omstandigheden. De daarop gebaseerde vordering van appellant tot herstel van de erfdienstbaarheid, althans tot schadevergoeding in natura, strandt. Maar hiermee is voor appellant de kous niet af. &lt;/p&gt;&lt;h3&gt;7. Erfdienstbaarheid door verjaring?&lt;/h3&gt;&lt;p&gt;Appellant vordert (meer subsidiair) een verklaring voor recht inhoudende dat door verkrijgende verjaring (art. 3:99 BW) dan wel bevrijdende verjaring (art. 3:105 BW) een erfdienstbaarheid van overpad is ontstaan. Hier hoef ik niet veel over te zeggen. Onder het BW dat gold tot 1992 was het nagenoeg onmogelijk dat een recht van overpad kon ontstaan door verjaring.[19] Maar ook onder het huidige recht is de drempel hoog. Een beroep op verkrijging van een recht van erfdienstbaarheid door verjaring doet zich in de praktijk vaak voor, maar slaagt zelden. Dat heeft vooral te maken met twee dingen: bezit van een recht van erfdienstbaarheid wordt niet vaak aangenomen en goede trouw evenmin.[20] Ook in onze zaak strandt de vordering op het bezitsvereiste. Het staat weliswaar vast dat in de aktes waarbij aan de rechtsvoorganger van appellant (in 1990) en aan appellant (in 2007) het perceel [a-straat 12] is geleverd, steeds is opgenomen dat er voor het pad een erfdienstbaarheid bestaat. Ook is onomstreden dat zowel de schoolkinderen en hun ouders als nadien de peuters en hun ouders onbelemmerd gebruik maakten van het pad om van en naar het (school)gebouw te komen op perceel [a-straat 12]. Geïntimeerden hebben echter het door appellant gestelde bezit bestreden met de stelling dat de eigenaren van perceel ﻿[a-straat 10] zich steeds tegenover de rechtsvoorganger van appellant op het standpunt hebben gesteld dat er geen sprake was van een erfdienstbaarheid en dat het gebruik van het pad alleen werd gedoogd. Zij hebben daartoe een schriftelijke verklaring van bedoelde eigenaren overgelegd. Appellant heeft onvoldoende feiten en omstandigheden aangevoerd die het oordeel kunnen dragen dat vanaf 1 januari 1992 sprake is geweest van een periode van onafgebroken bezit van minimaal tien jaren. Dit betekent dat van verkrijgende verjaring geen sprake is. Van bevrijdende verjaring, waarvoor een termijn van twintig jaren geldt, kan dan evenmin sprake zijn.&lt;/p&gt;&lt;h3&gt;8. Buurweg?&lt;/h3&gt;&lt;p&gt;Appellant zijn laatste anker is de buurweg. De buurweg is een oudvaderlands recht dat niet meer in het BW is teruggekeerd. Ten aanzien van de buurweg is echter in art. 160 Overgangswet Nieuw Burgerlijk Wetboek bepaald dat het in werking treden van het BW geen wijziging brengt in de rechten, bevoegdheden en verplichtingen met betrekking tot een buurweg welke voordien is ontstaan. Een buurweg kan weliswaar onder het huidige recht niet meer ontstaan maar een reeds voor 1 januari 1992 bestaande buurweg blijft voortbestaan. Op zo’n buurweg blijft art. 719 BW (oud) van toepassing. Dit artikel luidt als volgt: &lt;/p&gt;&lt;blockquote&gt;‘Voetpaden, dreven of wegen aan verscheiden geburen gemeen, en welke hun tot eenen uitweg dienen, kunnen niet dan met gemeene toestemming worden verlegd, vernietigd of tot een ander gebruik gebezigd, dan waartoe dezelve zijn bestemd geweest.’&lt;/blockquote&gt;&lt;p&gt;Ter inleiding van de beoordeling van het beroep van appellant op het bestaan van een buurweg, stelt het hof onder meer het volgende (r.o. 5.17 sub b):&lt;/p&gt;&lt;blockquote&gt;‘Voor het ontstaan van een buurweg als bedoeld in artikel 719 BW (oud) is een bestemmingshandeling vereist van de gezamenlijke buren onder wie die eigenaar, dan wel van die eigenaar alleen, wat wil zeggen dat de eigenaar er uitdrukkelijk of stilzwijgend mee moet hebben ingestemd dat de weg tot buurweg was bestemd. Er hoeft geen sprake te zijn van een uitdrukkelijke bestemming, neergelegd in een akte; een stilzwijgende bestemming is voldoende, hetgeen ook kan worden afgeleid uit gedragingen van de eigenaar en uit andere feitelijke omstandigheden, waarbij van belang kan zijn de wijze waarop de weg pleegt te worden gebruikt. Dat neemt niet weg dat het enkele gedogen door of vanwege de eigenaar van een weg van het gebruik daarvan door een buurman, nog niet meebrengt dat de weg tot buurweg wordt bestemd (vgl. HR 15 september 2006, ECLI:NL:HR:2006:AX9402).’&lt;/blockquote&gt;&lt;p&gt;Aangezien de buurweg vóór 1 januari 1992 moet zijn ontstaan, is alleen doorslaggevend de situatie zoals die bestond vóór deze datum. Onomstreden is dat het pad vanaf 1919 tot 30 oktober 1973 op basis van een daartoe gevestigd recht van reed de rechthebbende(n) en de gebruikers van het perceel [a-straat 12] tot uitweg heeft gestrekt. Uit de door appellant overgelegde en niet bestreden verklaring van het hoofd van de op dit perceel gevestigde school in de periode van 1972 tot 1990, volgt dat nadien (na 30 oktober 1973) het achter het schoolgebouw gelegen ingesloten stuk grond (‘achterplein’) al die tijd onveranderd in gebruik was voor het stallen van fietsen van de schoolkinderen en voor het parkeren van de auto van het schoolhoofd. De kinderen van de groepen 3 tot en met 5 maakten gebruik van de ingang aan de zuidkant van de school, door te komen en te gaan van en naar de openbare weg via de reed. Het schoolhoofd heeft verder verklaard dat hij er nooit iets van heeft gemerkt dat het recht van reed op enig moment zou zijn vervallen en was overgegaan in een gedogen door de eigenaar van het pad. Het hof overweegt dat uit deze verklaring duidelijk het beeld ontstaat dat de school en de gebruikers daarvan, ten behoeve waarvan het recht van reed in 1919 is gevestigd, zich na 1973 onveranderd hebben gedragen als bezitter van een recht van buurweg op het perceel [a-straat 10], zijnde het pad. Het gestelde gebruik past ook bij het gebruik van het pad als buurweg. Ook de opvolgend eigenaar van perceel [a-straat 12] is er volgens de van hem overgelegde schriftelijke verklaring vanuit gegaan dat hij ‘een recht van overpad’ had om van het pad gebruik te maken. Niet blijkt uit enige overgelegde verklaring dat er toestemming van de eigenaar van het perceel [a-straat 10] werd vereist of werd gevraagd om van het pad gebruik te maken. Evenmin blijkt uit enige verklaring dat er ooit enige fysieke belemmering heeft bestaan om via de reed te gaan van en te komen naar het achterplein. Onweersproken is voorts dat de gemeente als eigenaar van perceel [a-straat 12] op enig moment ten behoeve van de school en haar gebruikers het pad heeft bestraat en dat niet is gesteld of gebleken dat daartegen door haar buren van perceel [a-straat 10] bezwaren zijn gemaakt. Het voorgaande levert volgens het hof naar verkeersopvattingen bezit van het door appellant gestelde recht van buurweg op, welk recht onder meer omvat dat over het pad met fietsen en een auto wordt gereden. Dit bezit levert het voor tegenbewijs vatbare vermoeden op dat van de gestelde bestemming tot een buurweg sprake is en het hof heeft geïntimeerden toegelaten om tegenbewijs tegen dit vermoeden te leveren. In de einduitspraak lezen we dat het door geïntimeerden bijgebrachte bewijs van onvoldoende gewicht is om het vermoeden te ontzenuwen. Het einde van de zaak is dat het hof verklaart voor recht dat het pad, deel uitmakend van het perceel [a-straat 10] en gelegen naast het perceel [a-straat 12], geldt als een buurweg tussen de eigenaren van perceel [a-straat 12] en perceel [a-straat 10]. &lt;/p&gt;&lt;h3&gt;9. Buurwegen en herverkaveling&lt;/h3&gt;&lt;p&gt;Het is niet ondenkbaar dat (de rechtsopvolger van) appellant ooit weer eens met een herverkaveling te maken zal krijgen – meerdere gebieden in Nederland zijn meer dan eens verkaveld – en de vraag is dan of de buurweg behouden zal blijven. Dat bij de samenstelling van de lijst van rechthebbenden[21] aan het bestaan van een buurweg niet mag worden voorbijgegaan is al beslist door de Hoge Raad.[22] De Hoge Raad oordeelde dat de uit de buurweg voortvloeiende rechten van de gebruikers van de weg en de lasten van het gebruik voor hen of anderen vallen onder de bepalingen van de Landinrichtingswet, waarbij onder meer art. 160 wordt genoemd. Dit artikel stemt inhoudelijk overeen met art. 60 Wilg. Deze bepaling geeft GS de bevoegdheid om bij herverkaveling bepaalde beperkte rechten,[23] het recht van huur en de lasten die met betrekking tot onroerende zaken bestaan te regelen (handhaven) of op te heffen, onder de regeling van de geldelijke gevolgen daarvan.[24] Bij de toepassing van deze bevoegdheid staat het doelmatig gebruik van de gronden centraal. Beperkte rechten, waaronder oude zakelijke rechten, die afdoen aan het doelmatig gebruik van de gronden worden opgeheven. Daarbij kan rekening worden gehouden met het cultuurhistorisch belang van oude zakelijke rechten.[25] Erfdienstbaarheden worden gehandhaafd (of gevestigd)[26] indien niet door herverkaveling of uitvoering van inrichtingswerken aan de behoefte waarin deze rechten voorzien kan worden tegemoet gekomen.[27] Met het opheffen van erfdienstbaarheden wordt ook een maatschappelijk doel gediend, aangezien erfdienstbaarheden vaak een bron van conflicten vormen. Kijken we nu naar de buurweg, dan volgt uit art. 719 BW (oud) dat een buurweg alleen ‘&lt;span class="italic"&gt;met gemeene toestemming&lt;/span&gt;’ kan worden opgeheven. Herverkaveling vormt hierop een uitzondering, waarbij kan worden opgemerkt dat de bevoegdheid van GS om een buurweg op te heffen past bij de met een landinrichting beoogde bevordering van een doelmatig gebruik van de gronden. GS kunnen bij de herverkaveling ook besluiten een buurweg in stand te houden. Geheel logisch lijkt mij dat niet. Daarbij wijs ik op art. 55 Wilg, waar is bepaald dat elke kavel zo wordt gevormd dat deze uitweg heeft op een openbare land- of waterweg en zo mogelijk daaraan grenst. Gelet op deze bepaling ligt het in de rede dat de herverkaveling een buurweg overbodig maakt. Mocht dat laatste niet het geval zijn, dan hebben GS de bevoegdheid een erfdienstbaarheid te vestigen. In de herverkaveling Saasveld-Gammelke heeft de uitvoeringscommissie[28] een buurweg vervangen door erfdienstbaarheden. Merkwaardig is dat de uitvoeringscommissie aan dit besluit de titelzuiverende werking van de ruilakte ten grondslag legt. Daarmee heeft de uitvoeringscommissie naar mijn mening onvoldoende oog voor de bevoegdheid die zij heeft om een buurweg te handhaven of op te heffen. Terecht merkt de rechtbank Zwolle-Lelystad op dat uit de in art. 60 lid 1 Wilg gebruikte formulering ‘geregeld of opgeheven’ volgt dat de wetgever niet heeft beoogd de in het artikel genoemde rechten en lasten per definitie te laten eindigen maar ruimte heeft gelaten tot aanpassing.[29] Het oordeel van de rechtbank ‘dat de buurweg door vermelding hiervan in de ruilakte gehandhaafd kan blijven’ kan daarentegen worden betwist. Handhaving (of opheffing) volgt uit het ruilplan.[30] Of een gehandhaafde buurweg vervolgens ook in de ruilakte moet worden opgenomen is discutabel, aannemende dat de buurweg een verbintenisrechtelijk en geen goederenrechtelijk recht is.[31] In zoverre gaat de vergelijking die de rechtbank maakt met de oude zakelijke rechten niet op.[32] Rechtens onjuist is de overweging van de rechtbank dat zij (ook) nog van belang heeft geacht dat met het vestigen van erfdienstbaarheden ter vervanging van de buurweg, zoals de uitvoeringscommissie heeft voorgesteld, verzoeker geen recht van dezelfde aard verkrijgt, hetgeen de rechtbank in strijd acht met het bepaalde in art. 52 Wilg. De rechtbank ziet hier over het hoofd dat art. 52 Wilg geen betrekking heeft op de in art. 60 Wilg bedoelde rechten. Anders dan de rechtbank veronderstelt is het niet zo dat een rechthebbende die een oudvaderlands recht inbrengt aanspraak heeft op toedeling van een oudvaderlands recht. Art. 52 Wilg heeft slechts betrekking op wat in art. 1 Wilg wordt begrepen onder de eigenaar: degene die eigenaar is van een onroerende zaak, alsmede degene aan wie een recht van opstal, erfpacht, beklemming, vruchtgebruik, gebruik of bewoning toebehoort waaraan een onroerende zaak is onderworpen.&lt;/p&gt;&lt;p&gt;Gelet op het voorgaande is het aannemelijk dat bij een herverkaveling een buurweg wordt opgeheven. Mocht de herverkaveling de buurweg niet overbodig hebben gemaakt, dan kan een erfdienstbaarheid worden gevestigd. Het is dan wel van belang dat de rechthebbenden erop toezien dat de buurweg wordt opgenomen in de lijst van rechthebbenden. Ontbreekt het recht in de lijst, dan ‘doet het niet mee’ in de herverkaveling. De gevolgen daarvan kunnen groot zijn, zoals appellant in onze zaak ervoer. Hij verloor (waarschijnlijk) daardoor de erfdienstbaarheid van het recht van reed. Maar wat nu als de buurweg wordt vergeten in de lijst van rechthebbenden? Zoals eerder opgemerkt is een buurweg geen zakelijk recht en aangenomen moet worden dat de titelzuiverende werking van de ruilakte dus geen betrekking kan hebben op een buurweg.[33] Ik zou hier de parallel willen trekken met de eerder besproken kwalitatieve verplichting. Dat betekent dat een nieuwe verkrijger in de herverkaveling niet is gebonden aan een buurweg, maar er ook niet de voordelen van geniet. Als de bij de buurweg betrokken eigenaren dezelfde zijn als vóór de herverkaveling verandert er niets. &lt;/p&gt;&lt;h3&gt;10. Ten slotte&lt;/h3&gt;&lt;p&gt;Voor appellant liep het uiteindelijk goed af. Weliswaar ging het recht van reed verloren maar daarvoor in de plaats kwam het oudvaderlands recht van buurweg. Wat de casus duidelijk maakt is dat een herverkaveling verstrekkende gevolgen kan hebben. Om geen rechten te verliezen is het belangrijk om goed te controleren of uw rechten zijn opgenomen in het ruilplan. En benut indien nodig de rechtsgang tegen het ruilplan. Of, om in oudvaderlandse sferen met de woorden van Valerius af te sluiten: &lt;span class="italic"&gt;‘let op u saeck’&lt;/span&gt;!&lt;/p&gt;</content><legacyfootnotes/><footnotes><footnote>1 Johan Heinen is werkzaam bij het Kadaster. Dit artikel is op persoonlijke titel geschreven.</footnote><footnote>2 Zie over het anonimiseren van rechtspraak ook: E.H.M Harbers, ‘Het anonimiseren van pachtuitspraken’, &lt;span class="italic"&gt;TvAR &lt;/span&gt;2019, nr. 9, p. 561.</footnote><footnote>3 Hof Arnhem-Leeuwarden 25 september 2018, ECLI:NL:GHARL:2018:8517 (tussenuitspraak) en Hof Arnhem-Leeuwarden 5 november 2019, ECLI:NL:GHARL:2019:9509 (einduitspraak).&lt;span class="bold"&gt; &lt;/span&gt;De uitspraken in eerste aanleg zijn niet gepubliceerd.</footnote><footnote>4 In de rechtsvragenrubriek in &lt;span class="italic"&gt;WPNR&lt;/span&gt; (1991/6023, p. 737) werd een soortgelijke kwestie aan de orde gesteld. Het antwoord dat Vranken gaf kon volgens hem kort zijn: indien de eigenaar van het heersend erf niet bij de landinrichting is betrokken en ook zelf niets onderneemt teneinde op de lijst van rechthebbenden te worden geplaatst, raakt hij zijn zakelijk recht van erfdienstbaarheid kwijt door de overschrijving van de akte van toedeling in de openbare registers.</footnote><footnote>5 Hof Amsterdam 11 juli 2002, ECLI:NL:GHAMS:2002:AT8676, &lt;span class="italic"&gt;NJ&lt;/span&gt; 2005/289.</footnote><footnote>6 Dit volgt niet als zodanig uit de wettekst, maar uit het stelsel van de wet. Zie: J.W.A. Rheinfeld, ‘Titelzuivering nader beschouwd’, &lt;span class="italic"&gt;FBN&lt;/span&gt; 2014/36.</footnote><footnote>7 Met de inschrijving van de ruilakte waarin zo'n oud zakelijk recht is opgenomen, ontstaat niet een nieuw zakelijk recht maar wordt een reeds bestaand zakelijk recht vernieuwd. Zie: P. de Haan, ‘Toedeling van beklemrechten bij ruil- en herverkaveling’, &lt;span class="italic"&gt;WPNR&lt;/span&gt; 2004/6571, p. 233-235.</footnote><footnote>8 HR 20 maart 2020, ECLI:NL:HR:2020:484, &lt;span class="italic"&gt;NJ&lt;/span&gt; 2020/124.</footnote><footnote>9 Zie voor wat betreft een kettingbeding: Rb. Gelderland 6 april 2016, ECLI:NL:RBGEL:2016:2775.</footnote><footnote>10 Aan de contractuele verplichting om viswater in huur beschikbaar te stellen kan door verhuurder worden voldaan, omdat zij evenals voor de ruilverkaveling eigenaar is van de litigieuze percelen (Rb. Middelburg 30 september 1981, ECLI:NL:RBMID:1981:AD4150, &lt;span class="italic"&gt;NJ&lt;/span&gt; 1983/98).</footnote><footnote>11 HR 24 januari 1967, ECLI:NL:HR:1967:AB5782, &lt;span class="italic"&gt;NJ&lt;/span&gt; 1967/290.</footnote><footnote>12 J. Valk, ‘Kwalitatieve rechten, kwalitatieve verplichtingen’, &lt;span class="italic"&gt;AA&lt;/span&gt; 2012, 597.</footnote><footnote>13 Brahn/Reehuis 2010/72.</footnote><footnote>14 P. de Haan, &lt;span class="italic"&gt;Onroerend-goedrecht, deel c.: Landinrichting&lt;/span&gt;, Deventer: Kluwer 1988, p. 170.</footnote><footnote>15 HR 24 februari 2012, ECLI:NL:HR:2012:BV0472, &lt;span class="italic"&gt;NJ&lt;/span&gt; 2012/143.</footnote><footnote>16 HR 24 september 2010, ECLI:NL:HR:2010:BM9600, &lt;span class="italic"&gt;NJ &lt;/span&gt;2010/508 (&lt;span class="italic"&gt;Gemeente Groesbeek/Derks c.s.&lt;/span&gt;) en ?HR 29 juni 2018, ECLI:NL:HR:2018:1020, &lt;span class="italic"&gt;TvAR &lt;/span&gt;2018/5944, m.nt. J.W.A. Rheinfeld, &lt;span class="italic"&gt;NJ &lt;/span&gt;2019/201, m.nt. E.W.J. de Groot (&lt;span class="italic"&gt;LGR Saasveld-Gammelke&lt;/span&gt;).</footnote><footnote>17 Concl. A-G L.A.D. Keus, ECLI:NL:PHR:2012:BV0472, bij HR 24 februari 2012, &lt;span class="italic"&gt;NJ&lt;/span&gt; 2012/143.</footnote><footnote>18 Zie over het handhaven van erfdienstbaarheden voor het huidige recht art. 20 lid 2 van het Besluit inrichting landelijk gebied: &lt;span class="italic"&gt;‘Gedeputeerde staten handhaven of vestigen in het plan van toedeling erfdienstbaarheden indien niet door herverkaveling of uitvoering van inrichtingswerken aan de behoefte waarin deze rechten voorzien kan worden tegemoet gekomen.’&lt;/span&gt;</footnote><footnote>19 F.M. van Cassel-van Zeeland, ‘Buurwegen: oud, afgeschaft maar nog altijd springlevend. Buurwegen en recht van overpad vergeleken’, &lt;span class="italic"&gt;WPNR&lt;/span&gt; 2014/7021, p. 503-509.</footnote><footnote>20 Aldus S.E. Bartels in zijn noot bij HR 2 februari 2010, ECLI:NL:HR:2010:BK6588, &lt;span class="italic"&gt;NJ &lt;/span&gt;2010/294, m.nt. F.M.J. Verstijlen, &lt;span class="italic"&gt;AA&lt;/span&gt; 2010/596, m.nt. S.E. Bartels (&lt;span class="italic"&gt;Rodewijk/Bouwman&lt;/span&gt;).</footnote><footnote>21 De lijst van rechthebbenden vermeldt voor de gronden binnen het herverkavelingsgebied zo volledig mogelijk ten aanzien van alle rechthebbenden de aard en omvang van het door hen ingebrachte recht (art. 49 Wilg).</footnote><footnote>22 HR 31 oktober 1990, ECLI:NL:HR:1990:AD1278, &lt;span class="italic"&gt;NJ &lt;/span&gt;1991/73 (&lt;span class="italic"&gt;Haveman/Westerhof&lt;/span&gt;).</footnote><footnote>23 In de praktijk gaat het vooral om erfdienstbaarheden en oude zakelijke rechten.</footnote><footnote>24 Dat is dus een vergaande bevoegdheid die aan GS is gegeven: regeling noch opheffing behoeven de toestemming van betrokkenen.</footnote><footnote>25 Art. 20 lid 1 Besluit inrichting landelijk gebied en NvT bij besluit van 4 mei 2006 (&lt;span class="italic"&gt;Stb.&lt;/span&gt; 2006, 243).</footnote><footnote>26 Art. 60 lid 2 Wilg.</footnote><footnote>27 Zie het eerder geciteerde art. 20 lid 2 Besluit inrichting landelijk gebied.</footnote><footnote>28 GS kunnen de aan hen op grond van de Wilg toekomende bevoegdheden delegeren aan een uitvoeringscommissie.</footnote><footnote>29 Rb. Zwolle-Lelystad 13 augustus 2012, ECLI:NL:RBZLY:2012:BX6611.</footnote><footnote>30 Het ruilplan bestaat uit de lijst van rechthebbenden en het plan van toedeling (art. 48 Wilg).</footnote><footnote>31 F.M. van Cassel-van Zeeland, ‘Buurwegen: oud, afgeschaft maar nog altijd springlevend. Buurwegen en recht van overpad vergeleken’, &lt;span class="italic"&gt;WPNR&lt;/span&gt; 2014/7021, p. 503-509.</footnote><footnote>32 De rechtbank overweegt (r.o. 5.6): ‘&lt;span class="italic"&gt;Weliswaar is een buurweg geen oud zakelijk recht, maar beide rechtsfiguren zijn zodanig vergelijkbaar (doordat ze onder het huidige privaatrecht niet meer kunnen ontstaan) dat naar het oordeel van de rechtbank hetgeen van toepassing is op oude zakelijke rechten van overeenkomstige toepassing kan worden verklaard op de buurweg.&lt;/span&gt;’.</footnote><footnote>33 Anders: Hof Arnhem-Leeuwarden 7 februari 2017, ECLI:NL:GHARL:2017:915. Het hof oordeelt met enkel een verwijzing naar art. 208 lid 2 van de destijds geldende Landinrichtingswet dat als gevolg van de ?titelzuiverende werking van het passeren van de akte van toedeling ‘&lt;span class="italic"&gt;alle tot dat moment bestaande buurwegen, erfdienstbaarheden, noodwegen en lopende verjaringstermijnen zijn komen te vervallen.&lt;/span&gt;’.</footnote></footnotes><auteurs>mr. ing. J. Heinen</auteurs><published>2020-10-02 09:05:09</published><modified>2020-10-02 10:17:38</modified><editiondate>2020-10-02</editiondate><htmlpath>https://denhollander.info/artikel/16313</htmlpath></article>
</articles></edition>