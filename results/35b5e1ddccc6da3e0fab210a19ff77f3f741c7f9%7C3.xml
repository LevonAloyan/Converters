<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2003</searchword><id>4431</id><udhid>UDH:TvAR/4431</udhid><titel>Ensing / Brak c.s. (TvAR 2003/5155)</titel><searchwords><searchword>TvAR 2/2003</searchword><searchword>TvAR 2003/5155</searchword><searchword>UDH:TvAR/4431</searchword></searchwords><attachments><attachment><name>2003_nr 2_Rechtspraak_5155.pdf</name><extention>pdf</extention><url>https://denhollander.info/download/4376/ci</url></attachment></attachments><inleiding>[Pachtwet art. 1, 11; Rv art. 192]&#13;
&#13;
Vastleggingsprocedure. In het feit dat jarenlang&#13;
beweiding – kennelijk gedurende het&#13;
gehele weideseizoen – heeft plaatsgevonden,&#13;
tezamen met andere feiten en omstandigheden&#13;
(de omschrijvingen van inkomsten&#13;
en uitgaven in een kasboek en op kwitanties&#13;
en het feit dat sprake is geweest van een&#13;
vaste tegenprestatie per jaar voor gras en&#13;
naweide), liggen min of meer eenduidige&#13;
aanwijzingen besloten dat sprake is geweest&#13;
van pacht. Tegenover die aanwijzingen heeft&#13;
appellante haar standpunt dat geen sprake&#13;
is geweest van pacht onvoldoende met&#13;
concrete feiten en omstandigheden onderbouwd.&#13;
Bij gebreke van relevante concrete&#13;
stellingen is voor bewijslevering geen&#13;
plaats; het bewijsaanbod van appellante&#13;
wordt gepasseerd.</inleiding><content>ARREST IN DE ZAAK VAN:&#13;
Catharina Margaretha Ensing, wonende te&#13;
Vinkega, gemeente Weststellingwerf,&#13;
appellante in het principaal beroep,&#13;
geïntimeerde in het incidenteel beroep,&#13;
procureur: mr. J.C.N.B. Kaal,&#13;
tegen&#13;
1. Marten Brak,&#13;
2. Piet Brak, beiden wonende te Vinkega,&#13;
gemeente Weststellingwerf,&#13;
eerstgenoemde geïntimeerde in het principaal&#13;
beroep,&#13;
beiden appellanten in het incidenteel beroep,&#13;
procureur: mr. P.C. Plochg.&#13;
1 Het geding in eerste aanleg&#13;
Voor de procedure in eerste aanleg wordt verwezen&#13;
naar de inhoud van de vonnissen van&#13;
30 januari 1997, 23 oktober 1997, 11 december&#13;
1997, 19 maart 1998, 9 april 1998 en 15 oktober&#13;
1998, die de pachtkamer van het kantongerecht&#13;
te Heerenveen tussen principaal&#13;
appellante (hierna: Ensing) als gedaagde en&#13;
incidenteel appellanten (hierna: M. en P. Brak)&#13;
als eisers heeft gewezen. Van genoemde vonnissen&#13;
is een fotokopie aan dit arrest gehecht.&#13;
2 Het geding in hoger beroep&#13;
2.1 Ensing heeft bij exploot van 12 november&#13;
1998 aangezegd van genoemde vonnissen in&#13;
hoger beroep te komen, met dagvaarding van&#13;
M. Brak voor dit hof.&#13;
2.2 Bij memorie van grieven heeft Ensing drie&#13;
grieven tegen de bestreden vonnissen aangevoerd&#13;
en toegelicht, heeft zij een aantal&#13;
nieuwe producties in het geding gebracht, heeft&#13;
zij bewijs aangeboden, en heeft zij geconcludeerd&#13;
dat het hof het vonnis van 15 oktober&#13;
1998 zal vernietigen voorzover daarbij een&#13;
pachtovereenkomst tussen partijen is vastgelegd&#13;
als daarin nader omschreven, en opnieuw&#13;
rechtdoende M. Brak alsnog niet ontvankelijk&#13;
zal verklaren in zijn vorderingen, althans hem&#13;
deze zal ontzeggen, dan wel subsidiair een&#13;
pachtovereenkomst tussen partijen vast zal&#13;
leggen terzake van de naweide voor het seizoen&#13;
1996, een en ander met veroordeling van&#13;
M. Brak in de kosten van beide instanties.&#13;
2.3 Bij memorie van antwoord hebben M. en&#13;
P. Brak de grieven bestreden, en hebben zij&#13;
geconcludeerd tot bevestiging van het vonnis&#13;
van 15 oktober 1998, kosten rechtens.&#13;
2.4 Bij dezelfde memorie hebben M. en P.&#13;
Brak incidenteel beroep ingesteld tegen het&#13;
vonnis van 15 oktober 1998, voorzover daarbij&#13;
is afgewezen de vordering van P. Brak,&#13;
waarbij deze ook de schriftelijke vastlegging&#13;
van de pachtovereenkomst ten aanzien van&#13;
hemzelf heeft gevorderd, hebben zij daartegen&#13;
één grief aangevoerd en toegelicht, en hebben&#13;
zij geconcludeerd dat het hof het bestreden&#13;
vonnis in zoverre zal vernietigen, en opnieuw&#13;
rechtdoende schriftelijk zal vastleggen de&#13;
door de pachtkamer van het kantongerecht&#13;
vastgelegde pachtovereenkomst ook ten aanzien&#13;
van P. Brak, kosten rechtens.&#13;
2.5 Vervolgens zijn van de zijde van M. en P.&#13;
Brak enige originele exemplaren van kwitanties&#13;
ter griffie van dit hof gedeponeerd.&#13;
2.6 Bij memorie van antwoord in het incidenteel&#13;
appèl heeft Ensing de grief bestreden en&#13;
verweer gevoerd en geconcludeerd dat het hof&#13;
het bestreden vonnis – zonodig onder verbetering&#13;
van gronden – zal bekrachtigen voorzover&#13;
daarbij de vordering van P. Brak is&#13;
afgewezen, met veroordeling van appellant in&#13;
de kosten van zijn beroep.&#13;
2.7 Daarna hebben M. en P. Brak akte&#13;
gevraagd van onder meer de overlegging van&#13;
een nieuwe productie.&#13;
2.8 Ter zitting van 19 maart 2001 hebben&#13;
partijen de zaak doen bepleiten, Ensing door&#13;
mr. H.J. Schaatsbergen, advocaat te Zwolle, en&#13;
M. en P. Brak door mr. E.D. Breuning ten&#13;
Cate, advocaat te Almelo; beiden hebben daarbij&#13;
pleitaantekeningen in het geding gebracht.&#13;
Bij die gelegenheid heeft Ensing akte verzocht&#13;
van de overlegging van een nieuwe productie.&#13;
Vervolgens hebben partijen de stukken voor&#13;
het wijzen van arrest aan het hof overgelegd.&#13;
2.9 Overeenkomstig ter zitting met partijen&#13;
gemaakte afspraken heeft Ensing daarna een&#13;
origineel kasboek en twee originele mestbonnen&#13;
ter griffie van dit hof gedeponeerd.&#13;
3 De vaststaande feiten&#13;
3.1 Op grond van hetgeen is gesteld en niet of&#13;
onvoldoende is weersproken dan wel blijkt&#13;
uit de onbetwiste inhoud van de overgelegde&#13;
bescheiden, staat in hoger beroep het navolgende&#13;
vast.&#13;
3.2 Op grond van een mondelinge overeenkomst&#13;
met wijlen de vader van Ensing (hierna:&#13;
Ensing sr.) heeft M. Brak sinds 1982 in&#13;
gebruik de percelen weiland, kadastraal bekend&#13;
gemeente Noordwolde, sectie M nummer 446,&#13;
voor de prijs van (in 1982) ƒ 4.800,–, later&#13;
ƒ 5.000,– en vanaf 1 november 1995 ƒ 10.000,–&#13;
per jaar. Het overeengekomen gebruik omvat&#13;
in ieder geval de grasoogst. Het feitelijk&#13;
gebruik heeft ook de naweide omvat.&#13;
3.3 Ensing sr. is op 3 november 1994 overleden.&#13;
In het kader van de verdeling van de&#13;
nalatenschap zijn de in de vorige alinea&#13;
bedoelde percelen aan Ensing toegedeeld.&#13;
3.4 Sinds 1 januari 1995 vormen M. en P. Brak&#13;
een maatschap.&#13;
4 Beoordeling van het geschil in&#13;
hoger beroep&#13;
4.1 Met grief I in het principaal beroep stelt&#13;
Ensing zich in hoger beroep alsnog op het&#13;
standpunt dat geen sprake is geweest van&#13;
pacht, doch slechts van verkoop van gras op&#13;
stam. De naweide is volgens haar stellingen&#13;
niet overeengekomen, maar door Ensing sr.&#13;
wel oogluikend toegelaten. Ensing voert verder&#13;
aan dat het onderhoud van het land voor&#13;
rekening van Ensing sr. is gekomen, in welk&#13;
verband zij zich beroept op de inhoud van&#13;
zijn kasboek, en dat hij het land steeds als&#13;
eigen exploitatie heeft opgegeven bij de meitellingen.&#13;
Ensing beroept zich mede op schriftelijke&#13;
verklaringen van K. de Vries, L. van der&#13;
Walle, J. Kok-Augustijn en G. van der Laan.&#13;
4.2 Het hof let bij zijn oordeel in het bijzonder&#13;
op de navolgende feiten en omstandigheden.&#13;
a. In het kasboek van Ensing sr. komen de&#13;
ontvangsten ter zake van het gebruik van het&#13;
grasland steeds voor onder omschrijvingen&#13;
die mede de beweiding omvatten.&#13;
b. Ook op de overgelegde kwitanties komen&#13;
dergelijke omschrijvingen voor.&#13;
c. Dat de door Ensing bedoelde posten uit het&#13;
kasboek van Ensing sr. alle op het onderhoud&#13;
van het land zien, valt uit de omschrijvingen&#13;
van die posten niet af te leiden. Ook indien dit&#13;
het geval is, kunnen de volgens Ensing door&#13;
Ensing sr. gemaakte kosten gelet op hun&#13;
beperkte omvang (bij lange na) niet alle kosten&#13;
van onderhoud van ongeveer 8,5 ha grasland&#13;
betreffen.&#13;
d. Sprake is steeds geweest van een vaste&#13;
tegenprestatie per jaar voor gras en weide; niet&#13;
is gesteld of gebleken dat die tegenprestatie in&#13;
verband stond met de concrete te verwachten&#13;
of gerealiseerde grasopbrengst.&#13;
4.3 In het feit dat jarenlang beweiding – kennelijk&#13;
gedurende het gehele weideseizoen –&#13;
heeft plaatsgevonden, tezamen met de feiten&#13;
en omstandigheden zoals hiervoor onder a, b,&#13;
c en d vermeld, liggen min of meer eenduidige&#13;
aanwijzingen besloten ten gunste van het&#13;
standpunt van M. en P. Brak. Tegenover die&#13;
aanwijzingen heeft Ensing haar standpunt dat&#13;
geen sprake is geweest van pacht onvoldoende&#13;
met concrete feiten en omstandigheden onderbouwd.&#13;
Een zodanige onderbouwing volgt&#13;
ook niet uit de overgelegde schriftelijke verklaringen.&#13;
Het feit dat Ensing het land voor&#13;
de meitellingen heeft opgegeven als eigen land&#13;
is voor de kwalificatie van de rechtsverhouding&#13;
tussen partijen niet van bijzondere betekenis&#13;
en levert geen aanwijzing van enig gewicht ten&#13;
gunste van het standpunt van Ensing op. Bij&#13;
gebreke van relevante concrete stellingen is&#13;
voor bewijslevering geen plaats. Het hof passeert&#13;
derhalve het bewijsaanbod van Ensing.&#13;
Grief I faalt.&#13;
4.4 Met grief II in het principaal beroep stelt&#13;
Ensing zich subsidiair op het standpunt dat&#13;
sprake is geweest van seizoenpacht, zoals&#13;
bedoeld in artikel 69 Pachtwet. Ook deze&#13;
grief faalt. Niet is gesteld dat het gebruik van&#13;
het land in enig jaar is onderbroken door een&#13;
gebruik door Ensing sr. of een derde. Dat&#13;
’s winters geen beweiding door de koeien van&#13;
M. (en P.) Brak heeft plaatsgevonden, is in&#13;
overeenstemming met hetgeen in de veeteelt&#13;
gebruikelijk is en levert derhalve geen aanwijzing&#13;
ten gunste van het standpunt van Ensing&#13;
op. De prijs die voor het gebruik is betaald, is&#13;
gedurende zeer lange tijd dezelfde gebleven;&#13;
deze was kennelijk onafhankelijk van de vraag&#13;
wat de in ieder jaar te verwachten grasopbrengst&#13;
was. Ensing voert ook niet aan dat&#13;
tussen Ensing sr. over de prijs of de overige&#13;
voorwaarden is onderhandeld. Tegen de achtergrond&#13;
van deze feiten en omstandigheden&#13;
heeft Ensing ook in dit opzicht haar standpunt&#13;
onvoldoende gemotiveerd.&#13;
4.5 Grief III in het principaal beroep heeft&#13;
betrekking op de omvang van het verpachte.&#13;
M. en P. Brak hebben bij memorie van antwoord&#13;
in het principaal beroep erkend dat het&#13;
verpachte niet meer dan 8.50.00 ha omvat. Uit&#13;
hetgeen ter zitting is besproken, leidt het hof&#13;
af dat de begrenzing van het verpachte tussen&#13;
partijen niet in geschil is, maar enkel de&#13;
oppervlakte daarvan (volgens Ensing bedraagt&#13;
die 8.21.80 ha, hetgeen M. en P. Brak betwisten).&#13;
4.6 Grief III slaagt in zoverre dat in plaats van&#13;
de door de rechtbank vastgelegde oppervlakte&#13;
een oppervlakte van circa 8,5 ha dient te worden&#13;
vastgelegd. Ensing heeft gesteld dat de&#13;
oppervlakte in 1995 is verkleind tot 8.21.80 ha,&#13;
maar M. en P. Brak hebben dit betwist en&#13;
Ensing heeft op dit punt geen bewijsaanbod&#13;
gedaan.&#13;
4.7 Met de grief in het incidenteel beroep&#13;
komen M. en P. Brak op tegen de afwijzing&#13;
door de pachtkamer van het kantongerecht&#13;
van de gevorderde vastlegging ten aanzien van&#13;
P. Brak.&#13;
4.8 De toelichting op de grief houdt niet meer&#13;
in dan dat M. en P. Brak als maten van de&#13;
maatschap zijn opgetreden (zij het niet bij het&#13;
aangaan van de oorspronkelijke pachtovereenkomst)&#13;
en dat door hen sinds vele jaren&#13;
gelijkelijk gebruikershandelingen ten aanzien&#13;
van de gepachte grond worden verricht.&#13;
Aldus kan uit de gestelde feiten niet worden&#13;
afgeleid dat met Ensing sr. of Ensing een&#13;
nadere overeenkomst tot stand is gekomen&#13;
waarbij behalve M. Brak ook P. Brak als pachter&#13;
is aangemerkt. De grief faalt derhalve.&#13;
4.9 De slotsom is dat het vonnis van 15 oktober&#13;
1998 alleen dient te worden vernietigd wat&#13;
betreft hetgeen bij dat vonnis is vastgelegd&#13;
omtrent de oppervlakte van het gepachte en&#13;
dat in plaats daarvan dient te worden vastgelegd&#13;
dat die oppervlakte thans circa 8,5 ha&#13;
bedraagt. De vonnissen van 30 januari 1997,&#13;
23 oktober 1997, 11 december 1997, 19 maart&#13;
1998 en 9 april 1998 dienen te worden bekrachtigd.&#13;
4.10 Het hof zal Ensing, als de overwegend in&#13;
het ongelijk gestelde partij, veroordelen in de&#13;
kosten van het principaal beroep. M. en P.&#13;
Brak zullen worden verwezen in de kosten&#13;
van het incidenteel beroep.&#13;
5 Beslissing&#13;
Het hof, rechtdoende in het principaal en het&#13;
incidenteel beroep:&#13;
bekrachtigt de vonnissen van de pachtkamer&#13;
van het kantongerecht Heerenveen van 30 januari&#13;
1997, 23 oktober 1997, 11 december 1997,&#13;
19 maart 1998 en 9 april 1998;&#13;
bekrachtigt ook het vonnis van de pachtkamer&#13;
van het kantongerecht Heerenveen van&#13;
15 oktober 1998, behoudens voor wat betreft&#13;
hetgeen bij dat vonnis is vastgelegd omtrent&#13;
de oppervlakte van het gepachte, en, in zoverre&#13;
opnieuw rechtdoende, legt de oppervlakte van&#13;
het gepachte vast op circa 8,5 ha, waartoe het&#13;
vonnis alleen in zoverre wordt vernietigd;&#13;
veroordeelt Ensing in de kosten van het principaal&#13;
beroep, tot aan deze uitspraak aan de&#13;
zijde van M. Brak begroot op ƒ 4.250,– voor&#13;
salaris procureur en op ƒ 440,– voor griffierecht;&#13;
veroordeelt M. en P. Brak in de kosten van het&#13;
incidenteel beroep, tot aan deze uitspraak aan&#13;
de zijde van Ensing begroot op ƒ 1.700,– voor&#13;
salaris procureur.</content><legacyfootnotes/><footnotes><footnote/></footnotes><auteurs/><published>2003-02-01 00:00:00</published><modified>2003-02-01 00:00:00</modified><editiondate>2003-02-01</editiondate><htmlpath>https://denhollander.info/artikel/4431</htmlpath></article>
</articles></edition>