<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2013</searchword><id>10765</id><udhid>UDH:TvAR/10765</udhid><titel>Rechtspraak 5734. Beheer landelijk gebied (TvAR 2013/5734)</titel><searchwords><searchword>TvAR 10/2013</searchword><searchword>TvAR 2013/5734</searchword><searchword>UDH:TvAR/10765</searchword></searchwords><attachments><attachment><name>TvAR2013_10_07_5734.pdf</name><extention>pdf</extention><url>https://denhollander.info/download/9209/ci</url></attachment></attachments><inleiding>NBW-vergunning. Beleidsregels Gelderland.&#13;
De drempelwaarde in de Beleidsregels Stikstof en Natura 2000 Gelderland is onvoldoende onderbouwd. Er kan niet op voorhand worden uitgesloten dat de natuurlijke kenmer­ken van het Natura 2000-gebied niet zullen worden aan­getast indien de ammoniakdepositie van de veehouderij de drempelwaarde van 0,5% van de kritische depositiewaarde niet overschrijdt.&#13;
</inleiding><content>Met noot D.W. Bruil&#13;
Uitspraak van de voorzitter van de Afdeling bestuursrecht­spraak van de Raad van State op een verzoek om het treffen van een voorlopige voorziening (artikel 8:81 van de Alge­mene wet bestuursrecht) in het geding tussen:&#13;
de Coöperatie Mobilisation for the Environment U.A. en de Vereniging Stedelijk Leefmilieu, Groen- en Milieubeheer (hierna: MOB en de vereniging), beide gevestigd te Nijme­gen,&#13;
verzoeksters,&#13;
en&#13;
het college van gedeputeerde staten van Gelderland,&#13;
verweerder.&#13;
Procesverloop&#13;
Bij besluit van 30 juli 2013, kenmerk 2013-000911, heeft het college, na toepassing van afdeling 3.4 van de Algeme­ne wet bestuursrecht, aan [belanghebbende] een vergun­ning als bedoeld in artikel 19d van de Natuurbeschermings­wet 1998 (hierna: Nbw 1998) verleend voor het houden van 335 melkkoeien, 137 stuks jongvee en 10.018 opfokhennen en hanen van legrassen aan de [locatie] te Mariënvelde nabij het Natura 2000-gebied Korenburgerveen.&#13;
Tegen dit besluit hebben MOB en de vereniging beroep in­gesteld.&#13;
Tevens hebben zij de voorzitter verzocht een voorlopige voorziening te treffen.&#13;
De voorzitter heeft het verzoek ter zitting behandeld op 23 september 2013, waar MOB en de vereniging, vertegen­woordigd door mr. V. Wösten, en het college, vertegenwoor­digd door M. de Jonge en A. Fopma, beiden werkzaam bij de provincie, zijn verschenen.&#13;
Overwegingen&#13;
1. Het oordeel van de voorzitter heeft een voorlopig karakter en is niet bindend in de bodemprocedure.&#13;
2. MOB en de vereniging betogen dat de gevraagde ver­gunning niet had mogen worden verleend, omdat de am­moniakdepositie op het overbelaste habitattype H7120ah (herstellende hoogvenen) in het Natura 2000-gebied Koren­burgerveen als gevolg van de vergunning 0,72 mol/ha/jr be­draagt. Dit betreft een aanzienlijke toename ten opzichte van de depositie van het bestaande veebestand van de veehou­derij. In dit verband brengen zij naar voren dat emissie van de veehouderij ingevolge de geldende milieuvergunning van 24 maart 1999 3207,0 kg NH3/jr bedraagt, terwijl de emis­sie van het in geding zijnde veebestand 5419,9 kg NH3/jr bedraagt. MOB en de vereniging voeren verder aan dat het college ten onrechte toepassing heeft gegeven aan de ‘Be­leidsregels Stikstof en Natura 2000 Gelderland’ (hierna: be­leidsregels) op grond waarvan in dit geval een drempel­waarde van 0,5% van de kritische depositiewaarde van het desbetreffende habitattype wordt gehanteerd ongeacht of op bedrijfsniveau sprake is van een toename van ammoniake­missie en -depositie. Bovendien heeft het college geen re­kening gehouden met de ammoniakemissie en -depositie als gevolg van het uitrijden van mest, aldus MOB en de vereni­ging.&#13;
3. Het college heeft toepassing gegeven aan artikel 4, eerste lid, aanhef en onder a, in verbinding met artikel 3, eerste lid, aanhef en onder I, van de beleidsregels. Daarbij heeft het college overwogen dat de toename van de ammoniakdeposi­tie als gevolg van de in geding zijnde vergunning de drem­pelwaarde van 0,5% niet overschrijdt. Dit betekent volgens het college dat er geen reden is om de gevraagde vergun­ning te weigeren. Het college stelt zich op het standpunt dat, ondanks een lichte stijging van de depositie onder de drem­pelwaarde van 0,5% als gevolg van de uitbreiding van het veebestand, het de zekerheid heeft verkregen dat per saldo sprake is van een positief effect. Daarbij neemt het college in aanmerking dat volgens het stelsel van de ‘Verordening Stikstof en Natura 2000 Gelderland’ en de beleidsregels 70% van de ammoniakdepositie van krimpende en stoppen­de bedrijven wordt afgeroomd.&#13;
4. De voorzitter acht een spoedeisend belang aanwezig, nu de voor de uitbreiding van het veebestand benodigde stal reeds is gebouwd en een aanvang is genomen met het plaat­sen van het vee.&#13;
4.1. Uit de stukken en het verhandelde ter zitting is de voor­zitter niet duidelijk geworden op basis van welke objectieve gegevens de drempelwaarde van 0,5% als bedoeld in de be­leidsregels is gebaseerd. Evenmin is duidelijk geworden wat de reikwijdte van het afromen van 70% van de ammoniak­depositie is waarop het college doelt.&#13;
Derhalve kan niet op voorhand worden uitgesloten dat de natuurlijke kenmerken van het Natura 2000-gebied Koren­burgerveen niet zullen worden aangetast indien de ammoni­akdepositie van de veehouderij de drempelwaarde van 0,5% van de kritische depositiewaarde niet overschrijdt. Het col­lege heeft de voor het verlenen van de gevraagde vergun­ning vereiste zekerheid als bedoeld in artikel 19g, eerste lid, van de Nbw 1998 niet inzichtelijk gemaakt. Gelet hierop be­twijfelt de voorzitter of het bestreden besluit in de bodem­procedure in stand zal blijven. De onderhavige procedure leent zich niet voor beantwoording van de vraag of het col­lege ook rekening had moeten houden met de ammoniake­missie en -depositie als gevolg van het uitrijden van mest door de veehouderij, zodat de voorzitter die vraag thans on­beantwoord laat. &#13;
5. Gelet op het vorenstaande ziet de voorzitter aanleiding de hierna te melden voorlopige voorziening te treffen. &#13;
6. Het college dient op na te melden wijze tot vergoeding van de proceskosten te worden veroordeeld. &#13;
Beslissing &#13;
De voorzitter van de Afdeling bestuursrechtspraak van de Raad van State: &#13;
I. schorst bij wijze van voorlopige voorziening het besluit van het college van gedeputeerde staten van Gelderland van 30 juli 2013, kenmerk 2013-000911; &#13;
II. veroordeelt het college van gedeputeerde staten van Gel­derland tot vergoeding van bij de Coöperatie Mobilisation for the Environment U.A., en de Vereniging Stedelijk Leef­milieu, Groen- en Milieubeheer in verband met de behan­deling van het verzoek opgekomen proceskosten tot een be­drag van € 944,00 (zegge: negenhonderdvierenveertig euro), geheel toe te rekenen aan door een derde beroepsmatig ver­leende rechtsbijstand, met dien verstande dat betaling aan een van hen bevrijdend werkt ten opzichte van de ander; &#13;
III. gelast dat het college van gedeputeerde staten van Gel­derland aan de Coöperatie Mobilisation for the Environment en de Vereniging Stedelijk Leefmilieu, Groen- en Milieube­heer het door hen voor de behandeling van het verzoek be­taalde griffierecht ten bedrage van € 318,00 (zegge: driehon­derdachttien euro) vergoedt, met dien verstande dat betaling aan een van hen bevrijdend werkt ten opzichte van de ander. &#13;
Noot &#13;
Na Overijssel (ABRvS 22 mei 2014, Agr.r. 2013, nr. 5733, met noot D.W. Bruil) is Gelderland aan de beurt: het al­daar gehanteerde beleidskader voor de vergunningverlening op grond van de Natuurbeschermingswet is eveneens door de rechter van de hand gewezen. Ongetwijfeld heeft ook de Provincie Gelderland een onderbouwing verschaft voor de gehanteerde drempelwaarde van 0,5% van de kritische de­positiewaarde. Men heeft de voorzitter echter niet duidelijk kunnen maken op welke objectieve gegevens die drempel­waarde is gebaseerd. Daarmee kan niet op voorhand wor­den uitgesloten dat de natuurlijke kenmerken van het Na­tura 2000-gebied niet zullen worden aangetast. Het besluit wordt geschorst omdat de voorzitter betwijfelt of dit besluit in de bodemprocedure in stand kan blijven. Volgens een persbericht van Mobility for the Environment zijn inmiddels in Gelderland 2.000 vergunningen verleend. Eigenlijk is de Programmatische Aanpak Stikstof nog de enige hoop voor overheden die NBW-vergunningen willen verlenen met een toename van de depositie. De PAS laat echter nog op zich wachten. Het wetsvoorstel dat de PAS opneemt in de natuur­beschermingswet is in behandeling bij de Tweede Kamer (zie: Kamerstukken II 33 669, nr. 5, verslag). Trouwens ook de PAS zal kritisch worden bekeken. Bedrijven die willen uitbreiden zijn voorlopig nog aangewezen op rechtstreekse saldering met stoppende bedrijven. &#13;
D.W. Bruil &#13;
&#13;
</content><legacyfootnotes/><footnotes><footnote/></footnotes><auteurs>mr. J.A. Hagen</auteurs><published>2013-10-01 00:00:00</published><modified>2013-10-01 00:00:00</modified><editiondate>2013-10-01</editiondate><htmlpath>https://denhollander.info/artikel/10765</htmlpath></article>
</articles></edition>