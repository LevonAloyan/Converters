<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2001</searchword><id>5624</id><udhid>UDH:TvAR/5624</udhid><titel>Eigenaar en eigendom in de Landinrichtingswet</titel><searchwords><searchword>TvAR 5/2001</searchword><searchword>UDH:TvAR/5624</searchword></searchwords><attachments><attachment><name>2001_nr 5_Artikel_Rodriques Lopes.pdf</name><extention>pdf</extention><url>https://denhollander.info/download/5556/ci</url></attachment></attachments><inleiding>In de Landinrichtingswet wordt onder eigenaar verstaan hij, die eigenaar is van een&#13;
tot het blok behorende onroerende zaak en hij, aan wie een recht van opstal, erfpacht,&#13;
beklemming, vruchtgebruik, gebruik of bewoning toebehoort, waaraan een in het&#13;
blok begrepen onroerende zaak is onderworpen (art. 1 met precisering van opstal).&#13;
Rechthebbende is dan deze eigenaar en hij, aan wie een niet onder de omschrijving&#13;
van eigenaar genoemd beperkt recht toebehoort, een huurder of hij aan wie met&#13;
betrekking tot een tot het blok behorende onroerende zaak een recht als bedoeld in&#13;
artikel 252 van boek 6 van het Burgerlijk Wetboek toebehoort (eveneens art. 1, geparafraseerd).&#13;
Met andere woorden: rechthebbende is, behalve de eigenaar in de zin van&#13;
de Landinrichtingswet, de hypotheekhouder, de grondrenteheffer (vergelijk art. 160,&#13;
derde lid), de eigenaar van het heersende erf (erfdienstbaarheid), de huurder en de&#13;
wederpartij van de kwalitatieve schuldenaar. De eigenaar van het heersende erf en die&#13;
wederpartij lijken in zoverre op elkaar dat zij beiden staan tegenover de eigenaar van&#13;
een dienend erf.&#13;
Door de specifieke eigenaarsdefinitie is dus niet alleen van een veel ruimer eigenaarsbegrip&#13;
sprake, maar ook van een zeer beperkte groep beperkt gerechtigden.&#13;
Opvallend is de positie van de gebruiker en de bewoner (art. 3:226 BW). Hun&#13;
recht beperkt zich tot de schaal van het gezin (tweede en derde lid). Zij kunnen hun&#13;
rechten niet vervreemden of bezwaren, noch de zaak door een ander laten gebruiken&#13;
of de woning door een ander laten bewonen (vierde lid).&#13;
De beklemde meier als eigenaar en de grondrenteheffer als beperkt gerechtigde&#13;
zijn vrijwel uitgestorven. De grondrente had het onder het BW (oud) al lang afgelegd&#13;
tegen de combinatie van geldlening en vestiging van hypotheek, komt in het huidige&#13;
BW niet meer voor en is in vele gevallen afgekocht. </inleiding><content>Specifieke definitie eigenaar&#13;
De wetgever heeft uiteraard gekozen voor een specifiek eigenaarsbegrip in de Landinrichtingswet&#13;
om niet per bepaling een opsomming van gerechtigden te moeten&#13;
geven. Deze eigenaar is, kort gezegd, een zakelijk gerechtigde die zijn zaak zelf&#13;
gebruikt, anders dan de hypotheekhouder (en c.q. de grondrenteheffer). De eigenaar&#13;
van het heersende erf is ook een gebruiker, maar dan van het dienende erf.&#13;
De artikelsgewijze toelichting in de Memorie van Toelichting (p. 50) begint met de&#13;
artikelen 2 en 3, zodat we daar niets kunnen vinden over de prealabele gedachtegang&#13;
van de wetgever. De Ruilverkavelingswet 1954 hield in iets andere bewoordingen in&#13;
artikel 1 dezelfde omschrijving van eigenaar in. Het risico van een specifieke definitie is dat bij de opstelling van de wettekst&#13;
steken vallen en dat bij de toepassing van de wet interpretatieproblemen ontstaan.&#13;
Daarom wil ik door de wet heen de eigenaar, de eigendom, de beperkt gerechtigden&#13;
en de beperkte rechten volgen en nagaan of in bepalingen een te veel of een tekort is&#13;
geslopen. Ik wijs er nog even op dat in de definitie van eigenaar de eigendom niet&#13;
voorkomt.&#13;
Het zal blijken dat de eigendom en de beperkte rechten consequent die zijn in de&#13;
zin van het BW.&#13;
Toewijzing eigendom&#13;
De toewijzing aan openbare lichamen (art. 83, derde lid; art. 102, eerste lid, onder d,&#13;
en art. 133 en 134 over openbare wegen en waterlopen; art. 137 en 138 over natuur en&#13;
landschap; art. 207) betreft de eigendom in de zin van het BW. Het gaat om eigendom,&#13;
niet om de eigenaar en we kennen openbare lichamen niet als beperkt gerechtigden.&#13;
Gedoogplichten&#13;
De verplichting tot gedogen van de betreding van de grond (en het graven, opmeten&#13;
en stellen van tekens, art. 9 lid 1) en van de uitvoering van werken (art. 129) betreft&#13;
degene die de eigendom van de grond heeft of hij aan wie een beperkt recht daarop&#13;
toebehoort dan wel de gebruiker. We merken op dat de wetgever niet spreekt van de&#13;
eigenaar, beperkt gerechtigde en gebruiker. De beperkte rechten zijn die van het BW,&#13;
met inbegrip van het recht van gebruik en bewoning (vruchtgebruik zonder beschikkingsbevoegdheid,&#13;
art. 3:226 BW), de erfdienstbaarheden en de hypotheek dus. De&#13;
betreding enz. (art. 9, eerste lid) zal de positie van de hypotheekhouder niet beïnvloeden,&#13;
de uitvoering van werken mogelijk wel en dan zou hij gedoogplicht kunnen voelen.&#13;
De gebruiker zou een pachter, huurder of bruiklener moeten zijn, telkens een&#13;
gebruiker met een persoonlijk recht.&#13;
Objectwijziging&#13;
Zonder toestemming van de eigenaar wordt geen wijziging gebracht in diens recht op&#13;
gebouwen (art. 10, derde lid). Dit betekent dat het recht op een gebouw kan worden&#13;
gewijzigd zonder toestemming van de hypotheekhouder en van de gerechtigde tot&#13;
een erfdienstbaarheid. De hypotheken gaan met behoud van rang over op de in plaats&#13;
van de ingebrachte bezwaarde zaken toegedeelde kavels (art. 160, derde lid) en de&#13;
hypotheekhouder kan als belanghebbende bezwaar maken tegen de toedeling&#13;
(art. 200) van een andere dan de ingebrachte verhypothekeerde, bebouwde kavel.&#13;
Toch valt het op dat een ruilverkavelingsovereenkomst die verhypothekeerde onroerende&#13;
zaken bevat, slechts rechtsgeldig is, indien zij door de hypotheekhouders is&#13;
mede-ondertekend (art. 119, derde lid). En dat terwijl ook daar genoemd artikel 160&#13;
toepasselijk kan zijn (art. 122, eerste lid).&#13;
Onder het eigenaarsbegrip valt de gebruiker/bewoner (art. 3:226 BW). Deze&#13;
beschikkingsonbevoegde vruchtgebruiker is enerzijds niet in de positie om toestemming&#13;
te geven tot wijziging van zijn recht op de zaak respectievelijk het huis, maar&#13;
heeft anderzijds wel belang bij het voorkomen van wijzigingen. Ruilverkavelingsovereenkomst&#13;
Partijen bij de ruilverkavelingsovereenkomst (art. 17; art. 119 e.v.) zijn de eigenaren,&#13;
dus met inbegrip van de vruchtgebruiker en de gebruiker of bewoner. De gebruiker&#13;
en bewoner kunnen hun recht niet vervreemden of bezwaren (art. 3:226, vierde lid;&#13;
hoogstpersoonlijke rechten) en zouden dus geen partij kunnen zijn bij die overeenkomst,&#13;
die bij uitstek betrekking heeft op beschikking.&#13;
De overeenkomst is slechts rechtsgeldig indien de akte c.q. door hypotheekhouders&#13;
en beslagleggers is mede-ondertekend (art. 119, derde lid). Er is geen bepaling in&#13;
de wet opgenomen die mede-ondertekening door een andere eigenaar dan de eigenaar-&#13;
partij noodzakelijk maakt. Ik denk aan mede-ondertekening door bijvoorbeeld&#13;
de erfpachter, wanneer de eigenaar in de zin van het BW partij bij de overeenkomst is,&#13;
en vooral door de blote eigenaar, wanneer de erfpachter partij is.&#13;
Verzoek tot voorbereiding landinrichting&#13;
In het Rapport Herijking is de afschaffing van het verzoek tot voorbereiding van&#13;
landinrichting in het vooruitzicht gesteld. Toch beoordeel ik de bepaling daarover op&#13;
de betekenis van eigendom.&#13;
Het verzoek kan worden ingediend door personen die oppervlakte in eigendom&#13;
dan wel in gebruik hebben (art. 23 met gezamenlijk minimum). Met eigendom in de&#13;
zin van het BW vallen de erfpachter, opstaller en vruchtgebruiker, tezamen met de&#13;
pachter, onder de gebruikers.&#13;
Stemming&#13;
Voor het nemen van een besluit tot ruilverkaveling wordt vereist de toestemming hetzij&#13;
van de meerderheid van hen die in de kadastrale registratie als eigenaar staan vermeld&#13;
enz. (art. 66, eerste lid, onder a). Zij die aldaar als eigenaar zijn vermeld, zijn dat&#13;
in de zin van het BW, zodat hier een misverstand kan ontstaan. De wetgever bedoelt&#13;
hier namelijk de eigenaar in de zin van de Landinrichtingswet, zodat hij er beter aan&#13;
gedaan zou hebben de term eigendom te gebruiken, gevolgd door de rechten van&#13;
opstal, erfpacht, vruchtgebruik, gebruik of bewoning (vergelijk in art. 66, tweede lid).&#13;
Bij het bepalen van de meerderheid in oppervlakte ter zake van de stemming (art. 66)&#13;
komen twee bepalingen voor (art. 66 lid 2 onder b en d) waarbij een onderscheid&#13;
moet worden gemaakt tussen de blote eigendom en de beperkte rechten. Zo te zien, is&#13;
in de bepaling geen rekening gehouden met de mogelijkheid dat de beperkte rechten&#13;
bezwaard zijn, bijvoorbeeld doordat erfpacht in vruchtgebruik gegeven is.&#13;
Opvallend is dat bij de beperkte rechten het recht van gebruik en van bewoning&#13;
(art. 3:226 BW) expliciet genoemd is. We kunnen ons niet voorstellen dat de hoogstpersoonlijke&#13;
vruchtgebruikers, met hun minimale beschikkingsbevoegdheid, aan de&#13;
stemming kunnen deelnemen.&#13;
Verboden handelingen&#13;
Het is, tenzij de landinrichtingscommissie daarmee heeft ingestemd, eigenaren en&#13;
gebruiksgerechtigden verboden handelingen te verrichten of normale exploitatiehandelingen achterwege te laten, indien daardoor de waarde van de zaken zou veranderen&#13;
(de art. 49, 71, 117). Eigenaren zijn die in de zin van de Landinrichtingswet. Tot&#13;
hen behoren de gebruikers en bewoners (art. 3:226 BW), al kunnen zij, behalve misschien&#13;
een enkele gebruiker, de verboden handelingen niet verrichten. De eigenaar&#13;
van het heersende erf moet, met bijvoorbeeld de pachters, onder de gebruiksgerechtigden&#13;
vallen.&#13;
Toedeling&#13;
Iedere eigenaar heeft aanspraak op verkrijging van een recht van dezelfde aard als hij&#13;
heeft ingebracht (parafrase art. 139, verder de art. 142, tweede lid, 143, tweede lid,&#13;
144, tweede lid, 145, 146 en 147, eerste lid). Taalkundig maakt de bepaling die uitgaat&#13;
van de eigendom in de zin van de Landinrichtingswet, een merkwaardige indruk.&#13;
Maar de bedoeling is duidelijk: de eigenaar heeft aanspraak op de verkrijging van&#13;
eigendom, de erfpachter op die van erfpacht, enz. Overigens zou men zich kunnen&#13;
voorstellen dat een erfpachter opstal verkrijgt of een opstaller erfpacht.&#13;
Zaken van gelijke hoedanigheid en gebruiksbestemming&#13;
De eigenaar in de zin van de Landinrichtingswet krijgt hetzelfde recht toegedeeld,&#13;
maar niet altijd op zaken van gelijke hoedanigheid en gebruiksbestemming. Het&#13;
belang van de landinrichting kan immers een spaak in het wiel steken (art. 148).&#13;
Andere rechten&#13;
In elk blok worden de niet onder Titel 1 (van Hoofdstuk VII, art. 139 e.v.) begrepen&#13;
beperkte rechten geregeld of opgeheven (art. 160, eerste lid, aanvang). Titel 1 bevat&#13;
bepalingen omtrent het recht van de eigenaar en artikel 139 begint al dadelijk met de&#13;
aanspraak van iedere eigenaar. Het gaat dus om regeling of opheffing van erfdienstbaarheden,&#13;
hypotheken en grondrenten (de beide laatste genoemd in art. 160, derde&#13;
lid).&#13;
Beperkte rechten kunnen worden gevestigd (art. 160, tweede lid). Gedoeld wordt&#13;
op de beperkte rechten in de zin van het BW, vooral dus op erfpacht en opstal en in&#13;
veel mindere mate op vruchtgebruik, dat immers met het leven van de vruchtgebruiker&#13;
eindigt. Erfdienstbaarheden kan men vestigen om ontsluitingsproblemen op te&#13;
lossen, al blijkt uit de rechtspraak dat men dat ongaarne doet. Vestiging van hypotheek,&#13;
accessoir immers van karakter, lijkt nauwelijks voorstelbaar of het zou moeten&#13;
zijn tot zekerheidsstelling voor de betaling van een schadevergoeding of een compensatie&#13;
in de verhouding tussen eigenaren van naburige erven.&#13;
Akte van toedeling&#13;
Door de inschrijving van de akte van toedeling worden de daarin omschreven onroerende&#13;
zaken en beperkte rechten verkregen (art. 208, tweede lid). Onroerende zaken&#13;
betekent de eigendom van die zaken (vereenzelviging). De wetgever zou de term&#13;
eigendom van de onroerende zaken hebben kunnen gebruiken. Beperkte rechten rusten&#13;
op die zaken (erfdienstbaarheden, erfpacht, opstal, grondrente) dan wel op goederen, te weten wederom die zaken of beperkte rechten op die zaken (vruchtgebruik,&#13;
hypotheek).&#13;
De bewaarder zendt aan elke eigenaar en elke beperkt gerechtigde een kennisgeving&#13;
(art. 208, vijfde lid). Eigenaar in deze bepaling is die in de zin van de Landinrichtingswet&#13;
en de beperkt gerechtigden zijn de eigenaar van het heersende erf, de&#13;
hypotheekhouder en de grondrenteheffer. Al met al worden alle zakelijke gerechtigden&#13;
bedoeld.&#13;
Na de inschrijving van de akte wordt hij, aan wie daarbij enige onroerende zaak in&#13;
eigendom of gebruik is toegedeeld, in de macht daarvan gesteld (art. 209). Eigendom&#13;
is die in de zin van het BW, dus vallen de beperkt gerechtigden, de pachters en de&#13;
bruikleners onder gebruikers. Een eigenaar (in de zin van het BW)-belegger is niet&#13;
een gebruiker. Hij wordt in de macht van de zaak gesteld, waarna hij op zijn beurt de&#13;
gebruiker in de macht stelt.&#13;
Tweede schatting en lijst geldelijke regelingen&#13;
De tweede schatting houdt voor iedere eigenaar de waardeverandering van de gronden&#13;
en de overige onroerende zaken in (art. 210, eerste lid, onder a) en bij overgang&#13;
van zaken de verrekenposten tussen de oude en nieuwe eigenaar (onder c). De uitkomsten&#13;
vinden een plaats in de lijst der geldelijke regelingen (art. 212, eerste lid,&#13;
onder a en d), die tevens bevat de daaruit voortvloeiende kosten voor de eigenaren en&#13;
de geldelijke verrekeningen als gevolg van de waardeveranderingen ten gevolge van&#13;
werkzaamheden (onder b) en van onderbedeling (onder c). Hierbij zien we telkens de&#13;
eigenaar in de zin van de Landinrichtingswet.&#13;
Kosten&#13;
De landinrichtingskosten worden mede gedragen door de eigenaren (art. 221 en&#13;
art. 222, vierde lid en 223) in de zin van de Landinrichtingswet.&#13;
De landinrichtingsrente wordt geheven van degene die als bezitter, eigenaar of&#13;
beperkt gerechtigde het genot heeft van toegedeelde kavels (art. 224, eerste lid, ook in&#13;
art. 226, tweede lid). De enige beperkt gerechtigde die het genot heeft van een toegedeelde&#13;
kavel, is de eigenaar van het heersende erf.&#13;
De bezitter van kavels is de eigenaar, de opstaller, de erfpachter of de vruchtgebruiker&#13;
dan wel degene die het eigendomsrecht, het opstalrecht, de erfpacht of het&#13;
vruchtgebruik uitoefent. Soms kan hij volstaan niet met het bewijs van zijn recht,&#13;
maar met het bewijs van het bezit daarvan. Het kan zelfs zijn dat hij de rechthebbende&#13;
niet is. Conclusie&#13;
De wetgever heeft de door hem in artikel 1 geïntroduceerde term eigenaar consequent&#13;
door de gehele wet gebezigd. Een enkele maal lijkt hij niet gedacht te hebben&#13;
aan de bijzondere positie van de onder de term vallende gebruiker of bewoner, de&#13;
hoogstpersoonlijke vruchtgebruiker dus. Het kan echter zijn dat de wetgever er op&#13;
rekent dat de toepassers van de wet die toch de aard van elk tot de verzameling behorend&#13;
recht kennen, zelf in voorkomend geval een bepaald recht buiten beschouwing laten. Mocht dit zo zijn, dan zou ik dit in de Memorie van Toelichting hebben willen&#13;
lezen.&#13;
Het blijft, voor mij althans, een merkwaardige gewaarwording, dat eigenaar en&#13;
eigendom niet met elkaar sporen, dat rechthebbende en recht uiteenvallen. In de wettelijke&#13;
definitie is dat ook niet eens zichtbaar, omdat daarin eigendom niet voorkomt.</content><legacyfootnotes/><footnotes><footnote/></footnotes><auteurs>mr. D.L. Rodrigues Lopes</auteurs><published>2001-03-24 00:00:00</published><modified>2001-03-24 00:00:00</modified><editiondate>2001-03-24</editiondate><htmlpath>https://denhollander.info/artikel/5624</htmlpath></article>
</articles></edition>