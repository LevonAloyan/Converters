<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2012</searchword><id>10071</id><udhid>UDH:TvAR/10071</udhid><titel>Rechtspraak 5700. Bergmans / MVJ Ontwikkelingen (TvAR 2012/5700)</titel><searchwords><searchword>TvAR 9/2012</searchword><searchword>TvAR 2012/5700</searchword><searchword>UDH:TvAR/10071</searchword></searchwords><attachments><attachment><name>TvAR2012_09_06_Rechtspraak_5700.pdf</name><extention>pdf</extention><url>https://denhollander.info/download/8685/ci</url></attachment></attachments><inleiding>Vraag of partijen, ondanks opschrift akte ‘reguliere pacht­overeenkomst’ een geliberaliseerde pachtovereenkomst zijn aangegaan. Conclusie: reguliere pachtovereenkomst voor een jaar.&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 19 mei 2010, 15 september 2010 en 8 juni 2011, die de pachtkamer van de rechtbank Maas­tricht, sector kanton, locatie Sittard-Geleen, tussen Berg­mans als gedaagde in conventie en eiser in voorwaardelijke reconventie en MVJ als eiseres in conventie en verweerster in voorwaardelijke reconventie heeft gewezen. Van beide vonnissen is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
––de dagvaarding in hoger beroep van 23 juni 2011;&#13;
––de memorie van grieven;&#13;
––de memorie van antwoord;&#13;
––de akte van Bergmans;&#13;
––de antwoordakte van MVJ.&#13;
2.2 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald.&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 Bergmans heeft in totaal 15.70.20 hectare bouwland ver­kocht aan MVJ tegen een koopprijs van € 937.500,-dus € 5,97 per m2. Levering heeft plaatsgevonden bij notariële akte van 11 september 2008.&#13;
3.3 Eveneens bij notariële akte van 11 september 2008 heeft MVJ aan Bergmans dezelfde 15.70.20 hectare bouwland verpacht voor de duur van één jaar, ingaande 1 december 2008 en met een pachtprijs van € 600,- per hectare. Laatst­bedoelde akte draagt als opschrift “AKTE REGULIERE PACHTOVEREENKOMST”, en vermeldt onder meer dat als de grondkamer “een lagere pachtprijs met betrekking tot het gepachte vaststelt als maximumpachtprijs”, de pacht­overeenkomst geacht wordt “tot stand te zijn gekomen over­eenkomstig deze maximum pachtprijs”, alsmede dat par­tijen bekend zijn “met het wettelijk recht van voorkeur als bedoeld in artikel 7:378 Burgerlijk Wetboek”. De akte houdt voorts een boetebeding voor een bedrag van € 50.000,- in voor het geval pachter “zijn activiteiten als pachter niet be­ëindigd [lees: beëindigt] casu quo niet vrij van pacht wordt opgeleverd op de datum als overeengekomen in deze over­eenkomst”.&#13;
4 De motivering van de beslissing in hoger beroep&#13;
4.1 In dit geding heeft MVJ in conventie een verklaring voor recht gevorderd dat de onder 3.3 bedoelde pachtover­eenkomst een geliberaliseerde pachtovereenkomst is voor de duur van één jaar, ingaande 1 december 2008, en met een tegenprestatie van € 600,- per hectare. Daarnaast heeft MVJ onder meer gevorderd: ontruiming van het verpachte, een verklaring voor recht dat Bergmans de overeengekomen boete verschuldigd is omdat hij de verpachte gronden niet per 1 december 2009 aan MVJ ter beschikking heeft gesteld, betaling van de overeengekomen boete ad € 50.000,-, subsi­diair een lager bedrag, en schadeloosstelling voor de periode waarin Bergmans in gebreke is om het verpachte op te leve­ren. In voorwaardelijke reconventie heeft Bergmans vernie­tiging gevorderd van het boetebeding. De voorwaarde waar­onder deze vordering is ingesteld, is dat in conventie voor recht wordt verklaard dat tussen partijen een geliberaliseer­de pachtovereenkomst geldt, van één jaar, waarvan het boe­tebeding onderdeel uitmaakt.&#13;
4.2 Bij tussenvonnis van 19 mei 2010 heeft de pachtkamer in eerste aanleg een comparitie van partijen bevolen. Bij het tussenvonnis van 15 september 2010 heeft de pachtka­mer in eerste aanleg MVJ vervolgens toegelaten tot het be­wijs dat zij en Bergmans de bedoeling hebben gehad om, kort gezegd, een geliberaliseerde pachtovereenkomst te slui­ten voor de duur van één jaar. Na het horen van getuigen heeft de pachtkamer in eerste aanleg bij het eindvonnis van 8 juni 2011 MVJ in dat bewijs geslaagd geacht en de vorde­ringen grotendeels toegewezen. Tegen die toewijzing richten zich de grieven.&#13;
4.3 Zowel bij appeldagvaarding als bij memorie van grieven heeft Bergmans mede geconcludeerd tot vernietiging van het tussenvonnis van 19 mei 2010. Grieven heeft hij echter te­gen dat vonnis niet opgeworpen, zodat hij in zoverre in zijn hoger beroep niet-ontvankelijk is. &#13;
4.4 Vervolgens zal het hof grief II bespreken, welke grief betrekking heeft op de bewijswaardering in het eindvonnis. &#13;
4.5 Bergmans lijkt bij memorie van grieven onder 24 en 25 zelf te aarzelen over zijn belang bij bespreking van de grief in verband met de omstandigheid dat het dictum van het vonnis van 8 juni 2011 niet vermeldt dat sprake is van een geliberaliseerde pachtovereenkomst. Dat dictum dient te worden uitgelegd in het licht van de overwegingen van het vonnis. Uit die overwegingen blijkt dat de pachtkamer in eerste aanleg wel degelijk heeft beoogd voor recht te verkla­ren dat van geliberaliseerde pacht sprake is. Bergmans heeft dus belang bij bespreking van de grief. &#13;
4.6 De behandelend notaris, mr. R.L.E.H. Piek, heeft als ge­tuige onder meer verklaard: &#13;
“Ik heb per abuis boven de door mij opgemaakte pachtover­eenkomst de titel “akte reguliere pachtovereenkomst” gezet, maar als u naar de inhoud van die akte kijkt betreft het feite­lijk een pachtovereenkomst voor de duur van 1 jaar en daar­mee een geliberaliseerde pachtovereenkomst. &#13;
(…) Ten tijde van het opmaken van de onderhavige overeen­komst was het verschil tussen geliberaliseerde en reguliere pacht mij wel enigszins duidelijk, ik meende in essentie dat het alleen ging om de termijn, maar gaandeweg deze proce­dure is mijn inzicht in deze materie duidelijk voortgeschre­den. (…) Ik kan mij niet herinneren of (…) door Bergmans of door mij, noch door iemand anders in het gezelschap, het woord “geliberaliseerd” is gebruikt. Ik kan mij niet herinne­ren of deze term ook voorafgaand aan dit moment door ie­mand is gebruikt.” &#13;
4.7 T.G.A.M. Mulleners, aandeelhouder van MVJ, heeft als getuige onder meer verklaard: &#13;
“Bij het tekenen van die overeenkomst [de koopovereen­komst met betrekking tot de grond] vroeg de verkoper mij of hij de grond nog kon blijven gebruiken. Ik had daar ei­genlijk geen trek in, omdat ik de grond zoals gezegd als ruil­grond wilde gebruiken. De onderhandelingen over dat an­dere project waren echter vertraagd waardoor de grond mogelijk nog een jaar braak zou liggen. Ik dacht dat het dan wel verstandig zou zijn om de verkoper in ieder geval voor korte tijd nog de grond te laten gebruiken. Ik heb dat Berg­mans persoonlijk meegedeeld. Ik heb hem heel duidelijk, met aangeven van de reden, gezegd dat ik maar voor 1 jaar een pachtcontract wilde maken, dit was naar mijn waarne­ming hem volkomen duidelijk. (…) Ik weet zeker dat ik in alle besprekingen in 2008 jegens Bergmans heb gesproken over een overeenkomst voor een jaar of korter, maar of ik het woord geliberaliseerd in de mond heb genomen kan ik mij niet herinneren. Voor mij is dit begrip volkomen duide­lijk en ik ga ervan uit dat Bergmans als landbouwer die daar dagelijks mee omgaat de inhoud daarvan ook zal kennen. Ik ben projectontwikkelaar en heb geen specifieke kennis over pacht. In 2008 wist ik wel dat je korte pacht hebt en langdu­rige. Het was de eerste keer dat ik als ontwikkelaar gronden heb verpacht. Normaal, zij het incidenteel, geef je wel eens grond om niet in gebruik, maar met 15 ha vond ik dat wel erg onzakelijk. Deze procedure heeft mij meer inzicht in het pachtrecht verschaft.” &#13;
4.8 H.H. Schreurs, destijds makelaar-taxateur-rentmeester voor Bergmans, heeft als getuige onder meer verklaard: &#13;
“Bij deze ondertekening [van de koopovereenkomst] vroeg Bergmans of hij de grond nog als pachter zou kunnen blij­ven gebruiken. Ik heb gezien en gehoord dat de heer Mul­leners dat wilde aanvaarden mits uitdrukkelijk voor de duur van 1 jaar en wel van 1 december 2008 tot 1 december 2009. Toen is ook de pachtprijs afgesproken en bepaald op € 600,00 per ha per jaar. Alle partijen waren het eens. Ik kan mij niet herinneren of in dit gesprek de term geliberaliseerde pacht is gevallen. Voor mij is deze term uiteraard duidelijk.” &#13;
4.9 E.W.D. Stassen, werknemer van Mulleners Vastgoed B.V., heeft als getuige onder meer verklaard: &#13;
“Na tekening van de [koop]overeenkomst vroeg Bergmans of het mogelijk was om de grond nog te pachten. Mulle­ners had er eigenlijk geen trek in maar omdat we [met] ie­mand anders onderhandelden waarbij dit stuk als ruilgrond zou dienen en die onderhandelingen niet opschoten, is Mul­leners tenslotte akkoord gegaan met pacht voor de duur van 1 jaar. Toen is ook de pachtprijs afgesproken op € 600,00 per ha per jaar.” &#13;
4.10 Voor de waardering van deze verklaringen is van be­lang dat niet alleen art. 7:397 Burgerlijk Wetboek (zoge­naamde geliberaliseerde pacht) de ruimte biedt om af te wij­ken van het regime van art. 7:311 e.v. Burgerlijk Wetboek (zogenaamde reguliere pacht). Ook de regeling van de re­guliere pacht zelf biedt op onderdelen aan partijen de ruim­te om af te wijken van wat volgens die regeling in beginsel geldt. Voor het onderhavige geval is van bijzondere beteke­nis art. 7:325 Burgerlijk Wetboek met betrekking tot de duur van een (reguliere) pachtovereenkomst. Volgens het eer­ste lid van dat artikel geldt een pachtovereenkomst voor los land voor de duur van zes jaar, maar vervolgens bepaalt het derde lid dat een pachtovereenkomst met goedkeuring van de grondkamer – welke goedkeuring ook bij de toetsing van de overeenkomst en dus achteraf kan worden verleend – voor een kortere duur kan worden aangegaan, mits een be­paalde datum van beëindiging is vastgesteld. Tegen deze achtergrond kan uit de omstandigheid dat al de hiervoor be­doelde getuigen hebben verklaard dat partijen pacht voor de duur van één jaar zijn overeengekomen, niet worden ge­concludeerd dat partijen geliberaliseerde pacht hebben be­doeld. Dat de getuigen de overeengekomen duur van niet meer dan één jaar zelf wel met het begrip “geliberaliseerde pacht” verbinden, lijkt er uitsluitend op te berusten dat zij de mogelijkheid van een reguliere pachtovereenkomst voor een kortere duur dan de wettelijke duur van zes jaar niet kennen (ook voor zover zij beweren van het onderscheid tussen re­guliere en geliberaliseerde pacht op de hoogte te zijn). &#13;
4.11 Bij het voorgaande komt nog dat de onder 3.3 bedoelde akte refereert aan toetsing van de pachtprijs door de grond­kamer en aan het voorkeursrecht van de pachter, die in ge­val van een geliberaliseerde pachtovereenkomst beide niet aan de orde zijn. Dat een en ander door partijen anders is be­doeld dan in de akte is uitgedrukt, kan uit de getuigenver­klaringen noch uit enig ander bewijsmiddel worden afgeleid. &#13;
4.12 Het hof komt tot de conclusie dat MVJ er niet in is ge­slaagd om tegenbewijs te leveren tegen de inhoud van de onder 3.3 bedoelde akte, zodat grief II slaagt. Bij die stand van zaken heeft Bergmans bij bespreking van de overige grieven geen belang meer. &#13;
4.13 MVJ heeft aan al haar vorderingen ten grondslag ge­legd dat sprake is van geliberaliseerde pacht, zodat de slot­&#13;
som moet zijn dat die vorderingen alle dienen te worden af­gewezen. Ten overvloede voegt het hof hieraan toe dat deze afwijzing niet zonder meer betekent dat Bergmans ook thans nog als pachter tot het gebruik van de gronden gerech­tigd is. Dit zal afhangen van de vraag of de grondkamer, dan wel in hoger beroep de Centrale Grondkamer, de over­eengekomen duur van één jaar zal goedkeuren. Naar volgt uit het vierde lid van art. 7:325 Burgerlijk Wetboek komt het in dat verband aan op de vraag of sprake is van bijzon­dere omstandigheden die de kortere duur dan de wettelij­ke kunnen rechtvaardigen. Het komt het hof voorshands on­juist voor wat Bergmans bij conclusie van dupliek onder 34 en bij memorie van grieven onder 32 stelt, namelijk dat zo­lang de grondkamer de pachtovereenkomst niet heeft goed­gekeurd, de pachtovereenkomst voor onbepaalde tijd geldt. Volgens de brieven van de secretaris van de grondkamer van 23 december 2008 en 30 november 2009 (producties 1 en 6 bij conclusie van antwoord tevens conclusie van eis in voor­waardelijke reconventie) is de pachtovereenkomst op 5 no­vember 2008 bij de grondkamer ingekomen en dus binnen twee maanden nadat de pachtovereenkomst is aangegaan (11 september 2008). Daarmee lijkt aan het voorschrift van 7:321 lid 1 Burgerlijk Wetboek te zijn voldaan en lijkt de sanctie van het erop volgende art. 7:322 niet aan de orde. &#13;
4.14 De voorwaarde waaronder de voorwaardelijke vorde­ring in reconventie is ingesteld, is niet vervuld. &#13;
4.15 Als de in het ongelijk te stellen partij zal het hof MVJ in de kosten van beide instanties veroordelen. De kosten voor de procedure in eerste aanleg aan de zijde van Berg­mans worden begroot op nihil aan verschotten en op € 1.200,- voor salaris overeenkomstig het liquidatietarief in kantonzaken. De kosten voor de procedure in hoger beroep aan de zijde van MVJ worden begroot op € 739,81 aan ver­schotten (€ 90,81 voor dagvaarding en op € 649,- voor grif­fierecht) en op € 2.446,50 voor salaris overeenkomstig het liquidatietarief (anderhalf punten x tarief IV). &#13;
5 De beslissing &#13;
Het hof, recht doende in hoger beroep: &#13;
verklaart Bergmans niet-ontvankelijk in zijn hoger beroep tegen het vonnis van de pachtkamer van de rechtbank Maas­tricht, sector kanton, locatie Sittard-Geleen, van 19 mei 2010; &#13;
bekrachtigt het vonnis van de pachtkamer van de rechtbank Maastricht, sector kanton, locatie Sittard-Geleen, van 15 september 2010; &#13;
vernietigt het vonnis van de pachtkamer van de rechtbank Maastricht, sector kanton, locatie Sittard-Geleen, van 8 juni 2011 en doet opnieuw recht; &#13;
wijst in conventie de vorderingen van MVJ alsnog af; &#13;
verstaat dat de voorwaarde waaronder de vordering in re­conventie is ingesteld, niet vervuld is; &#13;
veroordeelt MVJ in de kosten van beide instanties, tot aan de bestreden uitspraak aan de zijde van Bergmans wat be­treft de eerste aanleg vastgesteld op € 1.200,- voor sala­ris overeenkomstig het liquidatietarief en op nihil voor ver­schotten en tot aan deze uitspraak wat betreft het hoger beroep vastgesteld op € 2.446,50 voor salaris overeenkom­stig het liquidatietarief en op € 739,81 voor verschotten; &#13;
verklaart dit arrest wat betreft voormelde veroordeling uit­voerbaar bij voorraad. &#13;
Noot &#13;
In deze uitspraak is aan de orde of partijen een geliberali­seerde pachtovereenkomst hebben gesloten, terwijl dat niet uit de tekst van de pachtovereenkomst blijkt. &#13;
De casus is alledaags. De grond wordt verkocht aan een pro­jectontwikkelaar. Deze heeft de grond nog niet onmiddel­lijk nodig en verpacht de gronden voor de duur van één jaar aan de verkoper. De overeenkomst wordt op schrift gesteld. Daar gaat het echter mis. De pachtovereenkomst kent als kop: Akte reguliere pachtovereenkomst. De ontwikkelaar stelt zich op het standpunt dat er een geliberaliseerde pacht­overeenkomst is gesloten. Dit blijkt echter niet uit de tekst van de overeenkomst, integendeel. Ook de inhoud van de overeenkomst verwijst naar bepalingen die horen bij een re­guliere overeenkomst. De vraag is nu of toch geconcludeerd kan worden dat partijen een geliberaliseerde pachtovereen­komst als bedoeld in art. 7:397 lid 1 BW hebben gesloten. &#13;
In art. 7:397 lid 1 BW is neergelegd dat partijen in de pacht­overeenkomst hebben bepaald dat zij een geliberaliseerde pachtovereenkomst zijn overeengekomen. In de literatuur is de vraag gerezen of dit ook mondeling kan worden overeen­gekomen (Heisterkamp 2011, T&amp;C Pachtrecht, art. 7:397, aant. 2, Asser-Snijders 7-III 2009, nr. 331). De wetstekst lijkt er op te duiden dat dit daadwerkelijk schriftelijk moet zijn overeengekomen, echter Heisterkamp wijst er op dat de verstrekkende gevolgen ook tot een andere uitleg kunnen doen besluiten. &#13;
Uit dit arrest kan (impliciet) afgeleid worden dat het Hof voor dat laatste lijkt te kiezen. Immers de ontwikkelaar heeft aan de vorderingen ten grondslag gelegd dat sprake is van een geliberaliseerde pacht. Als het Hof van oordeel was dat er alleen dán sprake kan zijn van een geliberaliseerde pacht­overeenkomst als dit uit de schriftelijke pachtovereenkomst zelf blijkt, dan zouden de vorderingen eenvoudigweg hierop afgewezen kunnen worden. Het Hof beoordeelt in dit geval het getuigenbewijs. Uit het getuigenbewijs kon niet worden afgeleid dat partijen daadwerkelijk bedoeld hadden een ge­liberaliseerde pachtovereenkomst te sluiten. Het enkele feit dat partijen een overeenkomst voor één jaar hebben gesloten is onvoldoende, mede gelet op het feit dat er verwezen was naar bepalingen die bij geliberaliseerde overeenkomsten niet gelden (voorkeursrecht pachter en toetsing van de pachtprijs door de grondkamer). De vordering van de ontwikkelaar om een verklaring voor recht dat er sprake is van een gelibera­liseerde pachtovereenkomst wordt afgewezen. Ook de an­dere vorderingen dienen daarop te stranden, dit was de eni­ge grondslag voor de vorderingen. Er was kennelijk geen beroep gedaan op de beperkende werking van de redelijk­heid en billijkheid (Pachtkamer Hof Arnhem 10 maart 2009, Agr.r. 2009, nr. 5531 Gerrits/Robben). &#13;
Uit het arrest wordt niet duidelijk wat de grondkamer ge­daan heeft met de in 2008 toegezonden pachtovereenkomst. Navraag bij één der partijen leert dat de grondkamer het ver­zoek tot goedkeuring heeft aangehouden. Zoals uit het arrest volgt, betekent het enkele feit dat er geen sprake is van een geliberaliseerde pachtovereenkomst niet dat de pachter nog gerechtigd is tot de gronden. De pachtovereenkomst is tij­dig naar de grondkamer gezonden. De pachtovereenkomst is aangegaan voor de duur van één jaar, derhalve voor een kor­tere dan de wettelijke duur. De grondkamer dient met toe­passing van art. 7:325 lid 3 BW te toetsen of deze kortere duur kan worden goedgekeurd. Er moet worden beoordeeld of er bijzondere omstandigheden zijn. Uit de getuigenverklaring blijkt dat de ontwikkelaar de gronden voor één jaar aan de pachter ter beschikking heeft gesteld, omdat hij de gronden op termijn als ruilgrond zou willen gebruiken. Dat zou als een bijzondere omstandigheid kunnen worden be­schouwd (zie mijn bijdrage in Agr.r. 1989, p 530-539, Goed­keuring van pachtovereenkomsten voor korte duur). Mocht de grondkamer de duur goedkeuren, dan is de pachtovereen­komst reeds per 1 december 2009 geëindigd. Een – tijdig in­gezonden - goedgekeurde reguliere pachtovereenkomst voor de duur van één jaar eindigt immers op de overeengekomen datum zonder dat er een mogelijkheid is verlenging te vra­gen (art. 7: 325 lid 7 BW). &#13;
In de pachtovereenkomst is een boetebeding opgenomen. Uit r.o. 3.3 volgt dat de pachter een bedrag van € 50.000,- verschuldigd is, als er niet tijdig vrij van pacht wordt opge­leverd. Bij de toetsing door de grondkamer zal aan de orde kunnen komen of het boetebeding kan worden goedgekeurd. Recent heeft de CG een boetebeding in een ontwerp-pacht­overeenkomst voor een geliberaliseerde pachtovereenkomst als buitensporig aangemerkt. De grondkamer had de boete op het niet tijdig opleveren van een bedrag van € 500,- per dag gewijzigd in een bedrag van tweemaal de jaarpacht, om­gerekend per dag, met een minimum van € 50,- per dag. De Centrale Grondkamer liet deze beslissing in stand. De ver­laagde boete werd door de Centrale Grondkamer als een voldoende aansporing beschouwd om zich aan de verplich­tingen te houden (CG 20 december 2011, Agr.r. 2012, nr. 5679, Van Eysinga-Oostra). Een verpachter kon wel een be­roep doen op een boetebeding in een goedgekeurde pacht­overeenkomst voor een hoeve waar de pachter de hoeve ge­durende een half jaar niet zelf had bewoond. (Pachtkamer Hof Arnhem 17 april 2012, Agr.r. 2012, nr 5699, Van Rijn- Voolstra). Er waren geen bijzondere omstandigheden tot ma­tiging van de overeengekomen boete. &#13;
E.H.M. Harbers ­&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, Th.C.M. Willemse en F.J.P. Lock en de deskundige leden mr. ing. J.A. Jansens van Gelli­cum en ir. H.K.C. Roelofsen</auteurs><published>2012-09-01 00:00:00</published><modified>2012-09-01 00:00:00</modified><editiondate>2012-09-01</editiondate><htmlpath>https://denhollander.info/artikel/10071</htmlpath></article>
</articles></edition>