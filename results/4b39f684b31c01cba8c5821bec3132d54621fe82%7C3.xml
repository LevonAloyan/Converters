<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2017</searchword><id>13984</id><udhid>UDH:TvAR/13984</udhid><titel>Soortenbescherming en  het agrarisch bedrijf onder de Wet natuurbescherming - Vrijstellingen voor de reguliere agrarische bedrijfsvoering</titel><searchwords><searchword>TvAR 1/2017</searchword><searchword>UDH:TvAR/13984</searchword></searchwords><attachments><attachment><name>18898.pdf</name><extention>pdf</extention><url>https://denhollander.info/download/18898/ci</url></attachment></attachments><inleiding>&lt;p&gt;Op 1 januari 2017 is de Wet natuurbescherming in werking getreden. In deze nieuwe wet werden de Natuurbeschermingswet 1998 (hierna: Nbw 1998), de Flora- en faunawet (hierna: Ffw) en de Boswet geïntegreerd. Uiteindelijk zal de Wet natuurbescherming over een paar jaar op haar beurt moeten opgaan in de Omgevingswet.[2] De drie ‘oude’ wetten zijn nog goed terug te vinden in de structuur van de nieuwe wet. De gebiedsbescherming van de Nbw 1998 komt namelijk terug in hoofdstuk 2 van de Wet natuurbescherming, maar dan wel met uitzondering van beschermde natuurmonumenten. De soortenbescherming van de Ffw komt terug in hoofdstuk 3. De bescherming van bos en houtopstanden (de huidige Boswet) is in hoofdstuk 4 van de Wet natuurbescherming opgenomen. &lt;br/&gt;Een belangrijke vraag is of de hoofdstukken over soortenbescherming en jacht verandering brengen in het mogen uitoefenen van het reguliere agrarische bedrijf, zoals grondbewerking, bemesting en beweiding of het kunnen uitoefenen van de jacht en schadebestrijding. In dit artikel wordt ingegaan op deze thema’s, mede vanuit het perspectief van internationaalrechtelijke verplichtingen en uitgangspunten. Daarbij zal worden teruggevallen op het pre-advies ‘Soortenbescherming en de agrarische sector, Preadvies Vereniging voor Agrarisch Recht 2013’, TvAR 2013, nr. 3 van Annelies Freriks, Willem Lambooij en mijzelf. Gevolgen van de hoofdstukken over gebiedsbescherming, jacht beheer, schadebestrijding en de bescherming van houtopstanden blijven hier onbesproken.&lt;/p&gt;</inleiding><content>&lt;h3&gt;1. Wet natuurbescherming: uitvoering door de provincies&lt;/h3&gt;&lt;p&gt;Een nevendoelstelling van de Wet natuurbescherming (hierna: Wnb) is een verdere decentralisatie van bevoegdheden en verantwoordelijkheden op het gebied van natuurbescherming van het landelijke niveau naar - met name - het niveau van de provincies. Dit in het verlengde van de bestuursafspraken 2011-2015 tussen Rijk, provincies, gemeenten en waterschappen[3] en het daarop gebaseerde onderhandelingsakkoord decentralisatie natuur van 20 september 2011, gesloten tussen Rijk en provincies.[4] Deze afspraken betreffen vooral de provinciale verantwoordelijkheid voor het Natuurnetwerk Nederland dat in 2021 moet zijn gerealiseerd. Deze decentralisatie is met name terug te vinden bij de soortenbescherming, waar een deel van de ontheffingen die de staatssecretaris van Economische Zaken (uitgevoerd door RVO, de Rijksdienst voor Ondernemend Nederland) exclusief verleende onder art. 75 Ffw, voortaan hoofdzakelijk door gedeputeerde staten zal worden verleend.[5] Voor ons thema is van belang dat juist voor regulier gebruik de ontheffingverlening, of de mogelijkheid tot het verlenen van vrijstellingen, relevant is. Deze zullen door respectievelijk 12 colleges van GS, of PS moeten worden verleend. Daarmee is dus een verschil in beleid tussen diverse provincies ten aanzien van het verlenen van vrijstellingen, of ontheffingen, niet uitgesloten. Op het gebied van beheer en schadebestrijding zijn we al bekend met aanmerkelijke verschillen in beleid en uitvoering door provincies, waardoor, bijvoorbeeld, ganzen in sommige provincies via een vrijstelling mogen worden beheerd, terwijl andere provincies kiezen voor het instrument ontheffing, met o.a. verschillen in mogelijkheden tot rechtsbescherming tot gevolg.[6]&lt;/p&gt;&lt;h3&gt;2. Wettelijk kader soortenbescherming&lt;/h3&gt;&lt;p&gt;De Wnb neemt de Europese (en deels internationale) regelgeving als vertrekpunt en richt zich primair op de soorten die ingevolge de Vogelrichtlijn, de Habitatrichtlijn, het Verdrag van Bern en het Verdrag van Bonn - strikt - moeten worden beschermd. Dit vindt allereerst zijn vertaling in de verbodsbepalingen. De wet geeft aparte verbodsbepalingen voor vogels, bedoeld in art. 1 van de Vogelrichtlijn (art. 3.1 Wnb), strikt beschermde soorten (art. 3.5 Wnb) en ‘overige soorten’ (art. 3.10 Wnb), een verzameling soorten genoemd in bijlagen A en B bij de wet. Voor soorten die niet krachtens een wettelijke bepaling worden beschermd resteert de bescherming via de zorgplicht, die is opgenomen in art. 1.11 van de Wnb. &lt;/p&gt;&lt;p&gt;De verbodsbepalingen in art. 3.1 Wnb ten aanzien van vogels sluiten vrijwel volledig aan op de Vogelrichtlijn. Zo is opzettelijk doden, of vangen van vogels verboden, evenals het rapen van hun eieren of het opzettelijk vernielen van hun nest. Alleen bij het verbod op verstoring valt op dat de wet de verbodsbepaling koppelt aan mogelijke invloed van deze verstoring op de staat van instandhouding van de verstoorde soort.[7] Een verstoring van een vogel is bijgevolg de wettelijke regeling pas een overtreding van het verstoringsverbod, als deze van wezenlijke invloed is op de staat van instandhouding. Daarvan zal niet snel sprake zijn. Bij de verbodsbepalingen ter uitvoering van de Habitatrichtlijn en de Verdragen van Bonn en Bern (art. 3.5) valt op dat het verbod op de &lt;span class="italic"&gt;verstoring&lt;/span&gt; van vaste rust- en verblijfplaatsen uit de Ffw niet meer terugkomt. Daarvoor in de plaats komt het verbod op het &lt;span class="italic"&gt;beschadigen of vernielen&lt;/span&gt; van de voortplantings- en rustplaatsen van beschermde soorten (art. 3.5, lid 4).[8] Als verstoringsverbod resteert in art. 3.5 Wnb alleen het verbod op het opzettelijk verstoren van dieren, zonder nadere specificering, zoals bij de vogels. In art. 3.10 Wnb wordt het opzettelijk doden en vangen van een groot aantal dier- en plantensoorten verboden, die op de bijlage A of B van de wet zijn genoemd. Ook worden vaste voortplantingsplaatsen of rustplaatsen van de betrokken diersoorten beschermd tegen opzettelijk beschadigen, of vernielen. Er ontbreekt een verbod op (opzettelijk) verstoren, of verontrusten, zoals in de huidige Ffw. &lt;/p&gt;&lt;p&gt;Complicatie in dit stelsel is, dat er ook vogels zijn genoemd in de bijlagen van het Verdrag van Bonn en het Verdrag van Bern, op de bescherming waarvan art. 3.5 Wnb ziet. Hierdoor kan voor deze soorten niet worden uitgesloten dat in beginsel twee verbodsbepalingen van toepassing zijn. In dergelijke gevallen geldt ook voor vogels een ‘gewoon’ verbod op opzettelijk verstoren, omdat - ingevolge art. 14 van de Vogelrichtlijn - vogels door een lid-staat wel strenger, maar niet minder streng dan de Vogelrichtlijn voorschrijft, beschermd mogen worden.[9]&lt;/p&gt;&lt;h3&gt;3. Agrarische praktijk&lt;/h3&gt;&lt;p&gt;In ons preadvies van 2013 bespraken wij kort een aantal knelpunten vanuit de landbouwpraktijk met het nastreven van behoud van de biodiversiteit. De praktijk wijst uit dat het met veel soorten in (onder meer) het agrarisch gebied slecht en soms zeer slecht is gesteld. Het gaat veelal om langetermijnontwikkelingen in de sector die om aandacht en een actieve aanpak vragen. Uit gegevens van CBS, PBL, WUR hebben wij een aantal knelpunten afgeleid, zonder daarbij naar volledigheid of een inhoudelijk oordeel te streven. De gegevens gaven wel een beeld van de vraagstukken die ook thans nog een rol spelen in relatie tot de sector en de ontwikkelingen in het landelijk gebied. Enkele probleempunten van 2013, met een enkele recentere aanvulling:&lt;/p&gt;&lt;ul&gt;&lt;li class="streepjes"&gt;Het areaal agrarisch natuurbeheer EHS is sinds 1999 afgenomen. De meest genoemde redenen om hiermee te stoppen zijn problemen met beheer (zoals onkruid) en inpassing in de bedrijfsvoering; de hoogte van de vergoedingen; een teveel aan bureaucratie en verkoop van de grond waarvoor beheerovereenkomsten waren afgesloten. Door de relatief korte contractduur is ook de continuïteit van het agrarisch natuurbeheer niet gewaarborgd.[10] Door sommigen wordt ook getwijfeld aan de effectiviteit van het agrarisch natuurbeheer.[11] Dat geldt ook voor het per 2106 herziene stelsel.[12]&lt;/li&gt;&lt;li class="streepjes"&gt;De bijdrage van de vergroeningsmaatregelen van de landbouw aan biodiversiteit wordt als laag ingeschat.[13] &lt;/li&gt;&lt;li class="streepjes"&gt;Het aantal weidevogels loopt nog steeds terug.[14]&lt;/li&gt;&lt;li class="streepjes"&gt;Het grootschalig gebruik van gewasbeschermingsmiddelen, waaronder de neonicotinoïden tegen insectenplagen, kan hebben bijgedragen aan het verlies van honingbijen.[15]&lt;/li&gt;&lt;li class="streepjes"&gt;Het oppervlak landbouwgrond daalt nog steeds en een groot deel van de verdwenen landbouwgrond verandert in bebouwing. In de periode 1989-2003 nam het oppervlak stedelijk gebied toe met ruim 61.000 hectare, een oppervlakte zo groot als de Noordoostpolder. Dit leidt onder andere tot versnippering. Bos en natuur zijn de op één na grootste herbestemming, een zesde van de landbouwgrond verandert hierin. Het tempo is hiermee vier maal zo langzaam als de verandering in bebouwing.[16]&lt;/li&gt;&lt;/ul&gt;&lt;p&gt;In 2013 concludeerden wij dat – samengevat – kon worden vastgesteld dat de relatie tussen agrarische bedrijfsvoering en de bescherming van dier- en plantensoorten bepaald niet onproblematisch is. &lt;/p&gt;&lt;p&gt;In het navolgende wil ik verder ingaan op hoe de Wet natuurbescherming is ingericht met betrekking tot passieve soortenbescherming in relatie tot de landbouw (gericht op het voorkomen van overtredingen van verbodsbepalingen).&lt;/p&gt;&lt;h3&gt;4. Passieve soortenbescherming&lt;/h3&gt;&lt;p&gt;De wet voorziet in ruime mogelijkheden voor de verlening van vrijstellingen, ook voor vogels en strikt beschermde soorten. Deze vrijstellingen dienen steeds bij verordening door provinciale staten te worden verleend. Bij verlening van de vrijstelling moet aan dezelfde voorwaarden worden voldaan als bij verlening van een ontheffing. Of en in hoeverre men voor strikt beschermde soorten en vogels adequaat en juridisch deugdelijk een dergelijke vrijstelling kan verlenen, is stof voor een afzonderlijk artikel. Op voorhand ben ik van oordeel dat een individuele toetsing van een concreet geval meer past bij de dwingende kaders van de Vogelrichtlijn en Habitatrichtlijn dan generieke vrijstellingen op voorhand.[17] Een ontheffing, of vrijstelling van een verbod ex art. 3.1 (vogels) en 3.5 Wnb (strikt beschermde soorten) kan slechts worden verleend indien: &lt;/p&gt;&lt;ul&gt;&lt;li class="streepjes"&gt;er geen andere bevredigende oplossing voorhanden is; &lt;/li&gt;&lt;li class="streepjes"&gt;er geen sprake is van verslechtering van de staat van instandhouding van de soort; en &lt;/li&gt;&lt;li class="streepjes"&gt;er een limitatief opgesomde ontheffingsgrond aan de ontheffing ten grondslag kan worden gelegd. &lt;/li&gt;&lt;/ul&gt;&lt;p&gt;Deze vereisten gelden cumulatief.&lt;/p&gt;&lt;p&gt;De gronden die aan een ontheffing, of vrijstelling, van de ten aanzien van vogels geldende verbodsbepalingen ten grondslag gelegd kunnen worden, zijn niet gewijzigd ten opzichte van het systeem dat gold onder de Ffw. De Vogelrichtlijn en Habitatrichtlijn wijzen de ontheffingsgronden dwingend en limitatief aan in respectievelijk art. 3.3 (vogels) en 3.8 (strikt beschermde soorten) Wnb. Dat betekent dat voor vogels nog altijd geen ontheffing kan worden verleend op grond van bijvoorbeeld een ‘dwingende reden van groot openbaar belang’. Wel kan ter voorkoming van belangrijke (ernstige) schade aan gewassen, vee, bossen, visserij en wateren een ontheffing of vrijstelling worden verleend, evenals ter bescherming van flora en fauna. Ontheffing of vrijstelling kan bij de ‘overige soorten’ (art. 3.10 Wnb), onder andere voor bestendig beheer of onderhoud ten behoeve van de landbouw worden verleend.[18] De vrijstelling of ontheffing moet ook de middelen vermelden waarvan gebruik mag worden gemaakt voor bijvoorbeeld vangen, of doden.[19]&lt;/p&gt;&lt;h3&gt;5. Provinciale vrijstellingen voor de landbouwpraktijk&lt;/h3&gt;&lt;h4&gt;5.1. Algemene soorten&lt;/h4&gt;&lt;p&gt;Allereerst zullen de vrijstellingen voor de landbouwpraktijk worden besproken die gelden voor een aantal algemeen voorkomende soorten, die beschermd worden door art. 3.10 van de Wnb. De provinciale vrijstellingen onder de Wnb, die zijn neergelegd in verordeningen, zijn aldus een continuering van de vrijstellingen bedoeld in art. 16b, eerste lid, van het Besluit Vrijstellingen beschermde dier en plantensoorten (verder: Besluit vrijstellingen) dat gold onder de Ffw. Deze vrijstellingen golden ten aanzien van in het wild levende dieren en planten behorende tot bij ministeriële regeling aangewezen beschermde inheemse dier- en plantensoorten. Deze soorten zijn soorten die algemeen voorkomen. Verlening van vrijstelling voor deze soorten doet geen afbreuk aan de gunstige staat van instandhouding van de soort. Alle te bespreken vrijstellingen gelden voor een beperkt aantal soorten, die ook op bijlage A van de wet voorkomen, zoals bunzing, egel, haas, ree, konijn, vos, wezel en huisspitsmuis. Voor het exacte lijstje van soorten die in een bepaalde provincie zijn vrijgesteld zal de daar geldende verordening moeten worden geraadpleegd.&lt;/p&gt;&lt;p&gt;Provincies hebben aangegeven dat zij de overgang van de Ffw naar de Wnb zo veel mogelijk ‘beleidsvrij’ willen laten verlopen. Om ‘beleidsvrij’ over te kunnen gaan onder de nieuwe wet moet voor hetzelfde type handelingen waarvoor nu vrijstelling geldt ook onder de Wnb een vrijstelling gaan gelden. De vrijstelling via de provinciale verordening regelt dit. Er bestond, ook onder de Ffw, geen verplichting om gebruik te maken van een gedragscode voor deze soorten. Als deze soorten op een locatie voorkomen waar handelingen moeten worden verricht, en deze handelingen vallen onder de werkzaamheden zoals beschreven in de vrijstellingsbepaling, dan geldt daarvoor een vrijstelling van de verbodsbepaling, bedoeld in art. 3.10 lid 1 van de Wnb.&lt;/p&gt;&lt;p&gt;Omdat de Wnb soms andere bewoordingen gebruikt dan het ‘oude’ Besluit vrijstellingen en omdat de wet de verbodsbepalingen anders heeft ingericht kon aan het uitgangspunt ‘beleidsvrij overgaan’ niet geheel worden voldaan. &lt;/p&gt;&lt;h5&gt;5.1.1. Bestendig beheer of onderhoud&lt;/h5&gt;&lt;p&gt;De provincies hebben een provinciale vrijstelling verleend voor bestendig beheer of onderhoud in de landbouw of bosbouw voor een aantal ‘overige soorten’ die op bijlage A van de wet staan vermeld. Cruciaal is dat de activiteiten bestaan uit de voortzetting van een praktijk die is gericht op behoud van de bestaande situatie. Deze werkzaamheden worden al langer op deze manier uitgeoefend en hebben kennelijk niet verhinderd – of er zelfs aan bijgedragen – dat zich beschermde soorten in het gebied hebben gevestigd. Zodra er grote veranderingen worden doorgevoerd, zoals toepassing van nieuwe technieken of machines, of ingrijpende grootschalige maatregelen dan is er geen sprake van bestendig beheer of onderhoud.&lt;/p&gt;&lt;p&gt;Deze vrijstelling ziet op het vrijstellen van werkzaamheden als het maaien van gras voor kuilvoer, het bemesten van de gronden, regulier bewerken van gronden en het oogsten in de landbouw. Het oogmerk bij de uitvoering van deze werkzaamheden is niet het verjagen of doden van dieren, maar bijvoorbeeld het telen van gewassen. Ook hier geldt dat het moet gaan om bestendig beheer. Bij omvorming van gras naar akkerland is daarvan, bijvoorbeeld, geen sprake meer.&lt;/p&gt;&lt;h5&gt;5.1.2. Vervallen vrijstelling ‘bestendig gebruik’&lt;/h5&gt;&lt;p&gt;De vrijstellingsregeling onder het Besluit vrijstellingen zag ook op ‘bestendig gebruik’. In art. 3.10 Wnb komt deze vrijstellingsgrond niet terug. Er kan dus ook geen vrijstelling van worden verleend. Onder dit begrip vallen jarenlange activiteiten die samenhangen met de landschappelijke kwaliteit van een gebied, en die daarin zijn ingepast. Hiervoor geldt hetzelfde als hierboven: de activiteiten vinden al langer op deze manier plaats en hebben kennelijk niet verhinderd dat zich beschermde soorten hebben gevestigd. Nu in de wet het verbod van art. 3.10 niet meer ziet op het ‘opzettelijk verstoren’ van soorten is ook geen vrijstelling meer benodigd. Bestendig gebruik kan aldus zonder wettelijke vrijstelling worden voortgezet.&lt;/p&gt;&lt;h5&gt;5.1.3. Bestendig beheer en onderhoud van landschappelijke kwaliteiten van een bepaald gebied&lt;/h5&gt;&lt;p&gt;Deze vrijstelling werd niet genoemd in het Besluit vrijstelling onder de Flora- en faunawet. In art. 3.10 van de Wnb is dit belang echter toegevoegd aan de mogelijke belangen waarvoor vrijstelling, of ontheffing kan worden verleend. Deze grond sluit echter dicht aan bij ‘bestendig beheer’ waarvoor ook een vrijstelling geldt voor, o.a. landbouw en bosbouwactiviteiten. Voor de praktijk is deze vrijstelling wenselijk, gezien het regelmatig uit te voeren landschapsonderhoud, zoals ook het onderhoud van boswallen of landschapselementen door, bijvoorbeeld, agrarische natuurverenigingen. Daarom is deze vrijstelling toegevoegd. &lt;/p&gt;&lt;h4&gt;5.2. Tussenconclusie&lt;/h4&gt;&lt;p&gt;De algemene vrijstelling voor een aantal algemeen voorkomende soorten zal in veel gevallen voorkomen dat ontheffing moet worden gevraagd voor het opzettelijk doden, of verstoren van deze soorten. De vrijstelling is een continuering van de bestaande vrijstellingen en levert in die zin geen lastenverlichting, of voordeel voor de sector op. Voor de exacte formulering van de omvang van de vrijstelling zal echter wel steeds de provinciale vrijstelling moeten worden geraadpleegd.[20] &lt;/p&gt;&lt;h4&gt;5.3. Vogels en strikt beschermde soorten&lt;/h4&gt;&lt;p&gt;In de algemeen voorkomende soorten zitten echter ook niet de grootste problemen voor de landbouwpraktijk: die zitten bij het mogelijk overtreden van verbodsbepalingen die gelden voor strikt beschermde soorten en vogels. Daarvoor kan onder de nieuwe wet ook vrijstelling worden verleend via een provinciale verordening door provinciale staten, conform het bepaalde in art. 3.3 Wnb respectievelijk 3.8 Wnb. Op sommige vlakken is de wetgeving echter zodanig aangepast aan de Vogelrichtlijn, dat daardoor geen vrijstelling noodzakelijk is: het verbod op het verstoren van vogels geldt niet als er geen sprake is van een wezenlijke invloed op de staat van instandhouding van de betrokken vogelsoort.[21] Daarvan zal niet snel sprake zijn, als een individu van een beschermde vogelsoort wordt verstoord, ook al gaat het slecht met die soort.[22]&lt;span class="superscript"&gt; &lt;/span&gt;Voor strikt beschermde soorten blijft echter (ingevolge art. 3.5 lid 2 Wnb) een verbod op ‘opzettelijk verstoren’ gelden, en zoals reeds gesteld, onder deze bepaling kunnen ook vogels vallen, indien deze voorkomen op de lijsten van bijlage II van het Verdrag van Bern en bijlage I van het Verdrag van Bonn. Gaat het daarbij, bijvoorbeeld, om weidevogels, of ganzen? Zonder uitputtend te zijn gaat het inderdaad om voor de landbouwpraktijk relevante soorten, zoals de brandgans (bijlage II Bern), boerenzwaluw (II Bern), kerkuil (II Bern), steenuil (II Bern) en wilde zwaan (II Bern). &lt;/p&gt;&lt;p&gt;Voor alle strikt beschermde soorten (inclusief vogels) geldt in ieder geval nog onverkort een verbod op het opzettelijk doden en vangen, of vernielen of beschadigen van nesten, of voortplantingsplaatsen. Daarmee zal een door een boer kapot gemaaid nest van een weidevogel nog steeds een overtreding van een wettelijk verbod opleveren. Hierbij is relevant dat het verbod weliswaar ziet op ‘opzettelijk doden’, maar dat op grond van jurisprudentie van het Hof van Justitie[23] onder ‘opzet’ ook ‘voorwaardelijke opzet’ wordt verstaan. Bij ‘voorwaardelijk opzet’ verricht iemand een handeling waarbij hij bewust de aanmerkelijke kans aanvaardt dat zijn gedraging leidt tot overtreding van het verbod op bijvoorbeeld het doden of verstoren van dieren, kortom ook als een kwade intentie bij hem ontbreekt.[24] Maaien van een weide terwijl daar vogels kunnen broeden zal onder voorwaardelijk opzettelijk handelen kunnen worden gerekend.&lt;/p&gt;&lt;p&gt;De wens van LTO om de reguliere werkzaamheden uit te voeren onder een zorgplicht in plaats van een vrijstelling met gedragscode, wordt niet opgevolgd in de wet. De stelling van LTO dat voor reguliere landbouwactiviteiten geen verbodsbepalingen meer gelden, wordt in de memorie van toelichting bij het wetsvoorstel nadrukkelijk van de hand gewezen.[25]&lt;span class="superscript"&gt; &lt;/span&gt;&lt;/p&gt;&lt;p&gt;Vrijstelling via een gedragscode behoort echter ook voor strikt beschermde soorten en vogels, nadrukkelijk tot de mogelijkheden, nu deze kan worden verleend voor bestendig beheer of onderhoud in de landbouw, of bosbouw[26] en bestendig gebruik.[27] Bovendien blijkt uit het eerste lid van art. 3.31 Wnb dat via een gedragscode ook een vrijstelling kan worden verleend van de verboden van art. 3.1 Wnb en 3.5 Wnb. &lt;/p&gt;&lt;h5&gt;5.3.1. Vrijstelling via gedragscode&lt;/h5&gt;&lt;p&gt;Onder bepaalde voorwaarden golden de vrijstellingen uit art. 16b, lid 1 van het Besluit vrijstellingen onder de Ffw ook voor de strikt beschermde planten- en diersoorten. Eerste voorwaarde was dat overeenkomstig een door de minister van EZ goedgekeurde gedragscode werd gewerkt.[28] Dit stelsel wordt onder de Wnb gecontinueerd en in zekere zin zelfs uitgebreid. Als onder een vrijstelling onder gedragscode wordt gewerkt lijkt het er op alsof er geen belemmering is om strikt beschermde dieren bijvoorbeeld te doden, vangen of verwonden, en de nesten of voortplantings- en rust- of verblijfplaatsen te vernielen. Dit kan worden verklaard doordat het handelen in overeenstemming met een gedragscode al inhoudt, dat al het redelijke wordt gedaan om in het kader van de desbetreffende werkzaamheden te voorkomen dat dieren worden gedood, verwond of gevangen en dat voortplantings- of rust- en verblijfplaatsen worden verstoord.&lt;/p&gt;&lt;p&gt;Indien het systeem van gedragscodes naast de Vogelrichtlijn en de Habitatrichtlijn wordt gelegd, valt op dat beide richtlijnen geen mogelijkheid bieden om uitzondering op verbodsbepalingen te maken vanwege bestendig gebruik, beheer en onderhoud. Daarom moet op grond van de Wnb een met de Vogelrichtlijn of Habitatrichtlijn verenigbaar belang als bedoeld in art. 3.3 lid 4 of 3.5 lid 5 Wnb worden aangegeven bij de aanvraag voor goedkeuring van de gedragscode. Op deze wijze wordt omzeild dat expliciet voor, bijvoorbeeld, bestendig beheer, een toestemming wordt verleend voor soorten waarvoor dat juridisch gezien strikt genomen niet kan, maar wordt via een omweg een correcte grondslag onder de goedkeuring gelegd. &lt;/p&gt;&lt;h5&gt;5.3.2. De agrarische sector&lt;/h5&gt;&lt;p&gt;Na inwerkingtreding van het herziene Besluit vrijstelling in 2005, waarin naar aanleiding van zorgen vanuit diverse sectoren - waaronder de agrarische sector - de mogelijkheid van het opstellen van een gedragscode werd geopend, zodat voor individuele handelingen niet steeds een ontheffing zou zijn vereist, werd aanvankelijk vanuit LTO aangekondigd dat een gedragscode zou worden opgesteld. De problemen in de sector waren immers mede de aanleiding voor de herziening van het Besluit vrijstelling. Uiteindelijk heeft LTO in 2009 aangekondigd af te zien van de gedragscode en te wachten op de nieuwe wetgeving op het terrein van natuurbescherming. Ook de Wet natuurbescherming vormde geen aanleiding tot wijziging van het standpunt van de sector: voor reguliere activiteiten zou alleen een zorgplicht moeten gelden. &lt;/p&gt;&lt;p&gt;Gezien de impact van landbouwactiviteiten op de biodiversiteit zou de sector haar standpunt over een gedragscode voor de landbouwsector moeten heroverwegen. Er is nu niets geregeld en dat is riskant. Ook andere sectoren werken inmiddels met gedragscodes. De gedragscode werkt ook als een ‘code van goede praktijken’. Is een gedragscode eenmaal opgesteld en goedgekeurd, dan kan daarvan niet alleen door de opstellers en hun leden gebruik worden gemaakt.[29] Iedereen kan zijn handelen baseren op een goedgekeurde gedragscode en daarmee voldoen aan de vrijstellingsvoorwaarden, ook al was hij of zij niet bij de opstelling betrokken.[30] &lt;/p&gt;&lt;p&gt;De landbouw kan naar mijn oordeel niet aan de zijlijn blijven staan, terwijl ze een aanzienlijke invloed heeft op de ontwikkeling van de biodiversiteit. Een gedragscode is vooral een nadere invulling van de zorgplicht en in die zin komt het instrument ook voor een groot deel tegemoet aan de wens van de sector om alleen te worden gebonden aan een zorgplicht. Uiteraard speelt dan de vraag op welke wettelijke grondslag de gedragscode zou moeten worden gebaseerd, als wordt gekeken naar de belangen uit de Vogelrichtlijn en de Habitatrichtlijn, die mede aan de gedragscode ten grondslag moeten liggen. &lt;/p&gt;&lt;p&gt;Voor vogels, volgt uit art. 9 van de Vogelrichtlijn, het volgende belangenlijstje. De belangen op grond waarvan de gedragscode voor de landbouw mede gebaseerd zou moeten zijn als derogatiegrondslag voor de strikte verboden van art. 3.1 Wnb zijn:&lt;/p&gt;&lt;ul&gt;&lt;li class="streepjes"&gt;in het belang van de volksgezondheid en openbare veiligheid; &lt;/li&gt;&lt;li class="streepjes"&gt;in het belang van de veiligheid van het luchtverkeer; &lt;/li&gt;&lt;li class="streepjes"&gt;ter voorkoming van belangrijke schade aan gewassen, vee, bossen, visserij en wateren;&lt;/li&gt;&lt;li class="streepjes"&gt;ter bescherming van flora en fauna; &lt;/li&gt;&lt;li class="streepjes"&gt;voor doeleinden in verband met onderzoek en onderwijs, en het uitzetten en herinvoeren van soorten en voor de met deze doeleinden samenhangende teelt; en &lt;/li&gt;&lt;li class="streepjes"&gt;teneinde het vangen, het houden of elke andere wijze van verstandig gebruik van bepaalde in kleine hoeveelheden selectief en onder strikt gecontroleerde omstandigheden toe te staan.&lt;/li&gt;&lt;/ul&gt;&lt;p&gt;Voor andere strikt beschermde soorten in de zin van art. 3.5 Wnb geldt op grond van art. 16 van de Habitatrichtlijn dat de derogatie mag worden gebaseerd op de volgende belangen:&lt;/p&gt;&lt;ul&gt;&lt;li class="streepjes"&gt;in het belang van de bescherming van de wilde flora of fauna, of in het belang van de instandhouding van de natuurlijke habitats;&lt;/li&gt;&lt;li class="streepjes"&gt;ter voorkoming van ernstige schade aan met name gewassen, veehouderijen, bossen, visgronden, wateren of andere vormen van eigendom;&lt;/li&gt;&lt;li class="streepjes"&gt;in het belang van de volksgezondheid, de openbare veiligheid of andere dwingende redenen van groot openbaar belang, met inbegrip van redenen van sociale of economische aard en met inbegrip van voor het milieu wezenlijke gunstige effecten;&lt;/li&gt;&lt;li class="streepjes"&gt;voor onderzoek en onderwijs, herpopulatie of herintroductie van deze soorten, of voor de daartoe benodigde kweek, met inbegrip van de kunstmatige vermeerdering van planten, of&lt;/li&gt;&lt;li class="streepjes"&gt;om het onder strikt gecontroleerde omstandigheden mogelijk te maken op selectieve wijze en binnen bepaalde grenzen een beperkt, bij de ontheffing of vrijstelling vastgesteld aantal van bepaalde dieren van de aangewezen soort te vangen of onder zich te hebben, onderscheidenlijk een beperkt bij de ontheffing of vrijstelling vastgesteld aantal van bepaalde planten van de aangewezen soort te plukken of onder zich te hebben. &lt;/li&gt;&lt;/ul&gt;&lt;h5&gt;5.3.3. Waarop de gedragscode voor de sector te baseren?&lt;/h5&gt;&lt;p&gt;Voor vogels is het niet gemakkelijk om een passende grondslag voor regulier beheer en gebruik te verzinnen. Daarvoor zal creatief moeten worden nagedacht. Het stelsel van verbodsbepalingen staat derogatie toe ten behoeve van specifieke belangen: zo mag een boer, na overheidstoestemming, een nest van een broedende weidevogel vernielen in het belang van de bescherming van flora en fauna, als er geen andere bevredigende oplossing is en het verlies van het nest geen afbreuk doet aan de staat van instandhouding van de soort. Een nest vernielen in het belang van de bescherming van de fauna: dat lijkt een contradictio in terminis. Maar als hij al het redelijke heeft gedaan om schade te voorkomen en door zijn handelen menig weidevogelnest wel zal overleven en wordt beschermd? In de provinciale verordeningen is op dit moment een provinciale vrijstelling opgenomen voor weidevogelbeschermingsactiviteiten. Voor vogels is voorzien in de mogelijkheid van het verlenen van een vrijstelling ter bescherming van weidevogels, hun eieren en hun niet-vliegvlugge jongen tegen landbouwwerkzaamheden en vee. Deze vrijstelling is opgenomen in de provinciale verordeningen en gebaseerd op art. 3.3 en 3.8 van de Wnb, omdat vogels in beginsel onder beide verbodsbepalingen kunnen vallen. De vrijstelling betreft uitsluitend nestbeschermingsactiviteiten. Het onderliggende belang van de vrijstelling is het belang van de bescherming van de fauna, tevens een wettelijk belang in het kader van de Vogelrichtlijn. Maar deze weidevogelnestbescherming vindt plaats in het kader van de landbouwpraktijk, die gebruik wil maken van de grond. Als deze vrijstelling zou vervallen en onderdeel zou worden van een gedragscode voor de landbouwpraktijk, dan kan ze worden ingebed in een breder kader van natuurbeschermingsvoorzieningen, waarbij mogelijk ook het doden van een exemplaar van een beschermde soort kan worden geaccepteerd. Daarop zou de vrijstelling dan immers ook zien. &lt;/p&gt;&lt;p&gt;Voor strikt beschermde soorten (art. 3.5 Wnb) zou gebruik kunnen worden gemaakt van de ‘dwingende redenen van groot openbaar belang’, bijvoorbeeld als de voedselvoorziening als uitgangspunt wordt genomen voor het moeten uitvoeren van landbouwpraktijken. Ook het economisch belang van de sector kan in deze onderbouwing meespelen.[31]&lt;/p&gt;&lt;p&gt;Bovendien zal de staatssecretaris van EZ bij het nemen van een goedkeuringsbesluit over een gedragscode het doel van de wet in acht willen nemen, zoals neergelegd in art. 1.10 van de Wnb. Deze doelstelling is niet alleen gericht op het beschermen en ontwikkelen van de natuur maar ook op het doelmatig beheren en gebruiken van de natuur ter vervulling van maatschappelijke functies. Het derde lid van dit artikel bepaalt dat elk bestuursorgaan bij het treffen van maatregelen op grond van deze wet rekening houdt met de vereisten op economisch, sociaal en cultureel gebied, en met de regionale en lokale bijzonderheden, onverminderd de artikelen 2.1 eerste lid, 2.8, met uitzondering van het negende lid, 3.3, vierde lid, en 3.8, vijfde lid van de Wnb. Deze bepaling is direct ontleend aan art. 2, derde lid, van de Habitatrichtlijn. Ze regelt, aldus de toelichting, met welke andere belangen rekening moet worden gehouden bij het nemen van maatregelen ter bescherming van Natura 2000-gebieden en het verlenen van ontheffingen of vrijstellingen in het kader van het soortenbeschermingsregime.[32]&lt;/p&gt;&lt;p&gt;Voor de Vogelrichtlijn is er misschien geen echt passende derogatiegrondslag te vinden, maar zal creatief moeten worden gezocht naar het passend maken. Uit jurisprudentie van het Hof van Justitie volgt dat handelingen die worden verricht in het kader van normaal gebruik van de bodem voor landbouw-, bosbouw- en visserijdoeleinden kunnen vallen onder de reikwijdte van de verbodsbepalingen van art. 5 van de Vogelrichtlijn. Zulke handelingen moeten, indien zij worden verricht in strijd met de verbodsbepalingen van art. 5 van de Vogelrichtlijn, voldoen aan de vereisten van art. 9 van de richtlijn.[33]&lt;/p&gt;&lt;p&gt;Voor de Habitatrichtlijn lijken meer mogelijkheden voorhanden om een vrijstelling onder gedragscode passende Europeesrechtelijke handvaten te geven. Helemaal geen maatregelen treffen en het maar zo laten als het nu is , is ook geen optie. De landbouw zal haar beste beentje voor moeten zetten om te laten zien dat zij ook in dit opzicht de bescherming van natuurwaarden serieus neemt. Dat betekent mijns inziens dat een gedragscode onontkoombaar is. &lt;/p&gt;&lt;h3&gt;6. Afronding&lt;/h3&gt;&lt;p&gt;De nieuwe Wet natuurbescherming verandert niet veel aan de soortenbescherming, zoals die al gold onder de Ffw. Wel verandert het bevoegd gezag en gelden andere vrijstellingen, omdat het bevoegd gezag bij de provincies is gelegd. Voor strikt beschermde soorten en vogels blijft de noodzaak bestaan om een passende vrijstelling voor de landbouwpraktijk te bewerkstelligen. Het is de vraag of het gedogen van de landbouwpraktijk zonder passende invulling van een vrijstelling nog veel langer maatschappelijk kan worden geaccepteerd. &lt;/p&gt;</content><legacyfootnotes/><footnotes><footnote>1 Luuk Boerema is adviseur Natuur en leefomgeving bij Boerema &amp; Van den Brink BV. Hij schreef deze bijdrage op persoonlijke titel.</footnote><footnote>2 &lt;span class="italic"&gt;Kamerstukken II&lt;/span&gt; 2011/12, 33 348, nr. 3, p. 23. Zie ook de memorie van toelichting bij het wetsvoorstel voor de Omgevingswet &lt;span class="italic"&gt;Kamerstukken II&lt;/span&gt; 2013/14, 33 962, nr. 3, p. 8 en het inmiddels in de inspraak gebrachte ontwerp wetsvoorstel Inbouwwet natuur.</footnote><footnote>3 &lt;span class="italic"&gt;Kamerstukken II&lt;/span&gt; 2010/11, 29 544, nr. 336.</footnote><footnote>4 &lt;span class="italic"&gt;Kamerstukken II&lt;/span&gt; 2011/12, 30 825, nr. 107.</footnote><footnote>5 Voor een aantal activiteiten blijft de minister van EZ echter bevoegd voor de uitvoering van de Wnb: zie art. 1.3 van het Besluit natuurbescherming. Het betreft hier zaken van nationaal belang.</footnote><footnote>6 In Fryslân mogen overwinterende ganzen b.v. via een provinciale vrijstelling per verordening worden beheerd, waardoor er geen mogelijkheid is tot bezwaar en beroep, in tegenstelling tot individuele ontheffingen.</footnote><footnote>7 Het is verboden om vogels opzettelijk te verstoren. Dit verbod geldt niet indien de verstoring niet van wezenlijke invloed is op de staat van instandhouding van de betreffende vogelsoort.</footnote><footnote>8 Conform de Habitatrichtlijn geldt daarbij geen opzetvereiste.</footnote><footnote>9 Zie ook: Boerema en Onrust, ‘De Wet natuurbescherming: soortenbescherming’, &lt;span class="italic"&gt;JFf &lt;/span&gt;2016, nr. 3.</footnote><footnote>10 CBS, PBL, Wageningen UR (2013). Realisatie nieuwe EHS - agrarisch natuurbeheer, 1990 - 2010 (indicator 1317, versie 09, 6 maart 2013). www.compendiumvoordeleefomgeving.nl. CBS, Den Haag; Planbureau voor de Leefomgeving, Den Haag/Bilthoven en Wageningen UR, Wageningen.</footnote><footnote>11 David Kleijn, ‘De effectiviteit van Agrarisch Natuurbeheer’, Alterra, http://www.rli.nl/Werk-in-uitvoering/natuur-en-landschap.</footnote><footnote>12 Planbureau voor de Leefomgeving, Balans van de Leefomgeving, 2016, p. 63.</footnote><footnote>13 Van Doorn et al. 2015.</footnote><footnote>14 CBS, PBL, Wageningen UR (2011). Weidevogels, 1990-2010 (indicator 1183, versie 12, 1 november 2011). www.compendiumvoordeleefomgeving.nl. CBS, Den Haag; Planbureau voor de Leefomgeving, Den Haag/Bilthoven en Wageningen UR, Wageningen, CBS, PBL, Wageningen UR (2011). Vogels van het boerenland, 1990-2009 (indicator 1479, versie 04, 18 januari 2011). www.compendiumvoordeleefomgeving.nl. CBS, Den Haag; Planbureau voor de Leefomgeving, Den Haag/Bilthoven en Wageningen UR, Wageningen.</footnote><footnote>15 http://www.wur.nl/nl/Expertises-Dienstverlening/Onderzoeksinstituten/plant-research/Biointeracties-Plantgezondheid-2/Bijen/Onderzoek-voorlichting-en-service/Bijengezondheid/Neveneffecten-gewasbescherming.htm.</footnote><footnote>16 CBS, PBL, Wageningen UR (2009). Bestemming van verdwenen landbouwgrond; periode 1996- 2003 (indicator 1530, versie 01, 22 september 2009). www.compendiumvoordeleefomgeving.nl. CBS, Den Haag; Planbureau voor de Leefomgeving, Den Haag/Bilthoven en Wageningen UR, Wageningen.</footnote><footnote>17 Zie ook: J. Zijlmans, &lt;span class="italic"&gt;De doorwerking van natuurbeschermingsverdragen in de Europese en Nederlandse rechtsorde&lt;/span&gt; (diss.), Sdu Uitgevers, Den Haag, 2011. Dit geldt n.m.m. ook voor strikt beschermde soorten…</footnote><footnote>18 Art. 3.10, tweede lid en onder e Wnb.</footnote><footnote>19 Art. 3.25 Wnb.</footnote><footnote>20 Ziet de vrijstelling voor een bepaalde soort ook op doden, of alleen op vangen, bijvoorbeeld.</footnote><footnote>21 Art. 3.1, lid 5 Wnb.</footnote><footnote>22 Zie ook: J. van der Winden en A.A. Freriks, ‘Flora en faunawet: reflecties en toekomstperspectief vanuit een ecologische invalshoek’, &lt;span class="italic"&gt;JFf&lt;/span&gt; 2015, nr. 7, p. 187 e.v.</footnote><footnote>23 HvJ EG 30 januari 2002 (Cie vs. Griekenland), C-103/00, ECLI:EU:C:2002:60, &lt;span class="italic"&gt;Jur&lt;/span&gt;. 2002, p. I-01147.</footnote><footnote>24 Zie: A. Tubbing, ‘Het opzetvereiste in de nieuwe Wet natuurbescherming’, &lt;span class="italic"&gt;JFf &lt;/span&gt;2015, p. 71-77.</footnote><footnote>25 Zie &lt;span class="italic"&gt;Kamerstukken II&lt;/span&gt; 2011/12, 33 348, nr. 3, p. 154.</footnote><footnote>26 Art. 3.31 lid 1 onder b Wnb.</footnote><footnote>27 Art. 3.31 lid 1 onder c Wnb.</footnote><footnote>28 Zie Ch.W. Backes e.a., a.w. 2009, p. 201. H. Woldendorp, &lt;span class="italic"&gt;Teksten en toelichting Wetgeving natuurbescherming&lt;/span&gt;, Den Haag: Sdu 2001, p. 62 e.v., G. Aarts, C.J. Bastmeijer, M. van Geilswijk, ‘Gedragscodes onder de Flora- en faunawet: een versterking van de soortenbescherming of het zwaard van Damocles?’, &lt;span class="italic"&gt;M&amp;R&lt;/span&gt; 2006, nr. 8, p. 478 e.v.</footnote><footnote>29 Zie hierover de NvT bij de wijziging van het Besluit vrijstelling 2005.</footnote><footnote>30 Zie G. Aarts e.a., a.w. p. 484 wijzen erop dat dit voor de handhaafbaarheid problematisch kan zijn.</footnote><footnote>31 Zie ook: F. Onrust en A. Drahman, ‘Dwingende redenen van groot openbaar belang in de Flora en faunawet’, &lt;span class="italic"&gt;TBR&lt;/span&gt; 2014, 112.</footnote><footnote>32 &lt;span class="italic"&gt;Kamerstukken II&lt;/span&gt; 2013/14, 33 348, nr. 5, p. 27.</footnote><footnote>33 HvJ EG (Cie vs. Duitsland) 17 september 1987, C-412/85, ECLI:EU:C:1987:370,&lt;span class="italic"&gt; Jur&lt;/span&gt;. 1987, p. 03503. Zie hierover &lt;span class="italic"&gt;Kamerstukken II&lt;/span&gt; 2011/12, 33 348, nr. 3, p. 137.</footnote></footnotes><auteurs>mr. drs. L. Boerema</auteurs><published>2017-01-26 17:02:06</published><modified>2017-01-27 12:11:35</modified><editiondate>2017-01-26</editiondate><htmlpath>https://denhollander.info/artikel/13984</htmlpath></article>
</articles></edition>