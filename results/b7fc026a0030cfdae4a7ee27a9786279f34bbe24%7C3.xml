<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2010</searchword><id>8906</id><udhid>UDH:TvAR/8906</udhid><titel>Rechtspraak 5613. College van Beroep voor het bedrijfsleven 21 september (TvAR 2010/5613)</titel><searchwords><searchword>TvAR 12/2010</searchword><searchword>TvAR 2010/5613</searchword><searchword>UDH:TvAR/8906</searchword></searchwords><attachments><attachment><name>TvAR2010_12_07_5613.pdf</name><extention>pdf</extention><url>https://denhollander.info/download/7875/ci</url></attachment></attachments><inleiding>Falend beroep van appellante tegen de door het Productschap&#13;
Zuivel (op grond van de Regeling superheffing en&#13;
melkpremie 2004) vastgestelde hoeveelheid rechtstreeks verkochte&#13;
melk en andere zuivelproducten in de heffingsperiode&#13;
2006/2007 ten behoeve van de berekening van de door appellante&#13;
verschuldigde superheffing. Appellante heeft voor&#13;
de productie van de door haar rechtstreeks verkochte zuivelproducten&#13;
zowel eigen geproduceerde melk als aangekochte&#13;
zuivel gebruikt. Onduidelijk is welke hoeveelheid van de&#13;
aangekochte, reeds eerder vermarkte (en dus niet nogmaals&#13;
te verantwoorden) zuivel precies is verwerkt in de rechtstreekse&#13;
verkopen. Het College stelt voorop dat noch de Europese&#13;
noch de nationale regels bepalingen bevatten ter&#13;
nadere regeling van het hier aan de orde zijnde geval. Evenmin&#13;
heeft het Productschap Zuivel voor dit onderwerp beleidsregels&#13;
als bedoeld in artikel 4:81 van de Algemene wet&#13;
bestuursrecht vastgesteld. Het Productschap Zuivel is daarom&#13;
genoodzaakt hiervan een schatting te maken. Zoals het&#13;
College eerder heeft overwogen in onder meer zijn uitspraak&#13;
van 9 augustus 2000 (AWB 00/116; LJN: ZG1908),&#13;
dient een dergelijke schatting, met gebruikmaking van de&#13;
wel bekende gegevens, hetgeen zich heeft voorgedaan zo&#13;
dicht mogelijk te benaderen en ook overigens overtuigend te&#13;
zijn. Een benadering als in het onderhavige geval gekozen&#13;
door het Productschap Zuivel, erop neerkomend dat alle uitgangsmelk,&#13;
met inbegrip van de aangekochte zuivel, in gelijke&#13;
mate zal zijn benut voor de bereiding van de verkochte&#13;
zuivelproducten, komt het College hierbij niet onaanvaardbaar&#13;
voor.&#13;
</inleiding><content>1. De procedure&#13;
Appellante heeft bij brief van 23 juli 2009, bij het College&#13;
binnengekomen op 24 juli 2009, beroep ingesteld tegen een&#13;
besluit van verweerder van 16 juni 2009.&#13;
Bij dit besluit heeft verweerder beslist op het bezwaar van&#13;
appellante tegen zijn besluit van 3 oktober 2008, waarbij&#13;
verweerder op grond van de Regeling superheffing en melkpremie&#13;
2004 de hoeveelheid door appellante in de heffingsperiode&#13;
2006/2007 rechtstreeks verkochte melk en andere&#13;
zuivelproducten gewijzigd heeft vastgesteld.&#13;
Appellante heeft bij brief van 24 augustus 2009 de gronden&#13;
van haar beroep ingediend.&#13;
Bij brief van 24 september 2009 heeft verweerder een verweerschrift&#13;
ingediend en de op de zaak betrekking hebbende&#13;
stukken toegezonden.&#13;
Op 29 juni 2010 heeft het onderzoek ter zitting plaatsgehad,&#13;
waarbij partijen bij monde van hun gemachtigden hun standpunten&#13;
hebben toegelicht. Namens appellante waren tevens&#13;
C en D aanwezig en namens verweerder was tevens A.P. van&#13;
Houten aanwezig.&#13;
2. De grondslag van het geschil&#13;
2.1 Verordening (EG) nr. 1788/2003 van de Raad van 29&#13;
september 2003 tot vaststelling van een heffing in de sector&#13;
melk en zuivelproducten (hierna: de Raadsverordening),&#13;
luidde voor zover en ten tijde hier van belang:&#13;
“Artikel 1&#13;
Werkingssfeer&#13;
1. Gedurende 11 opeenvolgende tijdvakken van twaalf&#13;
maanden, te beginnen op 1 april 2004, (hierna “tijdvakken&#13;
van twaalf maanden” te noemen), wordt een heffing ingesteld&#13;
(hierna “de heffing” te noemen) over de hoeveelheden&#13;
koemelk en andere zuivelproducten die in het betrokken&#13;
tijdvak van twaalf maanden boven de in de bijlage I vastgestelde&#13;
nationale hoeveelheden worden vermarkt.&#13;
(…)&#13;
Artikel 5&#13;
Definities&#13;
Voor de toepassing van deze verordening wordt verstaan onder:&#13;
a) „melk”: het door het melken van één of meer koeien verkregen&#13;
product;&#13;
b) „andere zuivelproducten”: alle andere zuivelproducten&#13;
dan melk, met name magere melk, room, boter, yoghurt en&#13;
kaas; in voorkomend geval worden deze producten in „melkequivalent”&#13;
omgerekend aan de hand van volgens de procedure&#13;
van artikel 23, lid 2, vast te stellen coëfficiënten;&#13;
(…)&#13;
g) „rechtstreekse verkoop”: elke verkoop of overdracht van&#13;
melk die rechtstreeks door de producent aan de consument&#13;
wordt verricht, alsmede elke door een producent verrichte&#13;
verkoop of overdracht van andere zuivelproducten. De&#13;
Commissie kan, volgens de procedure van artikel 23, lid 2,&#13;
en met inachtneming van de definitie van „levering” in punt&#13;
f), de definitie van „rechtstreekse verkoop” aanpassen om&#13;
met name te voorkomen dat hoeveelheden melk of andere&#13;
zuivelproducten die worden vermarkt, niet onder de heffingsregeling&#13;
vallen;&#13;
h) „vermarkting”: levering van melk of rechtstreekse verkoop&#13;
van melk of andere zuivelproducten;&#13;
(…)&#13;
Artikel 12&#13;
Heffing bij rechtstreekse verkoop&#13;
1. (…)&#13;
2. Aan de hand van volgens de procedure van artikel 23, lid&#13;
2, vastgestelde criteria bepalen de lidstaten de grondslag&#13;
voor de berekening van de bijdrage van de producent in de&#13;
heffing die verschuldigd is op de totale hoeveelheid melk&#13;
die is verkocht of doorverkocht of is gebruikt voor de vervaardiging&#13;
van verkochte of doorverkochte zuivelproducten.&#13;
(…)”&#13;
Verordening (EG) nr. 595/2004 van de Commissie van 30&#13;
maart 2004 houdende vaststelling van uitvoeringsbepalingen&#13;
van Verordening (EG) nr. 1788/2003 van de Raad tot vaststelling&#13;
van een heffing in de sector melk en zuivelproducten&#13;
(hierna: de Commissieverordening), luidde voor zover&#13;
en ten tijde hier van belang:&#13;
“Artikel 12&#13;
Equivalenties&#13;
1. Voor de andere producten dan melk die worden vermarkt,&#13;
bepalen de lidstaten de verwerkte hoeveelheden melk. Voor&#13;
room en boter zijn de daarbij te hanteren equivalenties:&#13;
a) 1 kg room = 0,263 kg melk x in massaprocenten uitgedrukt&#13;
vetgehalte van de room,&#13;
b) 1 kg boter = 22,5 kg melk.&#13;
Voor kaas en alle andere zuivelproducten bepalen de lidstaten&#13;
de equivalenties, daarbij in het bijzonder rekening houdend&#13;
met het drogestofgehalte en het vetgehalte van de betrokken&#13;
soorten kaas of andere producten.&#13;
Indien de producent ten genoegen van de bevoegde autoriteit&#13;
het bewijs kan leveren van de hoeveelheden die werkelijk&#13;
voor de vervaardiging van de betrokken producten zijn&#13;
gebruikt, kan de lidstaat zich op die bewezen hoeveelheden&#13;
baseren in plaats van op de in de eerste en de tweede alinea&#13;
bedoelde equivalenties.&#13;
2. Indien het moeilijk blijkt om de verwerkte hoeveelheden&#13;
melk te bepalen op basis van de vermarkte zuivelproducten,&#13;
kunnen de lidstaten de hoeveelheden melkequivalent op forfaitaire&#13;
basis vaststellen, rekening houdend met het aantal&#13;
melkkoeien van de producent en met een gemiddelde melkgift&#13;
per koe die representatief is voor de betrokken melkveestapel.”&#13;
De Regeling superheffing en melkpremie 2004 van de Minister&#13;
van Landbouw, Natuur en Voedselkwaliteit van 23&#13;
maart 2004 (hierna: de Regeling), luidde voor zover en ten&#13;
tijde hier van belang:&#13;
“Artikel 1&#13;
Voor de toepassing van deze regeling wordt verstaan onder:&#13;
a. productschap: Productschap Zuivel&#13;
(…)&#13;
Artikel 2&#13;
1. De producent die in een heffingsperiode zijn beschikbare&#13;
referentiehoeveelheid overschrijdt, is de op grond van artikel&#13;
2 van de raadsverordening geldende heffing verschuldigd.&#13;
2. De grondslag voor de berekening van de heffing als bedoeld&#13;
in het eerste lid is in geval van leveringen de totale&#13;
hoeveelheid geleverde melk en in geval van rechtstreekse&#13;
verkoop de totale hoeveelheid gebruikte of overgedragen&#13;
melk. De hoeveelheid melk, of het equivalent daarvan,&#13;
wordt bepaald met inachtneming van het bepaalde in de&#13;
commissieverordening.&#13;
(…)&#13;
Artikel 14&#13;
1. De producent met een beschikbare referentiehoeveelheid&#13;
voor rechtstreekse verkoop die melk of andere zuivelproducten&#13;
rechtstreeks heeft verkocht of overgedragen doet bij&#13;
het productschap tijdig aangifte overeenkomstig het bepaalde&#13;
in artikel 11, eerste en tweede lid, van de commissieverordening.&#13;
(…)&#13;
Artikel 23&#13;
1. Het productschap stelt overeenkomstig het bepaalde in artikel&#13;
12, eerste lid van de commissieverordening de melkequivalenties&#13;
vast voor andere zuivelproducten dan room en&#13;
boter.&#13;
(…)”&#13;
De Zuivelverordening uitvoering regeling superheffing 2004&#13;
van het bestuur van het Productschap Zuivel van 16 juni&#13;
2004, houdende uitvoeringsbepalingen ten behoeve van de&#13;
Regeling superheffing en melkpremie 2004 (hierna: de Zuivelverordening),&#13;
luidde voor zover en ten tijde hier van belang:&#13;
“Artikel 6&#13;
1. Het melkequivalent van room en boter wordt vastgesteld&#13;
overeenkomstig artikel 12, eerste lid, onderdeel a en b, van&#13;
de commissieverordening.&#13;
2. Voor de vaststelling van het melkequivalent van kaas&#13;
wordt 1 kg kaas gelijkgesteld met 9,5 kg melk. Rekening&#13;
houdend met het drogestofgehalte en het vetgehalte van de&#13;
betrokken kaassoort kan een lagere factor dan 9,5 worden&#13;
gehanteerd, indien de producent ten genoegen van het productschap&#13;
aantoont dat voor de bereiding van die kaassoort&#13;
een lagere hoeveelheid melk wordt gebruikt. Dit geldt niet,&#13;
indien de kaas is bereid uit melk waaraan vet is onttrokken&#13;
en het betrokken melkvet bij de vaststelling van de grondslag&#13;
voor de eventuele heffing niet is meegeteld.&#13;
3. Voor de vaststelling van het melkequivalent van andere&#13;
zuivelproducten dan bedoeld in het eerste en tweede lid&#13;
wordt:&#13;
-indien het yoghurt, pap, vla en andere vloeibare zuivelproducten&#13;
betreft, de factor 1 gehanteerd;&#13;
-indien het kwark betreft, de factor 3 gehanteerd.&#13;
4. Indien de in het derde lid bedoelde producten zijn bereid&#13;
uit melk waaraan melkvet is onttrokken en het betrokken&#13;
melkvet bij de vaststelling van de grondslag voor de eventuele&#13;
heffing is meegeteld, wordt met inachtneming hiervan&#13;
een lagere hoeveelheid vastgesteld.&#13;
5. Indien de in het derde lid bedoelde producten zijn bereid&#13;
uit melk waaraan melkvet is toegevoegd, en het betrokken&#13;
melkvet bij de vaststelling van de grondslag voor de eventuele&#13;
heffing niet is meegeteld, wordt met inachtneming hiervan&#13;
een hogere hoeveelheid vastgesteld.”&#13;
2.2 Op grond van de stukken en het onderzoek ter zitting&#13;
zijn in deze zaak de volgende feiten en omstandigheden&#13;
voor het College komen vast te staan.&#13;
- Appellante exploiteert een bedrijf dat zuivelproducten produceert&#13;
en verkoopt.&#13;
- Op 14 mei 2007 heeft appellante op grond van de Regeling&#13;
superheffing en melkpremie 2004 opgave gedaan aan verweerder&#13;
van de hoeveelheid door haar in de heffingsperiode&#13;
2006/2007 rechtstreeks verkochte zuivelproducten. Hierbij&#13;
is aangegeven dat appellante voor de bereiding van de opgegeven&#13;
producten een hoeveelheid van 3.512.204 kilogram&#13;
aangekochte zuivel, hoofdzakelijk room, heeft gebruikt.&#13;
- Naar aanleiding van deze opgave heeft verweerder de hoeveelheid&#13;
door appellante rechtstreeks verkochte zuivelproducten,&#13;
zijnde 4.896.391 kilogram, na aftrek van de hoeveelheid&#13;
gebruikte aangekochte zuivel, bij besluit van 15 juni&#13;
2007 vastgesteld op 1.384.187 kilogram.&#13;
- Op basis van een op het bedrijf van appellante betrekking&#13;
hebbend controleverslag van de Algemene Inspectiedienst&#13;
(hierna: AID) van 15 juli 2008, waarin vermeld staat&#13;
dat bij appellante een productieverlies van 4,15% is opgetreden,&#13;
heeft verweerder bij besluit van 3 oktober 2008 de&#13;
hoeveelheid rechtstreekse verkopen voor de heffingsperiode&#13;
2006/2007 verhoogd op 1.529.943 kilogram vastgesteld.&#13;
Verweerder stelt daartoe dat het productieverlies geacht&#13;
moet worden mede betrekking te hebben op de aangekochte&#13;
zuivel zodat deze enkel verminderd met het productieverlies&#13;
van 4,15%, dus tot een hoogte van 3.366.448 kilogram,&#13;
afgetrokken mag worden van de hoeveelheid rechtstreekse&#13;
verkopen.&#13;
- Op 11 november 2008 heeft appellante tegen dit besluit bezwaar&#13;
gemaakt.&#13;
- Vervolgens heeft verweerder het bestreden besluit genomen.&#13;
3. Het bestreden besluit&#13;
Bij het bestreden besluit heeft verweerder het bezwaar van&#13;
appellante ongegrond verklaard en daartoe, samengevat, als&#13;
volgt overwogen.&#13;
Appellante heeft voor de productie van de door haar rechtstreeks&#13;
verkochte zuivelproducten zowel zelf geproduceerde&#13;
melk als aangekochte zuivel gebruikt. Bij aangekochte&#13;
zuivel gaat het om van andere producenten afkomstige zuivelproducten&#13;
waarvan de melk dus reeds is geleverd aan&#13;
een koper en die dan ook al in de superheffing is betrokken.&#13;
Over de wijze waarop bij de vaststelling van de hoeveelheid&#13;
rechtstreeks verkochte zuivelproducten omgegaan moet&#13;
worden met dergelijke aangekochte zuivel, bevat de terzake&#13;
geldende regelgeving geen bepalingen. Om een dubbele heffing&#13;
te voorkomen is het niettemin redelijk te achten dat aangekochte&#13;
melk in beginsel niet opnieuw wordt meegenomen&#13;
bij de berekening van de eventueel door een producent verschuldigde&#13;
superheffing.&#13;
Uit het controleverslag van de AID van 15 juli 2008 blijkt&#13;
echter dat bij de zuivelproductie van appellante in de heffingsperiode&#13;
2006/2007 een productieverlies van 4,15% is&#13;
opgetreden. Aangenomen moet worden dat dit productieverlies&#13;
alle voor de zuivelproductie gebruikte melk en zuivelproducten&#13;
betreft en dus zowel aan de door appellante zelf&#13;
geproduceerde melk als aan de aangekochte zuivel moet&#13;
worden toegerekend. Dit brengt met zich dat de aangekochte&#13;
zuivel niet volledig, maar enkel verminderd met het productieverlies&#13;
van de hoeveelheid door appellante rechtstreeks&#13;
verkochte zuivelproducten afgetrokken mag worden. Anders&#13;
dan appellante meent, resulteert dat niet in een dubbele heffing.&#13;
Integendeel zou het achterwege laten van deze correctie&#13;
een oneigenlijke verhoging van de hoeveelheid door appellante&#13;
heffingvrij te leveren melk betekenen.&#13;
4. Het standpunt van appellante&#13;
Appellante heeft ter onderbouwing van haar beroep tegen&#13;
het bestreden besluit samengevat het volgende aangevoerd.&#13;
Uit artikel 12, eerste lid, van de Commissieverordening&#13;
volgt dat voor, kort gezegd, afgeleide zuivelproducten anders&#13;
dan room en boter de verwerkte hoeveelheden melk&#13;
door de lidstaten moeten worden bepaald. In Nederland zijn&#13;
deze zogeheten equivalenties vastgelegd in de Zuivelverordening.&#13;
Bij de bepaling van deze equivalenties is met productieverliezen&#13;
al rekening gehouden. Immers, genoemd artikel&#13;
12 veronderstelt dat een equivalentie gebaseerd is op&#13;
verwerkte hoeveelheden melk. Voor het vaststellen van de&#13;
hoeveelheid rechtstreeks verkochte zuivelproducten moet&#13;
dan ook aangesloten worden bij de gegeven equivalenties.&#13;
De benadering van verweerder, waarbij het productieverlies&#13;
in mindering wordt gebracht op de aangekochte zuivel, leidt&#13;
tot een dubbele heffing.&#13;
De door verweerder gehanteerde benadering leidt ook tot&#13;
ongelijkheid tussen de producent die voor de bereiding van&#13;
zuivelproducten alleen eigen melk gebruikt en de producent&#13;
die daarvoor deels eigen en deels aangekochte melk gebruikt.&#13;
Bij de eerstgenoemde producent wordt de hoeveelheid&#13;
rechtstreeks verkochte zuivelproducten berekend door&#13;
toepassing van de bovengenoemde equivalenties zonder verder&#13;
nog acht te slaan op productieverlies. Bij de laatstgenoemde&#13;
wordt bij dezelfde productiehoeveelheid het gedeelte&#13;
aangekochte melk verminderd met het productieverlies&#13;
onder gelijktijdige verhoging van het gedeelte eigen melk.&#13;
De laatstgenoemde producent zou in de visie van verweerder&#13;
voor de productie van een gelijke hoeveelheid zuivelproducten&#13;
dus meer kilogram melk nodig hebben dan de eerstgenoemde.&#13;
Verweerder heeft zijn beslissing onjuist gemotiveerd en in&#13;
strijd gehandeld met de algemene beginselen van behoorlijk&#13;
bestuur.&#13;
5. De beoordeling van het geschil&#13;
5.1 Ingevolge artikel 12, tweede lid, van de Raadsverordening&#13;
wordt bij rechtstreekse verkopen de bijdrage van&#13;
een producent in de verschuldigde heffing in beginsel bepaald&#13;
op basis van de hoeveelheid verkochte, of voor de verkochte&#13;
zuivelproducten gebruikte, melk. In het laatste geval&#13;
wordt de gebruikte hoeveelheid melk berekend door toepassing&#13;
van de krachtens artikel 12 van de Commissieverordening&#13;
geldende equivalenties. De heffing is blijkens artikel&#13;
1, eerste lid, van de Raadsverordening verschuldigd&#13;
over de hoeveelheden die met overschrijding van de nationale&#13;
hoeveelheden worden vermarkt. Artikel 5, onder h, van&#13;
de Raadsverordening definieert “vermarkting” als “levering&#13;
van melk of rechtstreekse verkoop van melk of andere zuivelproducten”.&#13;
5.2 Uit genoemde bepalingen valt op te maken dat melk die&#13;
door een producent aan een koper is geleverd, hetzij zonder&#13;
superheffing te zijn verschuldigd, hetzij - in geval van overschrijding&#13;
- met verschuldigdheid van superheffing, na deze&#13;
levering heeft te gelden als vermarkt. Nu voorts moet worden&#13;
aangenomen dat een hoeveelheid melk (voor de toepassing&#13;
van de superheffingsregels) in beginsel maar eenmaal&#13;
vermarkt kan worden, kan terzake van rechtstreeks verkochte&#13;
zuivelproducten die, zoals in het onderhavige geval, bereid&#13;
zijn uit aangekochte, reeds eerder geleverde melk niet&#13;
(opnieuw) een superheffing verschuldigd zijn. Dit leidt ertoe&#13;
dat de door appellante verkochte zuivelproducten, voor zover&#13;
deze bereid zijn uit de 3.512.204 kilogram aangekochte&#13;
zuivel, geheel buiten beschouwing dienen te blijven bij de&#13;
bepaling van de heffingsgrondslag conform artikel 12, tweede&#13;
lid, van de Raadsverordening.&#13;
5.3 In het onderhavige geval heeft verweerder de hoeveelheid&#13;
door appellante verrichte rechtstreekse verkopen vastgesteld&#13;
op 4.896.391 kilogram. Vervolgens heeft verweerder&#13;
de hoeveelheid door appellante aangekochte zuivel, voor het&#13;
grootste deel room, omgerekend naar een hoeveelheid melkequivalent&#13;
van 3.512.204 kilogram. Uitgaande van het door&#13;
de AID berekende productieverlies van 4,15% en op grond&#13;
van de veronderstelling dat, bij gebreke van aanwijzingen&#13;
van het tegendeel, dit productieverlies in gelijke mate aan&#13;
appellantes eigen melk en de aangekochte zuivel is toe te rekenen&#13;
is, concludeert verweerder dat slechts 95,85%, zijnde&#13;
3.366.448 kilogram, van de aangekochte zuivel daadwerkelijk&#13;
in de door appellante rechtstreeks verkochte zuivelproducten&#13;
is verwerkt zodat enkel dit gedeelte van de hoeveelheid&#13;
rechtstreekse verkochte zuivelproducten mag worden&#13;
afgetrokken.&#13;
Ter beoordeling staat derhalve of het besluit van verweerder&#13;
om niet de volledige hoeveelheid aangekochte zuivel in&#13;
mindering te brengen stand kan houden.&#13;
5.4 Het College stelt in dit verband voorop dat noch de Europese&#13;
noch de nationale regels bepalingen bevatten ter nadere&#13;
regeling van het hier aan de orde zijnde geval waarin&#13;
onduidelijk is welke hoeveelheid van de aangekochte,&#13;
reeds eerder vermarkte en dus niet nogmaals te verantwoorden&#13;
zuivel precies is verwerkt in de rechtstreekse verkopen.&#13;
Evenmin heeft verweerder voor dit onderwerp beleidsregels&#13;
als bedoeld in artikel 4:81 van de Algemene wet bestuursrecht&#13;
vastgesteld.&#13;
5.5 Appellante heeft de vaststelling van het productieverlies&#13;
van 4,15% en de daaraan ten grondslag liggende berekening&#13;
niet bestreden. Ook heeft appellante niet op feitelijke&#13;
gronden betoogd dat dit productieverlies, als het bestaan&#13;
daarvan eenmaal moet worden aangenomen, niet mede betrekking&#13;
kan hebben op de aangekochte zuivel. Nu ook overigens&#13;
geen duidelijkheid bestaat over de vraag in hoeverre&#13;
de rechtstreeks verkochte zuivelproducten zijn bereid door&#13;
verwerking van de aangekochte zuivel, is verweerder genoodzaakt&#13;
hiervan een schatting te maken.&#13;
5.6 Zoals het College eerder heeft overwogen in onder meer&#13;
zijn uitspraak van 9 augustus 2000 (AWB 00/116; LJN:&#13;
ZG1908), dient een dergelijke schatting, met gebruikmaking&#13;
van de wel bekende gegevens, hetgeen zich heeft voorgedaan&#13;
zo dicht mogelijk te benaderen en ook overigens overtuigend&#13;
te zijn. Een benadering als in het onderhavige geval&#13;
gekozen door verweerder, erop neerkomend dat alle uitgangsmelk,&#13;
met inbegrip van de aangekochte zuivel, in gelijke&#13;
mate zal zijn benut voor de bereiding van de verkochte&#13;
zuivelproducten, komt het College hierbij niet onaanvaardbaar&#13;
voor. Anders dan appellante stelt, resulteert dit niet in&#13;
een dubbele heffing. Het leidt er enkel toe dat aangekochte&#13;
zuivel die niet in de verkochte zuivelproducten is verwerkt&#13;
daar ook niet van afgetrokken kan worden.&#13;
5.7 Het betoog van appellante dat verweerder, ter voorkoming&#13;
van een dubbele heffing, ermee had moeten volstaan&#13;
de ingevolge artikel 12 van de Commissieverordening geldende&#13;
equivalenties toe te passen aangezien deze equivalenties&#13;
al rekening houden met productieverlies, faalt, reeds&#13;
omdat toepassing van de equivalenties geen antwoord geeft&#13;
op de vraag of, en zo ja in welke omvang, een aldus berekende&#13;
hoeveelheid melk, zoals hier de met behulp van de&#13;
equivalenties naar melk omgerekende hoeveelheid aangekochte&#13;
room, van de hoeveelheid rechtstreekse verkopen&#13;
mag worden afgetrokken.&#13;
5.8 Appellantes stelling dat de door verweerder gehanteerde&#13;
schatting een ongelijke behandeling met zich brengt van&#13;
producenten die naast eigen melk ook aangekochte melk gebruiken,&#13;
heeft dezelfde strekking als haar onder 5.6 reeds&#13;
onjuist bevonden betoog dat verweerders benadering voor&#13;
deze groep producenten tot een dubbele heffing leidt; de gestelde&#13;
ongelijkheid zou immers veroorzaakt worden door de&#13;
dubbele heffing. Nu, naar reeds overwogen, van een dubbele&#13;
heffing geen sprake is, faalt deze grief evenzeer.&#13;
5.9 Hetzelfde dient te gelden voor appellantes grief dat&#13;
verweerder het bestreden besluit onvoldoende heeft gemotiveerd&#13;
en in strijd heeft gehandeld met de algemene&#13;
beginselen van behoorlijk bestuur, voor zover althans de ontoereikendheid&#13;
van de motivering en de strijd met deze beginselen&#13;
gelegen is in de door appellante gestelde dubbele&#13;
heffing. Voor het overige heeft appellante ter onderbouwing&#13;
van deze grief geen concrete omstandigheden aangevoerd.&#13;
5.10 Het voorgaande leidt tot de slotsom dat het beroep ongegrond&#13;
dient te worden verklaard. Het College ziet geen&#13;
aanleiding voor een proceskostenveroordeling op de voet&#13;
van artikel 8:75 van de Algemene wet bestuursrecht.&#13;
6. De beslissing&#13;
Het College verklaart het beroep ongegrond.&#13;
</content><legacyfootnotes/><footnotes><footnote/></footnotes><auteurs>mrs. W.E. Doolaard, R.F.B. van Zutphen, C.J. Waterbolk</auteurs><published>2010-12-01 00:00:00</published><modified>2010-12-01 00:00:00</modified><editiondate>2010-12-01</editiondate><htmlpath>https://denhollander.info/artikel/8906</htmlpath></article>
</articles></edition>