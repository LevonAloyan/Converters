<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9596</id><udhid>UDH:TvAR/9596</udhid><titel>Rechtspraak 5667. (TvAR 2011/5667)</titel><searchwords><searchword>TvAR 11/12/2011</searchword><searchword>TvAR 2011/5667</searchword><searchword>UDH:TvAR/9596</searchword></searchwords><attachments><attachment><name>TvAR2011_11_12_06_Rechtspraak_5667.pdf</name><extention>pdf</extention><url>https://denhollander.info/download/8364/ci</url></attachment></attachments><inleiding>Pacht. Beding inzake afstand schadevergoe­ding bij onteigening vernietigbaar. Uitbreiding verweer in appel na conclusiewisseling. Misken­ning grenzen goede procesorde.&#13;
[Burgerlijk Wetboek, art. 3:40, 7:377, 7:399; Wetboek van Burgerlijke Rechtsvordering, art. 24, 347; Eerste Protocol EVRM, art. 1; Onteigeningswet, art. 42a]&#13;
Afstandsbeding in pachtovereenkomst inhoudende dat ver­pachter bij onteigening geen schadevergoeding aan de pachter verschuldigd is, is niet nietig, maar vernietigbaar. Pachter heeft in appel pas na de conclusiewisseling bij na­dere akte een beroep gedaan op de vernietigbaarheid. Door deze uitbreiding van het verweer te aanvaarden heeft het hof de grenzen van de goede procesorde miskend, omdat het een geheel nieuw verweer was dat niet in het verlengde lag van de reeds door partijen omlijnde rechtsstrijd in appel en zich hier niet één van de uitzonderingen voordoet als genoemd in HR 20 juni 2008, LJN BC4959 en 19 juni 2009, LJN BI8771. Dat wordt niet anders doordat het hof dit verweer zelf aan de orde heeft gesteld. &#13;
Met noot G.M.F. Snijders&#13;
</inleiding><content>1. Het geding in feitelijke instanties&#13;
Voor het verloop van het geding in feitelijke instanties ver­wijst de Hoge Raad naar de navolgende stukken:&#13;
a. het vonnis in het verwijzingsincident in de zaak 297396/HA ZA 07-3319 van de rechtbank ‘s-Gravenhage van 6 fe­bruari 2008;&#13;
b. het vonnis in de zaak 731946/CV EXPL 08-388 van de pachtkamer van de rechtbank ‘s-Gravenhage, sector kanton, locatie Gouda, van 5 september 2008;&#13;
c. de arresten in de zaak 200.014.556 van de pachtkamer van het gerechtshof te Arnhem van 28 juli 2009 en 19 janu­ari 2010.&#13;
De arresten van het hof zijn aan dit arrest gehecht.&#13;
2. Het geding in cassatie&#13;
Tegen de arresten van het hof heeft [eiser] beroep in cassatie ingesteld. De cassatiedagvaarding is aan dit arrest gehecht en maakt daarvan deel uit.&#13;
Tegen [verweerder] is verstek verleend.&#13;
De zaak is voor [eiser] toegelicht door mr. B. Winters, advo­caat te Amsterdam.&#13;
De conclusie van de Advocaat-Generaal E.M. Wesseling-van Gent strekt tot verwerping.&#13;
De advocaat van [eiser] heeft bij brief van 8 juli 2011 op die conclusie gereageerd.&#13;
3. Beoordeling van het middel&#13;
3.1 Het gaat in deze zaak, kort samengevat, om het volgen­de. [betrokkene 1] was eigenaar van het perceel sectie [A] nr. [001] te [plaats] (hierna: de grond).&#13;
Hij heeft de grond op 21 november 1997 verkocht aan [be­trokkene 2]. Deze heeft op 27 november 1997 een gedeel­te van de grond waarop een boomgaard stond (hierna: de boomgaard) tegen betaling van een vergoeding van f 6.250,-- per jaar in gebruik gegeven aan [verweerder], een broer van [betrokkene 1]. Van deze overeenkomst maakten onder meer de volgende bedingen deel uit (onder het kopje “bij­zondere bepalingen”):&#13;
“2. Beëindiging van de overeenkomst kan zonder opzegter­mijn geschieden bij eventuele onteigening.&#13;
3. Bij eventuele onteigening zal huurder in de gelegenheid worden gesteld de voor dat jaar geldende oogst te oogsten. Verhuurder is bij onteigening geen schadevergoeding ver­plicht jegens huurder.”&#13;
[Eiser] heeft de grond op 24 april 1998 gekocht van [betrok­kene 2]. Hij heeft de lopende “huurovereenkomst” van de boomgaard met [verweerder] voortgezet. In verband met de door de Staat aangezegde onteigening van de grond heeft hij die overeenkomst echter bij brief van 19 augustus 2005 op­gezegd per 31 december van dat jaar. De rechtbank heeft bij vonnis van 15 februari 2006 de vervroegde onteigening van de grond uitgesproken.&#13;
Bij onherroepelijk geworden vonnis van 11 juli 2007 heeft zij onder meer de schadeloosstelling in verband met de ont­eigening vastgesteld op&#13;
- € 112.134,50 toekomend aan [eiser] als eigenaar van de grond, en&#13;
- € 30.648,-- toekomend aan [verweerder] als pachter van de boomgaard.&#13;
3.2.1 In dit geding heeft [eiser] gevorderd dat [verweerder] zal worden veroordeeld hem het voormelde bedrag van € 30.648,-- te betalen. Hij voerde daartoe aan dat zijn rechts­voorganger [betrokkene 2] de grond van [betrokkene 1] heeft gekocht voor de waarde daarvan in onverhuurde staat, dat toentertijd de mogelijkheid van onteigening al concreet &#13;
aan de orde was, en dat het hiervoor in 3.1 aangehaalde art. 3 van de bijzondere bepalingen van de koopovereenkomst (hierna ook: het afstandsbeding) ertoe strekte te voorko­men dat [verweerder] in zoverre twee keer betaald zou krij­gen voor de grond. Als opvolgend koper is hij ([eiser]) in de rechten van [betrokkene 2] getreden. [eiser] legde aan zijn vordering primair ten grondslag dat het afstandsbeding, naar redelijkheid uitgelegd en met inachtneming van zijn eigen positie als derde/opvolgend verkrijger, [verweerder] ver­plicht tot afdracht van de door hem ingevolge het vonnis van de rechtbank van 11 juli 2007 van de Staat ontvangen scha­deloosstelling. Subsidiair baseerde hij zijn vordering op on­gerechtvaardigde verrijking, en meer subsidiair deed hij een beroep op de beperkende werking van de maatstaven van re­delijkheid en billijkheid.&#13;
3.2.2 De (pachtkamer van de) rechtbank heeft de vordering afgewezen. Zij overwoog in de kern dat de primaire grond­slag van de vordering geen doel treft omdat het afstands­beding redelijkerwijs in samenhang moet worden gelezen met art. 2 van de hiervoor in 3.1 aangehaalde bijzonde­re bepalingen. De daarin bedoelde opzegging is echter on­geldig op grond van het toenmalige art. 9 Pachtwet, nu de tussen partijen gesloten pachtovereenkomst niet ter goed­keuring is voorgelegd aan de grondkamer. Omdat [eiser] dus geen rechten kan ontlenen aan art. 2 van de bijzondere be­palingen, geldt hetzelfde voor het afstandsbeding. Daar­bij komt dat [verweerder] weliswaar tegenover [betrokkene 2] afstand heeft gedaan van zijn recht op schadevergoeding in geval van beëindiging van de overeenkomst in verband met onteigening, maar niet van zijn recht op schadeloos­stelling voor zijn ten gevolge van de onteigening verloren pachtrechten. Ook de subsidiaire grondslag gaat niet op om­dat niet [verweerder], maar zijn broer van wie hij geen erf­genaam is, de koopsom van de door [betrokkene 2] gekoch­te grond heeft ontvangen. De meer subsidiaire grondslag van de vordering stuit erop af dat [verweerder] onweerspro­ken heeft aangevoerd dat hij in de boomgaard heeft geïnves­teerd door het betalen van een reële pachtprijs, door bomen te rooien en te planten, en door een beregeningsinstallatie aan te leggen.&#13;
3.2.3 In het hiertegen door [eiser] ingestelde hoger beroep heeft (de pachtkamer van) het hof in zijn tussenarrest, kort samengevat, op de voet van art. 25 Rv. overwogen voors­hands van oordeel te zijn dat het afstandsbeding nietig of vernietigbaar is wegens strijd met de goede zeden of de openbare orde als bedoeld in art. 3:40 BW, mede gelet op art. 1 Eerste Protocol EVRM, art. 42a Onteigeningswet en de artikelen 7:377 en 7:399 BW. Het verwees de zaak naar de rol om partijen in staat stellen zich hierover uit te laten.&#13;
3.2.4 Vervolgens heeft [verweerder] bij ‘akte uitlating arrest’ het voormelde, voorshands gegeven, oordeel van het hof als­nog mede aan zijn verweer tegen de vordering ten grond­slag gelegd. [eiser] heeft bij antwoordakte bezwaar gemaakt tegen deze uitbreiding van de rechtsstrijd, die heeft plaats­gevonden nadat het hof in zijn tussenarrest ambtshalve een nieuw verweer aan [verweerder] had aangereikt.&#13;
3.2.5 In zijn eindarrest heeft het hof overwogen, zakelijk weergegeven, dat deze uitbreiding van het verweer niet in strijd is met de beginselen van een goede procesorde. In het midden kan blijven of het afstandsbeding nietig of vernie­tigbaar is nu [verweerder], in dat laatste geval, na het tus­senarrest een beroep op de vernietigbaarheid daarvan heeft gedaan, hetgeen hem mede gelet op art. 3:51 lid 3 BW vrij­stond. Daarom behoefden de grieven geen behandeling en werd het bestreden vonnis bekrachtigd.&#13;
3.3 De onderdelen 5 en 6 van het hiertegen gerichte middel, die de Hoge Raad als eerste zal behandelen, zijn gegrond. Met het onderhavige beding heeft [verweerder] tegenover de eigenaar van de boomgaard, thans [eiser], afstand gedaan van zijn wettelijk recht op schadeloosstelling in geval van onteigening. Gelet op art. 1 van het Eerste protocol bij het EVRM in samenhang met de art. 7:377 en 7:399 BW en art. 42a (oud) Ow., volgt uit art. 3:40 lid 2 BW dat dit beding niet nietig is, maar vernietigbaar. Deze bepalingen strekken immers uitsluitend ter bescherming van de pachter, in ver­band met diens afhankelijkheid van de pachtovereenkomst voor zijn bedrijfsvoering en, veelal ook, zijn huisvesting. Zij zijn dus niet van openbare orde.&#13;
3.4 Ook onderdeel 4.1 treft doel. Uitgangspunt dient te zijn dat, zoals is beslist in HR 20 juni 2008, LJN BC4959, NJ 2009/21 en 19 juni 2009, LJN BI8771, NJ 2010/154 met be­trekking tot het tijdstip waarop in hoger beroep grieven die­nen te worden aangevoerd en een wijziging van eis dient plaats te vinden, ook voor verweren die door de geïntimeer­de worden aangevoerd tegen de vordering van de oorspron­kelijke eiser, geldt dat uitbreiding daarvan dient plaats te vinden in de eerste conclusie in hoger beroep. Nadat de in art. 347 lid 1 Rv. genoemde conclusies zijn genomen, is de mogelijkheid daartoe beperkt tot de uitzonderingen die zijn genoemd in beide voormelde arresten.&#13;
Zoals hiervoor in 3.3 is overwogen, is het onderhavige be­ding vernietigbaar. Het hof heeft in rov. 2.4 geoordeeld dat het niet in strijd was met een goede procesorde om dat ver­weer alsnog in een zo laat stadium aan te voeren. Maar om­dat het een geheel nieuw verweer was dat niet in het ver­lengde lag van de reeds door partijen omlijnde rechtsstrijd in appel en zich hier niet een van de uitzonderingen voordoet als genoemd in de voormelde arresten heeft het hof, door die uitbreiding van het verweer te aanvaarden, de door de goede procesorde op dit punt gestelde grenzen miskend.&#13;
Dat wordt niet anders doordat het hof zelf dit verweer aan de orde heeft gesteld, omdat voor de grondslag waarop het hof heeft te beslissen niet bepalend is wat het hof aan de orde heeft gesteld maar, ingevolge art. 24 Rv., hetgeen de partijen aan hun vordering en verweer ten grondslag hebben gelegd en ten grondslag mochten leggen gelet op de goede procesorde in verband met het stadium waarin de procedu­re zich bevond.&#13;
3.5 De overige onderdelen van het middel behoeven geen behandeling.&#13;
4. Beslissing&#13;
De Hoge Raad:&#13;
vernietigt het arrest van het gerechtshof te Arnhem van 19 januari 2010;&#13;
verwijst het geding naar dat gerechtshof ter verdere behan­deling en beslissing;&#13;
veroordeelt [verweerder] in de kosten van het geding in cas­satie, tot op deze uitspraak aan de zijde van [eiser] begroot op € 395,18 aan verschotten en € 2.600,- voor salaris.&#13;
Conclusie mr. E.M. Wesseling-van Gent&#13;
1. Feiten(1) en procesverloop(2) &#13;
1.1 Verweerder in cassatie, [verweerder], heeft sinds 1997 een gedeelte van een perceel met fruitboomgaard, hierna: de boomgaard, in gebruik gehad. Dit gebruik berustte op een &#13;
“huurovereenkomst bedrijfsonroerend goed” van 27 novem­ber 1997, hierna te noemen: de overeenkomst.&#13;
Eiser tot cassatie, [eiser], is op 24 april 1998 eigenaar ge­worden van het perceel en heeft de overeenkomst voortge­zet.&#13;
1.2 Het perceel met bedoelde boomgaard is in 2005 in een onteigening door de Staat betrokken geraakt. In verband hiermee heeft [eiser] de “huur” van de boomgaard bij brief van 19 augustus 2005 per 31 december 2005 opgezegd.&#13;
1.3 [Verweerder] heeft vervolgens bij de Staat aanspraak ge­maakt op een schadeloosstelling voor de beëindiging van het gebruik van de boomgaard. Bij brief van 25 oktober 2005 heeft [eiser] [verweerder] gesommeerd om van een schade­loosstelling af te zien, omdat deze de hoogte van de aan [ei­ser] toe te kennen schadeloosstelling in negatieve zin zou beïnvloeden en dit in strijd zou zijn met artikel 3 van de bij­zondere voorwaarden bij de overeenkomst.&#13;
1.4 Bij vonnis van 15 februari 2006 heeft de rechtbank ‘s-Gravenhage de vervroegde onteigening van het perceel uit­gesproken. In dit vonnis is [verweerder] gekwalificeerd als pachter.&#13;
Bij vonnis van 11 juli 2007 heeft de rechtbank in het ka­der van de onteigening onder meer overwogen dat bij de waardering van de door [eiser] aan [verweerder] verpach­te boomgaard dient te worden uitgegaan van de grondwaar­de in verpachte staat en voorts dat de beëindiging van de als pachtovereenkomst te kwalificeren overeenkomst tussen [ei­ser] en [verweerder] door de opzegging bij brief van 19 au­gustus 2005 op grond van art. 9 Pachtwet ongeldig is, omdat de pachtovereenkomst nimmer is aangemeld bij de grond­kamer Zuid-Holland. In het vonnis is de schadeloosstelling van [eiser] vastgesteld op € 112.134,50 en die van [verweer­der] op € 30.648.&#13;
1.5 [Eiser] heeft [verweerder] bij inleidende dagvaarding van 8 oktober 2007 gedagvaard om te verschijnen voor de rechtbank ‘s-Gravenhage en heeft daarbij - zakelijk weerge­geven - verklaring voor recht gevorderd dat hij uit hoofde van de overeenkomst gerechtigd is tot de door [verweerder] van de Staat ontvangen schadeloosstelling, alsmede veroor­deling van [verweerder] gevorderd om deze schadeloosstel­ling, vermeerderd met wettelijke rente, aan hem te betalen.&#13;
1.6 Aan deze vorderingen heeft [eiser] primair ten grond­slag gelegd dat [verweerder] op grond van art. 3 van de bij­zondere voorwaarden van de overeenkomst geen recht heeft op een schadeloosstelling bij onteigening en dat hij op grond van de overeenkomst is gehouden om de aan hem uitbetaal­de schadeloosstelling aan [eiser] te vergoeden.&#13;
Subsidiair heeft [eiser] aan zijn vordering ten grondslag ge­legd dat [verweerder] ongerechtvaardigd is verrijkt nu hij zowel bij de verkoop van het perceel een koopsom heeft ontvangen die gerelateerd was aan het perceel, vrij van pacht, als een schadeloosstelling voor het gebruikersdeel, dus een dubbele betaling.&#13;
Meer subsidiair heeft [eiser] zich op het standpunt gesteld dat het naar maatstaven van redelijkheid en billijkheid on­aanvaardbaar is dat [verweerder] de aan hem uitbetaalde vergoeding voor zichzelf behoudt. Het was immers de be­doeling van partijen bij de overeenkomst dat de eigenaar in geval van onteigening aanspraak zou kunnen maken op ver­goeding van de volledige waarde van het perceel, met inbe­grip van het gebruikersdeel. [Verweerder] heeft zich ten on­rechte niets aan de bedoeling gelegen laten liggen door toch te onderhandelen met de Staat over een schadeloosstelling.&#13;
1.7 Na een succesvol door [verweerder] opgeworpen ver­wijzingsincident is het geding voortgezet bij de pachtka­mer (sector kanton van de rechtbank ‘s-Gravenhage, loca­tie Gouda).&#13;
De pachtkamer heeft de vorderingen van [eiser] bij vonnis van 5 september 2008 afgewezen.&#13;
1.8 [Eiser] is, onder aanvoering van twee grieven, van dit eindvonnis in hoger beroep gekomen bij (de pachtkamer van) het gerechtshof te Arnhem en heeft daarbij geconclu­deerd dat het hof het vonnis waarvan beroep zal vernietigen en de vorderingen van [eiser] alsnog zal toewijzen.&#13;
1.9 [Verweerder] heeft de grieven bestreden en geconclu­deerd tot ongegrondverklaring van het beroep, althans tot niet-ontvankelijkheid van [eiser], althans tot afwijzing van zijn vorderingen.&#13;
1.10 Bij tussenarrest van 28 juli 2009 heeft het hof als voor­lopig oordeel partijen voorgehouden dat een beding als door [eiser] is gesteld in strijd is met de goede zeden of de open­bare orde en op die grond nietig, en heeft het de zaak, onder aanhouding van iedere verdere beslissing, naar de rol ver­wezen om partijen de gelegenheid te geven zich hierover bij akte uit te laten.&#13;
1.11 Nadat beide partijen een akte hadden genomen, heeft het hof het vonnis van de pachtkamer van de rechtbank bij arrest van 19 januari 2010 bekrachtigd.&#13;
1.12 [Eiser] heeft tegen beide arresten tijdig(3) beroep in cassatie ingesteld.&#13;
Tegen [verweerder] is verstek verleend.&#13;
[Eiser] heeft zijn standpunt schriftelijk toegelicht.&#13;
2. Bespreking van het cassatiemiddel &#13;
2.1 Het cassatiemiddel bestaat uit zes onderdelen.&#13;
Alvorens op de verschillende onderdelen in te gaan, vermeld ik de belangrijkste rechtsoverwegingen van het tussenarrest van 28 juli 2009 en van het eindarrest van 19 januari 2010, waaruit de aanpak van het hof volgt.&#13;
2.2 Het hof heeft in de rechtsoverwegingen 3.2 en 3.3 van het tussenarrest en in rechtsoverweging 2.3 van het eindar­rest als volgt geoordeeld:&#13;
tussenarrest&#13;
“3.2 De grieven stellen de toewijsbaarheid van de vordering van [eiser], zijnde appellant en oorspronkelijk eiser, aan de orde. Bij de beoordeling van die toewijsbaarheid dient het hof mede acht te slaan op het voorschrift van artikel 25 Wet­boek van Burgerlijke Rechtsvordering, namelijk dat de rech­ter ambtshalve de rechtsgronden aanvult. In verband met dat voorschrift heeft het hof zich de vraag gesteld of een beding als door [eiser] gesteld niet in strijd is met de goede zeden of de openbare orde als bedoeld in artikel 3:40 Burgerlijk Wet­boek en op die grond nietig.&#13;
3.3 Het hof is voorshands van oordeel dat een beding als be­doeld inderdaad nietig is, althans vernietigbaar. Het recht op schadeloosstelling in geval van onteigening houdt onmid­dellijk verband met de bescherming van het recht op eigen­dom in de zin van artikel 1 van het Eerste Protocol bij het Europees Verdrag van de Rechten van de Mens. Een aan­wijzing dat het partijen niet vrijstaat om ter gelegenheid van het aangaan van een pachtovereenkomst overeen te komen dat de pachter de aan hem op grond van artikel 42a Onteige­ningswet toekomende schadeloosstelling aan de verpachter moet afstaan, is gelegen in de regeling van artikelen 7:377 en 7:399 Burgerlijk Wetboek (voorheen: artikelen 52 en 57 Pachtwet). De in artikel 7:377 lid 3 Burgerlijk Wetboek be­doelde schadeloosstelling voor het geval dat de pachtover­eenkomst wordt ontbonden in verband met een door de ver­pachter te realiseren bestemmingswijziging hangt met de in artikel 42a Onteigeningswet bedoelde schadeloosstel­ling nauw samen. De strekking van artikel 7:377 lid 3 Bur­gerlijk Wetboek is immers om de pachter in dezelfde positie te brengen als wanneer op de voet van artikel 42a Onteige­ningswet onteigening van het gepachte zou hebben plaats­gehad. Volgens artikel 7:399 Burgerlijk Wetboek kan niet van art. 7:377 Burgerlijk Wetboek ten nadele van de pachter worden afgeweken. In het verlengde daarvan moet worden aangenomen dat bij de pachtovereenkomst niet kan worden bedongen dat in geval van onteigening de pachter de aan hem op grond van artikel 42a Onteigeningswet toekomende schadeloosstelling aan de verpachter moet afstaan.”&#13;
eindarrest&#13;
“2.3 Omtrent de grenzen van de rechtsstrijd overweegt het hof als volgt. [eiser] vordert in dit geding een verklaring voor recht dat hij gerechtigd is tot het bedrag van de door [verweerder] ontvangen schadeloosstelling, alsmede veroor­deling tot betaling van dat bedrag, met nevenvorderingen. Die vordering is door de pachtkamer in eerste aanleg afge­wezen.&#13;
Het hoger beroep van [eiser] strekt ertoe dat het hof als­nog de vorderingen van [eiser] zal toewijzen. Daarmee valt de vraag of het door [eiser] gestelde beding tot toewijzing van zijn vorderingen kan leiden, binnen de grenzen van de rechtsstrijd. Die vraag dient het hof niet alleen te beantwoor­den aan de hand van de door [verweerder] gevoerde verwe­ren, maar volgens de opdracht van artikel 25 Wetboek van Burgerlijke Rechtsvordering ook met aanvulling van rechts­gronden. Gelet daarop heeft het hof, mede in verband met het dwingendrechtelijke karakter van de in het tussenar­rest onder 3.3 bedoelde wettelijke bepalingen, terecht zich ambtshalve de vraag gesteld of het door [eiser] gestelde be­ding niet in strijd is met de openbare orde of de goede ze­den.”&#13;
2.3 Vervolgens tapt het hof in rechtsoverweging 2.4 uit een ander vaatje en overweegt het in die rechtsoverweging en onder 2.6 als volgt:&#13;
“2.4 Indien over het voorgaande anders zou moeten wor­den geoordeeld, dan geldt in ieder geval dat het aan het hof vrijstond om op eigen initiatief de geldigheid van het door [eiser] gestelde beding aan de orde te stellen, zoals ook de rechter in eerste aanleg dit bijvoorbeeld ter gelegenheid van een comparitie na antwoord zou hebben kunnen doen. In fei­te heeft het hof bij het tussenarrest ook niet meer dan dat ge­daan; bedoeld arrest bevat immers niet meer dan voorlopige beschouwingen van het hof. Thans heeft [verweerder] zelf aan zijn verweer mede ten grondslag gelegd dat het door [ei­ser] gestelde beding nietig althans vernietigbaar is. Die uit­breiding van het verweer is gelet op het stadium waarin het geding verkeert, niet strijdig met de beginselen van een goe­de procesorde, zodat het hof thans op dit verweer dient te beslissen. In dit verband is van belang dat [verweerder] in deze appelprocedure niet de positie van appellant inneemt, zodat de uitbreiding van zijn verweer niet neerkomt op een nieuwe grief. Het hof wijst in dit verband op het arrest van de Hoge Raad van 14 maart 2008, LJN BC1231, in welke zaak het hof, eveneens ten gunste van geïntimeerde, in een aanzienlijk later stadium van de procedure (namelijk na eer­der tussenarrest en na bewijslevering) ambtshalve een kwes­tie aan de orde had gesteld.&#13;
(...)&#13;
2.6 In het midden kan blijven of het door [eiser] gestelde be­ding nietig is of vernietigbaar. In het laatste geval geldt dat [verweerder] de vernietiging thans heeft ingeroepen en dat de bevoegdheid daartoe niet was verjaard, omdat volgens artikel 3:51 lid 3 Burgerlijk Wetboek in rechte te allen tij­de een beroep op een vernietigingsgrond kan worden gedaan ter afwering van een op een rechtshandeling steunende vor­dering.”&#13;
2.4 Zoals uit de hiervoor geciteerde rechtsoverwegingen 2.4 en 2.6 blijkt, heeft het hof de zaak in zijn eindarrest af­gedaan op de grond dat [verweerder] - na het tussenarrest - zijn verweer heeft uitgebreid met een gegrond beroep op de nietigheid dan wel vernietigbaarheid van artikel 3 van de bijzondere voorwaarden van de overeenkomst.&#13;
Onderdeel 3 richt zich tegen de wending die het hof aan de zaak heeft gegeven in zijn hiervoor geciteerde rechtsover­weging 2.4 en klaagt dat het oordeel van het hof dat het hem vrijstond om op eigen initiatief de geldigheid van het door [eiser] gestelde beding aan de orde te stellen, blijk geeft van een onjuiste rechtsopvatting, waarbij het onderdeel verwijst naar de arresten Regiopolitie Gelderland Zuid/Hovax) en [...]/Aerts q.q.&#13;
Onderdeel 4 klaagt - kort samengevat - dat het oordeel van het hof dat de uitbreiding van het verweer door [verweerder] niet in strijd is met de eisen van een goede procesorde, blijk geeft van een onjuiste rechtsopvatting dan wel onvoldoen­de begrijpelijk is gemotiveerd, gelet op (i) de omstandigheid dat zich geen nieuwe ontwikkeling heeft voorgedaan die het aanvoeren van een nieuw verweer zou kunnen rechtvaardi­gen, (ii) het nieuwe verweer niet in het verlengde lag van hetgeen [verweerder] eerder in de procedure had aangevoerd en (iii) het stadium van de procedure waarin [verweerder] zijn verweer heeft uitgebreid.&#13;
2.5 Ik behandel deze onderdelen gezamenlijk.&#13;
De onderdelen stellen de vraag aan de orde of het een rech­ter vrijstaat om buiten de rechtsstrijd van partijen om ambts­halve een verweer aan de orde te stellen. Hierover heeft de Hoge Raad zich reeds uitgelaten. In het arrest Regiopolitie/Hovax(4) oordeelde de Hoge Raad als volgt:&#13;
“5.2 Het is op zichzelf juist dat de rechter een wettelijke ver­plichting tot schadevergoeding niet ambtshalve mag vermin­deren op de grond dat naar zijn oordeel - kort gezegd - spra­ke is van ‘eigen schuld’ van de benadeelde aan zijn schade, (...). Het mede in art. 6 EVRM verankerde fundamentele be­ginsel van hoor en wederhoor brengt mee dat de rechter pas tot die vermindering mag overgaan indien de aansprakelijk gestelde persoon een voldoende gemotiveerd beroep op ei­gen schuld van de benadeelde aan zijn schade heeft gedaan. Anders dan het onderdeel betoogt, betekent dit echter niet dat het de rechter nimmer zou vrijstaan de eigen-schuld-vraag ambtshalve aan de orde te stellen. (...)&#13;
5.3 De vraag wanneer het de rechter vrijstaat deze kwes­tie ambtshalve aan de orde te stellen, kan niet in haar alge­meenheid worden beantwoord. Het onderhavige geval wordt echter daardoor gekenmerkt dat het partijdebat in eerste aan­leg en in hoger beroep tot aan het eerste tussenvonnis van de rechtbank, zich had beperkt tot de vraag of aansprake­lijkheid van de Regiopolitie tegenover Hovax bestond, c.q. of de door Hovax gestelde huurovereenkomst al dan niet tot stand was gekomen. Onder deze omstandigheden lag het, nadat de rechtbank had geoordeeld dat Hovax in het tot dan toe gevoerde debat het gelijk aan haar zijde had, zozeer &#13;
voor de hand dat de Regiopolitie - die al eerder had gesteld dat het pand inmiddels zou zijn verhuurd en dat Hovax zich daarover diende uit te laten - vervolgens een beroep zou wil­len doen op eigen schuld van Hovax aan haar schade, dat het de rechtbank vrijstond deze vraag ambtshalve aan de orde te stellen.”&#13;
2.6 In zijn noot onder dit arrest vat Vranken de kern van de beslissing samen: een rechter mag onder omstandigheden de vraag van de schadebeperking ambtshalve aan de orde stel­len, mits hij partijen in de gelegenheid stelt het processue­le debat over de schadebeperking aan te gaan en hij zich van een beslissing onthoudt als partijen dit debat niet wensen te voeren (zie de noot onder 4). Vranken meent dat rechters op basis van dit arrest - volgens hem terecht - de mogelijkheid hebben om binnen zekere grenzen “efficiënt procederen” te bevorderen en dat de rechter een vertraging in de procedu­re heeft voorkomen door meteen van partijen te eisen dat zij zich zowel over de schade als over de schadebeperking uit­laten nu het eigen schuld verweer ongetwijfeld door Regio­politie zou worden gevoerd of, in de woorden van de Hoge Raad, dat het “zo zeer voor de hand” lag dat Regiopolitie dit verweer zou voeren.&#13;
Vranken leidt uit rechtsoverweging 5.3 van het arrest als al­gemene regel af dat de rechter slechts dan ambtshalve kwes­ties aan de orde mag stellen als het gaat om kwesties waar­van het gelet op het verloop van de procedure in de rede ligt dat een partij zich er op zal beroepen, met andere woorden, indien de kwestie min of meer besloten ligt in het debat van partijen(5).&#13;
2.7 In het arrest [...]/Aerts q.q.(6) oordeelde de Hoge Raad het volgende:&#13;
“4.3.2 Het hof heeft terecht overwogen dat het daarom de vordering niet op die grondslag mocht toewijzen, omdat het hof daarmee niet alleen, zoals het heeft onderkend, het be­ginsel van hoor en wederhoor zou hebben geschonden, maar ook omdat het daarmee buiten de rechtsstrijd van partijen zou zijn getreden. Het stond het hof echter, gelet op het ver­loop van het processuele debat, vrij de curator in de gele­genheid te stellen zich uit te laten over een, zoals in dit ge­val voor de hand lag, op art. 2:248 lid 7 in verbinding met lid 1 en/of lid 2 en art 2:11 BW te baseren aansprakelijk­heid van X. Daarbij verdient opmerking dat voor heropening van het partijdebat aanleiding werd gevonden in de omstan­digheid dat inmiddels bij het getuigenverhoor feiten aan het licht waren gekomen die wezen op aansprakelijkheid op grond van een ander lid van dezelfde bepaling die al aan de vordering wegens bestuurdersaansprakelijkheid ten grond­slag was gelegd. (...) X [heeft] tegen deze aanvulling geen bezwaar (...) gemaakt.”&#13;
2.8 Snijders wijst er in zijn noot op dat de mogelijkheid die de Hoge Raad een rechter hier geeft om een partij uit te no­digen de feitelijke gronden aan te vullen, in het licht van Re­giopolitie/Hovax juridisch gezien niets nieuws vormt. Vol­gens Snijders ligt het gevaar op de loer van rechters met “jeukende handen” die steeds van deze mogelijkheid ge­bruik willen maken in de gevallen waarin een vordering niet kan worden toegewezen op een aangevoerde feitelijke grond maar wel op een niet aangevoerde feitelijke grond. Dit ge­vaar wordt beperkt doordat de Hoge Raad de voorwaarde stelt dat de mogelijkheid slechts open ligt indien dit ‘gelet op het verloop van het processuele debat’ gerechtvaardigd is(7).&#13;
2.9 De Hoge Raad oordeelt uitdrukkelijk dat de vraag wan­neer het de rechter vrijstaat deze kwestie ambtshalve aan de orde te stellen niet in haar algemeenheid kan worden beant­woord. Op deze vraag is ook in de literatuur geen algemeen antwoord te vinden; er wordt zelfs zeer verschillend over gedacht.&#13;
2.10 De gedachtevorming over deze vraag is al oud(8), maar heeft een nieuwe impuls gekregen door Asser, Groen en Vranken, die voorstanders zijn van een ruimere rechterlijke vrijheid, waarbij de rechter ook de vrijheid heeft om partijen te wijzen op de mogelijkheid om hun vordering of verweer te wijzigen of aan te vullen(9). Tegen de achtergrond van het belang dat rechterlijke uitspraken berusten op een feiten­complex dat met de werkelijkheid overeenstemt, stellen zij dat de rechter een eigen verantwoordelijkheid heeft voor de uitkomst van het geding. Een gezamenlijke verantwoorde­lijkheid voor het proces houdt huns inziens in dat de rechter niet gehouden is om de door partijen gekozen gronden voor hun vordering (of verzoek) en verweer zonder meer te aan­vaarden maar, waar hij meent dat de grenzen van de rechts­strijd niet adequaat zijn getrokken om te komen tot een ver­antwoorde beslechting van het geschil, vrij is die grenzen ter discussie te stellen. Sterker nog, naar hun mening heb­ben partijen er recht op dat de rechter op dit terrein actief is en hebben zij er aanspraak op dat de beslissing die de rech­ter bereikt aanvaardbaar is en recht doet wat in het geschil tussen hen werkelijk op het spel staat. Dit vloeit huns in­ziens voort uit art. 6 EVRM en de daarin uitgedrukte en be­sloten liggende fundamentele rechtsbeginselen(10). Vervol­gens schrijven zij het volgende:&#13;
“Waar de partijautonomie in haar uitwerking (...) daarvoor een belemmering vormt, moet zij ons inziens wijken. Daar­om: partijen hebben weliswaar in principe het laatste woord als het gaat om de grondslagen, maar dat betekent geens­zins dat de rechterlijke bemoeienis daarmee is afgesneden. Kortom, een volwassen benadering van het proces, de voor­opstelling van eerlijke kansen en het bereiken van een rech­terlijke beslissing die zoveel mogelijk aansluit bij wat in de rechtsverhouding tussen partijen realiteit is, ook juridische realiteit, leidt er ons inziens toe dat men zal moeten aanvaar­den dat de rechter zulke kwesties aan de orde mag en zono­dig moet stellen en dus eventueel ‘slapende honden wakker maakt’ (dat wil zeggen de gedaagde aan een verweer helpt). Dit betekent dan ook geen aantasting van zijn onpartijdig­heid. Een paar concrete voorbeelden. Als de rechter ziet dat de vordering naar alle waarschijnlijkheid is verjaard, is het onbevredigend haar te moeten toewijzen als hij vermoedt dat de gedaagde het verweer over het hoofd heeft gezien. Een gelijksoortig probleem kan zich voordoen indien (...) geen beroep wordt gedaan op het gezag van gewijsde van een eerdere rechterlijke beslissing. Het is onbevredigend en inefficiënt als de rechter zonder reden gedwongen zou wor­den nog eens over hetzelfde geschil te beslissen. Niet we­zenlijk anders ligt het in het geval dat de rechter in de door de partijen gepresenteerde feiten of in het ten processe aan­wezige feitenmateriaal gronden voor de eis of het verzoek of verweren aantreft die zijns inziens ten onrechte niet zijn be­nut: een feitenconstellatie die evident overmacht oplevert of de vernietigbaarheid van een rechtshandeling, een contractu­ele clausule die verval van het vorderingsrecht meebrengt.”&#13;
2.11 Snijders meent dat de rechter actief mag en moet zijn, maar dat aan die vrijheid wel grenzen zitten. Hij ondersteunt bijvoorbeeld de zienswijze van het driemanschap op het &#13;
punt van de verjaring. Al met al meent hij echter dat zij op het punt van de partijautonomie een stap te ver gaan. Zijns inziens dient de rechter terughoudend te zijn in het “meepro­cederen”(11).&#13;
2.12 Ook Schoordijk is voorstander van een actieve rechter, als ik het goed zie met name om te voorkomen dat partijen slachtoffer worden van “soms wel te begrijpen onkunde van hun advocaten”(12).&#13;
Tjong Tjin Tai acht een belangrijk gezichtspunt het (als zo­danig) al dan niet voorzien zijn van rechtshulp tijdens een mondelinge behandeling (waaronder een comparitie)(13). Als beide partijen van rechtshulp zijn voorzien, past zijns in­ziens een terughoudender opstelling. Als ik het goed zie legt hij, anders dan Schoordijk, geen link tussen de kwaliteit van de geboden rechtshulp en de proceshouding van de rechter.&#13;
2.13 Tegenstanders van een (al te) actieve rechter zijn Ingel­se(14) en Van Schaick(15), die beiden van mening zijn dat de partijautonomie, de eigen verantwoordelijkheid van par­tijen, het wezenlijke, richtinggevende uitgangspunt van het burgerlijk proces moet blijven.&#13;
2.14 Van Schaick is het principieel oneens met de arresten Regiopolitie Gelderland Zuid/Hovax) en [...]/Aerts q.q.(16) en voert drie bezwaren aan tegen wat hij omschrijft als het in die arresten op het eerste gezicht niet meer dan tot in het uiterste doortrekken van de dienende functie van het burger­lijk procesrecht, te weten: de rechterlijke bemoeienis moet voorkomen dat de procedure als gevolg van de houding van een partij een rechtsbetrekking creëert die niet werkelijk tus­sen partijen bestond.&#13;
In de eerste plaats vindt Van Schaick dat het vermogen van de rechter wordt overschat als wordt aangenomen dat hij door het toesteken van een helpende hand kan bijdragen aan de verwezenlijking van de werkelijke rechtsverhouding tus­sen partijen, omdat de rechter in verreweg de meeste ge­vallen in de loop van de procedure geen beter zicht heeft of krijgt op die rechtsverhouding dan partijen hem willen ge­ven en in veel gevallen ook de procedure waarin een partij een suggestie van de rechter overneemt toch weer uitdraait op een afweging van omstandigheden. In de tweede plaats heeft een rechterlijke bevoegdheid om partijen te helpen volgens Van Schaick tot gevolg dat de primaire procesrech­telijke vraag niet langer is of de materiële rechten en plich­ten die partijen pretenderen, werkelijk bestaan, maar of de rechter het redelijk vindt dat ze bestaan. In de derde plaats draagt de helpende rechter naar de mening van Van Schaick een verkeerde boodschap uit, namelijk de boodschap dat partijen en hun advocaten straffeloos slordig mogen werken en straffeloos aan procedures mogen beginnen waarvan ze eigenlijk niet voldoende verstand hebben. “Door”, aldus Van Schaick, “de juiste houding aan te nemen, kunnen partijen er immers op zinspelen dat de rechter hun verzuimen waar no­dig zal helpen corrigeren. Dat zal”, zo vervolgt hij,&#13;
“tot gevolg hebben dat partijen aan procedures beginnen waaraan ze niet hadden moeten beginnen, dat ze procedu­res verkeerd opzetten, en dat een rechter en de wederpar­tij stukken te beoordelen respectievelijk te bestrijden krij­gen die niet to the point zijn, zelfs volstrekte onzin bevatten en stapels producties te verwerken krijgen waarvan de zin onduidelijk is. De helpende rechter leidt kortom tot een vorm van bevoogding waar het burgerlijk procesrecht, al­thans op de langere termijn, slechter van wordt. De oplos­sing voor het probleem dat partijen hun geschil niet opti­maal uitprocederen, is niet gelegen in een reparatie van een slechte procesvoering door de rechter. De oplossing - al­thans een belangrijke aanzet daartoe - ligt in minder verhul­lende uitspraken, waarin op een voor de partijen begrijpelij­ke, zo mogelijk overtuigende wijze wordt uitgelegd dat de inhoud van de uitspraak mede door een verkeerde proces­voering is bepaald. Een advocaat die de uitspraak met zijn klant bespreekt, moet niet ten onrechte de rechter de schuld van het verlies van de procedure kunnen geven. De partij die de procedure verliest als gevolg van een processuele fout, kan daarover dan een discussie aangaan met haar advocaat. Als in die discussie blijkt dat de advocaat verantwoorde­lijk is voor de fout, kan deze terugvallen op zijn aansprake­lijkheidsverzekeraar. Dat zal leiden tot een hogere verzeke­ringspremie of een hoger eigen risico, en dat zal de advocaat weer prikkelen om beter werk af te leveren of niet zonder meer zaken aan te nemen waarvoor zijn kennis niet toerei­kend is. Het is niet zo dat de rechter die de helpende hand niet mag toesteken een onbevredigende uitspraak wijst. Niet zijn uitspraak is onbevredigend, onbevredigend is het dat een partij haar verantwoordelijkheid niet neemt, haar mo­gelijkheden niet ten volle benut, slordig procedeert, fouten maakt. De rechter die het probleem en de verantwoordelijk­heid daarvoor laat waar ze horen, draagt uiteindelijk bij aan een beter systeem waarin op een hoger niveau wordt gepro­cedeerd.”&#13;
2.15 In het deel Hoger Beroep van de Asser serie Proces­recht wordt een andere visie aangehangen(17). De schrijvers van dat deel nuanceren het standpunt van Asser, Groen en Vranken en menen dat enerzijds niet kan worden gezegd dat iedere nieuwe wending die de rechter aan het proces wil ge­ven, geoorloofd is, mits hij waarborgt dat dit in een contra­dictoire omgeving gebeurt, door een tussenuitspraak te doen waarin die wending wordt aangekondigd, maar dat ander­zijds ook het omgekeerde in zijn algemeenheid niet juist is: gelet op de medeverantwoordelijkheid van de rechter voor het bereiken van het doel van het proces, kan niet worden gezegd dat het hem nooit vrijstaat een aanvulling of wen­ding van het processuele debat in te leiden. Hoe ver de mo­gelijkheden van de rechter gaan om het partijdebat te sturen, is naar hun mening afhankelijk van alle omstandigheden van het geval, waarbij onder meer de volgende gezichtspunten van belang zijn:&#13;
(i) In een vroege fase van het proces heeft de rechter meer armslag dan wanneer de zaak in hoger beroep door partijen is uitgeprocedeerd omdat in het beginstadium beide partij­en nog een volwaardig debat kunnen voeren over de door de rechter aan het proces gegeven sturing, welke mogelijkheid vermindert naarmate het proces vordert.&#13;
(ii) Voorts is van belang of sprake is van een gebrekkig aan­gevoerde stelling of verweer, dan wel van het geheel ontbre­ken daarvan. Het ligt eerder op de weg van de rechter een gebrekkig aangevoerde stelling juist te verstaan en aldus te bevorderen dat het debat over het werkelijke geschil wordt gevoerd, dan dat hij een geheel nieuw element in de discus­sie inbrengt.&#13;
(iii) Het is verder van belang of de kwestie die de rechter aan de orde zou willen stellen, in de lijn ligt van het tot dan toe gevoerde processuele debat, of daaraan juist een scherpe wending zou geven.&#13;
(iv) De interventie van de appelrechter zal in het bijzonder rechtvaardiging behoeven als deze zou meebrengen dat aan het geding een scherpe wending wordt gegeven(18) waar­over slechts in één instantie kan worden gediscussieerd. &#13;
(v) Hetzelfde geldt als die interventie zou meebrengen dat aan een belangrijk deel van het tot dan toe gevoerde proces­suele debat, het belang zou komen te ontvallen.&#13;
(vi) Voorts is van belang in welke mate de juridische grond­slag waarop eiser zijn vordering baseert, samenhangt met de juridische grondslag waarop die vordering - gelet op de in­middels gebleken vaststaande feiten - had behoren te zijn gebaseerd(19).&#13;
2.16 Ik meen dat de vraag of het hof in de onderhavige zaak ambtshalve de nietigheid/vernietigbaarheid van artikel 3 van de bijzondere voorwaarden van de overeenkomst ambtshal­ve aan de orde mocht stellen, dient te worden beantwoord aan de hand van het verloop van de procedure/het partijde­bat tot dan toe en de stand van de procedure op dat moment en beantwoord die vraag ontkennend.&#13;
2.17 Er is op grond van de feiten of op grond van het pro­cesverloop in onderhavige zaak geen reden om aan te nemen dat het partijdebat zich zou ontwikkelen richting de vraag of het beding nietig dan wel vernietigbaar is. Het lag niet “zo­zeer voor de hand” of in de rede dat [verweerder] dit ver­weer nog zou voeren. Integendeel, het partijdebat richtte zich geheel en alleen op de uitleg van het beding in art. 3 uit de overeenkomst.&#13;
2.18 Daar komt bij dat het hof de kwestie aan de orde heeft gesteld na het fourneren van de stukken door partijen voor het wijzen van arrest. Uit de regel die de Hoge Raad formu­leerde in NOM/[...](20), te weten het uitgangspunt dat een partij zijn eis niet later kan veranderen/vermeerderen dan in de memorie van grieven/antwoord en de omvang van de rechtsstrijd in appel door dit schriftelijk stadium is vastge­legd, leid ik af dat het de rechter in beginsel evenmin is toe­gestaan om na dit stadium de omvang van de rechtsstrijd te wijzigen.&#13;
Het hof heeft in zijn eindarrest overwogen dat het hetzelfde doet als “de rechter in eerste aanleg dit bijvoorbeeld ter ge­legenheid van een comparitie na antwoord zou hebben kun­nen doen”. Deze vergelijking gaat m.i. mank omdat het nu juist gaat om de appelprocedure waarin - in de woorden van de Hoge Raad - “het debat (...) voortbouwt op hetgeen in eerste aanleg is geschied en in zoverre ten opzichte van de eerste aanleg als voortgezette instantie heeft te gelden”(21) alsmede omdat het is geschied na de (in appel enige) schrif­telijke ronde en de comparitie na antwoord in eerste aanleg zich in een geheel andere fase van de procedure bevindt.&#13;
2.19 De klachten van de onderdelen 3 en 4 slagen mitsdien.&#13;
2.20 De onderdelen 1, 5 en 6, die ik gezamenlijk behandel, zijn gericht tegen de rechtsoverwegingen 3.2 en 3.2 van het tussenarrest en klagen - samengevat - dat het hof in strijd met art. 25 Rv. ambtshalve de rechtsgeldigheid van artikel 3 van de bijzondere voorwaarden van de overeenkomst aan de orde heeft gesteld en aldus ten onrechte ambtshalve de rechtsgronden heeft aangevuld dan wel zijn beslissing on­voldoende begrijpelijk heeft gemotiveerd nu:&#13;
a. de rechtsstrijd van partijen was beperkt tot de vraag of ar­tikel 3 van de bijzondere bepalingen van de overeenkomst zo moet worden uitgelegd dat [verweerder] als voormalige pachter van [eiser] gehouden is om de schadeloosstelling die hij, [verweerder] ingevolge de Onteigeningswet heeft ont­vangen, aan [eiser] af te staan en partijen zelf niet hebben gedebatteerd over de rechtsgeldigheid van dat artikel;&#13;
b. de uitzondering van art. 25 Rv. zich niet voordoet omdat voormeld artikel 3 geen regel bevat die van openbare orde is. Noch de (voormalige) Pachtwet noch titel 7.5 BW noch de Onteigeningswet bevatten dwingendrechtelijke bepalin­gen met betrekking tot het recht op of de verdeling van de schadeloosstelling die in geval van onteigening van een ver­pacht perceel door de onteigenende partij moet worden ver­goed, laat staan dwingend recht dat van openbare orde is;&#13;
c. een overeenkomst met betrekking tot die schadeloosstel­ling noch door artikel 42a Ow, noch door enig ander arti­kel met nietigheid of vernietigbaarheid wordt bedreigd, zo­dat het de rechter niet vrijstaat om buiten de grenzen van de rechtsstrijd nietigheid of vernietigbaarheid wegens strijd met een regel van dwingend recht die niet van openbare orde is, te constateren (HR 16 januari 2009, NJ 2009, 54 inz. Gem. Heerlen/Whizz Croissanterie).&#13;
d. vernietigbaarheid bij strijd met de openbare orde en/of goede zeden gelet op art. 3:40 lid 1 BW niet aan de orde is, zodat het arrest niet naar de eis der wet met redenen is om­kleed en overigens het hof in het stadium waarin de proce­dure verkeerde niet de vrijheid had om ambtshalve de ver­nietigingsbevoegde in staat te stellen om zijn wilsrecht uit te oefenen.&#13;
2.21 Art. 3 van de bijzondere bepalingen van de overeen­komst luidt als volgt:&#13;
“bij eventuele onteigening zal huurder in de gelegenheid worden gesteld de door dat jaar geldende oogst te oogsten.&#13;
verhuurder is bij onteigening geen schadevergoeding ver­plicht jegens huurder.” (22).&#13;
Anders dan de rechtbank, die tot haar beslissing is gekomen langs de weg van de uitleg van deze bijzondere voorwaar­de, mede in het licht van de bedoeling die partijen destijds bij het sluiten van de overeenkomst voor ogen stond, heeft het hof zich in rechtsoverweging 3.2 de vraag gesteld of bij de door [eiser] voorgestane uitleg - [eiser] betoogt dat arti­kel 3 [verweerder] ertoe verplicht de door hem op grond van art. 42a Onteigeningswet (Ow) van de Staat ontvangen scha­deloosstelling aan hem te betalen - sprake is van een nietig beding.&#13;
Schadeloosstelling van de pachter in geval van onteigening&#13;
2.22 Art. 42a Ow, zoals dit gold ten tijde van het sluiten van de pachtovereenkomst en de onteigening(23), luidt als volgt:&#13;
“1. Bij de onteigening van een verpachte onroerende zaak wordt door de onteigenende partij aan de pachter schade­loosstelling betaald.&#13;
2. Indien de pachtovereenkomst voor de in artikel 12, eerste of tweede lid, van de Pachtwet bedoelde duur is aangegaan of geldt, dan wel voor een kortere duur is aangegaan en na­dien met zes jaren is verlengd, wordt bij de bepaling van de schadeloosstelling rekening gehouden met de mogelijkheid, dat de pachtovereenkomst ingevolge de artikelen 36-47 van de Pachtwet zou zijn verlengd.&#13;
3. Het bepaalde in het tweede lid vindt geen toepassing, in­dien de pachtverhouding is aangevangen, nadat aan het ver­pachte bij een goedgekeurd bestemmingsplan een niet tot de landbouw betrekkelijke bestemming is gegeven. In dat ge­val wordt de pachtovereenkomst met betrekking tot een hoe­ve of los land, welke is aangegaan voor langer dan twaalf, onderscheidenlijk zes jaren, voor de bepaling van de scha­deloosstelling geacht te zijn aangegaan voor twaalf, onder­scheidenlijk zes jaren, met dien verstande, dat, indien de onteigening plaats vindt na die termijn, de overeenkomst ge­acht wordt telkens voor zes jaren te zijn verlengd.&#13;
4. Indien evenwel het verpachte sinds een tijdstip, liggend voor de goedkeuring bedoeld in het vorige lid, achtereen­volgens bij personen die ten tijde van de opvolging in het gebruik tot de voorgaande gebruiker in enige in artikel 49, eerste lid, van de Pachtwet genoemde betrekking stonden persoonlijk in gebruik is geweest voor een tot de landbouw betrekkelijk doel, blijft het bepaalde in het tweede lid van toepassing.&#13;
5. Indien op het tijdstip van de nederlegging ter inzage, be­doeld in de artikelen 12, eerste lid, en 91, de pachtovereen­komst ingevolge artikel 9 van de Pachtwet voor onbepaalde tijd geldt, wordt voor de berekening van de schadeloosstel­ling uitgegaan van de overeengekomen duur, doch ingeval de overeenkomst voor onbepaalde tijd is aangegaan, nim­mer van een langere dan de in artikel 12, tweede lid, van de Pachtwet bedoelde duur. Voor de berekening van de scha­deloosstelling wordt op gelijke wijze als ten aanzien van pachtovereenkomsten, waarop artikel 9 van de Pachtwet niet van toepassing is, aangenomen, dat de pachtovereenkomst zou kunnen worden verlengd; het derde en vierde lid vinden overeenkomstige toepassing.&#13;
6. Indien de verpachting na de nederlegging ter inzage, be­doeld in artikel 12, heeft plaats gehad, wordt door de ont­eigenende partij aan de pachter geen schadeloosstelling be­taald, maar heeft deze een vordering tot schadevergoeding tegen de verpachter, ten ware anders mocht zijn overeenge­komen.”&#13;
Dit voorschrift is in de Onteigeningswet opgenomen bij Wet van 23 januari 1958, Stb. 37 houdende nieuwe regeling van de pacht. Het tot dan geldende art. 88 van het Pachtbe­sluit bevatte al wel een bepaling dat aan de pachter, wiens pacht nog een of meer jaren moest duren, recht gaf op volle­dige schadevergoeding, maar bij de toepassing van dit voor­schrift waren verscheidene leemten aan het licht gekomen die de ministers van Justitie en van Landbouw, Visserij en Voedselvoorziening alsmede de staatssecretaris van Financi­ën wilden opvullen(24). Daarnaast werd door het opnemen van een aparte bepaling voor de pachter in art. 42a Ow een verdergaande bescherming dan voor de huurder bewerkstel­ligd. Tijdens de parlementaire behandeling werd er op ge­wezen dat een essentieel verschil tussen de schade die een huurder of een pachter bij onteigening lijden is gelegen in het feit dat de pachter, naast het gegeven dat hij moet ver­huizen, ook zijn bedrijfsmiddel verliest en daarmee zijn (be­drijfs)inkomen(25).&#13;
2.23 In de Pachtwet werden voorts bepalingen opgenomen voor de schadeloosstelling van de pachter in geval van niet-verlenging (art. 46) en van tussentijdse ontbinding van de pachtovereenkomst (art. 51 en 52), waarbij de verschillende schadevergoedingsregelingen op elkaar werden afgestemd. In dit verband is in de Memorie van Toelichting opgemerkt dat “in beginsel in geval van onteigening het sedert 1941 aan de pachter toegekende recht op schadeloosstelling, bij de bepaling, waarvan met de mogelijkheid van verlenging wordt rekening gehouden, dient te worden gehandhaafd” en dat “dit uitgangspunt de ondergetekenden er toe [heeft] ge­bracht, terwille van de noodzakelijk gebleken parallelliteit de schadeloosstellingsregelingen in geval van tussentijdse ontbinding en niet-verlenging der pachtovereenkomst in dit ontwerp van wet aan de schadeloosstelling bij onteigening aan te passen.”(26)&#13;
Ook bij Memorie van Antwoord werd gewezen op de pa­rallellie tussen beëindiging van de pachtovereenkomst in­dien de eigenaar aan de verpachte grond een andere bestem­ming wil geven en onteigening, omdat in het laatste geval de overheid aan het verpachte land een andere bestemming wil geven(27).&#13;
Pachtwet en dwingend recht&#13;
2.24 In de Pachtwet 1958 was in art. 57 bepaald dat slechts van een aantal artikelen bij overeenkomst kon worden af­geweken en daartoe behoorden niet de bepalingen omtrent de schadeloosstellingen in geval van niet-verlenging en van tussentijdse ontbinding van de pachtovereenkomst. In de Memorie van Toelichting(28) werd opgemerkt dat de re­geling van het pachtrecht in het algemeen “uiteraard” van dwingend recht is en ook naar het huidige pachtrecht is de schadeloosstellingsregeling van dwingend recht (art. 7:377 in verbinding met 7:399 BW), met dit verschil dat art. 57 Pachtwet een opsomming gaf van de artikelen van aanvul­lend recht en in art. 7:399 BW de artikelen worden genoemd waarvan niet ten nadele van de pachter kan worden afgewe­ken.&#13;
2.25 Afwijking van de niet in art. 57 Pachtwet genoem­de bepalingen leidt tot nietigheid van het desbetreffende be­ding(29). Volgens De Haan laat de Pachtwet voor rechterlij­ke conversie van met haar strijdige bedingen weinig ruimte nu de wet tot in bijzonderheden de gevolgen van zulke be­dingen regelt, namelijk nietigheid(30). Heisterkamp be­schrijft de betekenis van art. 57 Pachtwet dan ook als een wettelijke conversie: de overeenkomst met andere inhoud heeft wel rechtskracht, maar bindt partijen slechts tot wat de wet zelf voorschrijft en niet tot wat zij in afwijking van de wet zijn overeengekomen(31).&#13;
2.26 Art. 52 Pachtwet (oud) vormt blijkens art. 57 dwingend recht, zodat niet bedongen kan worden dat bij ontbinding de pachter geen aanspraak op vergoeding zal hebben of slechts aanspraak op minder dan art. 52 aangeeft(32).&#13;
Volgens de Pachtkamer van het gerechtshof Arnhem dient de rechter de verpachter in geval van ontbinding van de pachtovereenkomst ingevolge art. 52 Pachtwet ambtshalve te veroordelen tot vergoeding van de schade die de pachter lijdt(33) en moet de rechter zelf de schadeloosstelling vast­stellen, in hoger beroep ook buiten de grieven om(34).&#13;
2.27 Een andere bepaling die bedingen in de pachtovereen­komst ten nadele van de pachter met nietigheid bedreigt is art. 71 Pachtwet, dat het volgende voorschrijft:&#13;
“1. Een beding waarin een verpachter, indien de grondka­mer onderscheidenlijk de Centrale Grondkamer de pacht­overeenkomst of een overeenkomst tot wijziging van een pachtovereenkomst heeft vastgesteld, een hogere tegenpres­tatie bedingt dan ingevolge deze wet is geoorloofd, is nietig. Onder de tegenprestatie worden prestaties, bedongen of ge­noten krachtens andere met de pachtovereenkomst verband houdende overeenkomsten, mede begrepen.&#13;
2. Een beding in een overeenkomst tussen een afgaande en een opgaande pachter, verband houdende met de overgang van het bedrijf, waarin meer is bedongen dan een redelijke vergoeding voor de verrichte prestatie, is nietig.&#13;
3. Een beding in een overeenkomst van het verlenen van be­middeling of andere diensten bij het sluiten van een pacht­overeenkomst tot wijziging van een pachtovereenkomst waarin meer is bedongen dan een redelijke vergoeding, is nietig.”&#13;
2.28 Blijkens rechtsoverweging 2.3 van het eindarrest heeft het hof zich ambtshalve de vraag gesteld of artikel 3 in de door [eiser] voorgestane uitleg niet in strijd is met de open­bare orde of de goede zeden in verband met het dwingend­&#13;
rechtelijke karakter van de bepalingen van art. 52 Pachtwet en art. 7:377 lid 3 BW.&#13;
2.29 Dwingend recht is echter niet noodzakelijkerwijs van openbare orde in de zin van art. 25 Rv. Van een rechtsregel van openbare orde die de rechter, ook als hij daarmee buiten de grenzen van de rechtsstrijd zou treden, ambtshalve moet toepassen(35), is pas sprake indien de rechtsgevolgen van de regel niet ter vrije beschikking van partijen staan, de rechts­regel het algemeen belang raakt en van fundamentele bete­kenis is voor de rechtsorde(36). Volgens Crommelin is het algemeen belang ook betrokken in het geval een rechtsnorm weliswaar slechts betrekking heeft op een partijbelang, maar de bescherming van dit partijbelang van een dergelijk funda­menteel gewicht is dat de bescherming ervan aan de rechter wordt toevertrouwd(37). Loth spreekt in navolging van Snij­ders in dit verband over super-dwingend recht in tegenstel­ling tot normaal-dwingend recht(38).&#13;
De verhouding tussen 25 Rv. en art. 3:40 BW(39)&#13;
2.30 Hartkamp onderscheidt in het bereik van art 25 Rv. al­lereerst het klassieke toepassingsgeval(40) waarin de rech­ter, uitgaande van de door partijen aangevoerde feiten de juiste regels toepast om tot een beslissing op het gevorderde of verzochte te komen, waarbij hij een andere rechtsgrond aan zijn beslissing ten grondslag mag leggen dan partijen hebben aangevoerd(41). De grenzen aan deze aanvullings­bevoegdheid/- verplichting worden gevormd door de fei­telijke grondslag en door de eventuele wens van eiser dat hij zijn vordering uitsluitend op de door hem aangevoerde grondslag beslist wil zien.&#13;
2.31 Een tweede toepassingsgeval betreft, aldus Hartkamp, de beoordeling van de rechter van de geldigheid van rechts­handelingen wegens strijd met de goede zeden of openbare orde. Dit is de materie van art. 3:40 BW.&#13;
Een overeenkomst die gezien haar inhoud in strijd is met de goede zeden is nietig en die nietigheid moet de rechter op de voet van art. 25 Rv. ambtshalve uitspreken is(42). Volgens Hartkamp zal hetzelfde gelden indien de nietigheid van de overeenkomst op strijd met de openbare orde berust. Soms zal men z.i. kunnen zeggen dat de overeenkomst in strijd is met de wet, en tevens met de openbare orde, soms valt er geen concrete wetsbepaling aan te wijzen die het sluiten van de overeenkomst verbiedt, maar kan de nietigheid uit het stelsel van de regelgeving worden afgeleid; in dit laatste geval is de nietigheid uitsluitend op strijd met de openbare orde gebaseerd. Van belang is dit onderscheid volgens Hart­kamp niet. In beide gevallen is de overeenkomst nietig het­geen door de rechter ambtshalve moet worden geconstateerd mits hij de relevante feiten uit het dossier kent(43).&#13;
2.32 Hartkamp vindt het verwarrend dat beide toepassings­gevallen onder art. 25 Rv. worden gebracht nu beide ge­vallen aanmerkelijk van elkaar verschillen: in het eerste toepassingsgeval kan art. 25 zowel betrekking hebben op dwingend recht als op regelend recht, terwijl het in het twee­de toepassingsgeval, de nietigheid van rechtshandelingen, per definitie alleen om regels van dwingend recht gaat. Een tweede, belangrijker, verschil is z.i. dat de rechter in het eer­ste toepassingsgeval de hem door art. 25 Rv. gegeven op­dracht alleen kan verwezenlijken binnen de grenzen van de rechtsstrijd. In het toepassingsgeval van art. 3:40 BW is dat volgens Hartkamp evenwel anders en mag/moet de rechter buiten de grenzen van de rechtsstrijd een vordering afwijzen op grond van de nietigheid van de overeenkomst.&#13;
2.33 Gelet op de slotzin van rechtsoverweging 3.2 heeft het hof in de onderhavige zaak het tweede toepassingsgeval op het netvlies gehad.&#13;
2.34 Art. 3:40 BW bepaalt in het eerste lid dat een rechts­handeling die door inhoud en strekking in strijd is met de goede zeden of de openbare orde nietig is. Volgens de hoofdregel van lid 2 leidt strijd met een dwingende wetsbe­paling tot nietigheid, tenzij de bepaling uitsluitend strekt ter bescherming van een der partijen bij de overeenkomst, in welk geval de rechtshandeling vernietigbaar is. Hartkamp onderschrijft de opvatting dat dwingend recht niet gelijk ge­steld kan worden met recht van openbare orde en dat pas sprake is van strijd met de openbare orde indien de dwin­gende wetsbepaling een fundamenteel algemeen belang be­oogt te dienen. Volgens Hartkamp moeten echter ook regels van dwingend recht die de strekking hebben tot nietigheid van daarmee strijdige rechtshandelingen, maar die niet van openbare orde zijn, door de rechter ambtshalve worden toe­gepast op grond van art. 25 Rv.(44) Z.i. leent zelfs een ver­nietigbaarheid zich onder bijzondere omstandigheden voor ambtshalve toepassing door de rechter(45), maar in deze op­vatting staat hij (vooralsnog) alleen.&#13;
2.35 Kennelijk heeft het hof, dat zich niet expliciet heeft uit­gelaten over de aard van de nietigheid, zich aangesloten bij de hiervoor onder 2.34 vermelde opvatting van Hartkamp dat ook regels van dwingend recht die de strekking hebben tot nietigheid van daarmee strijdige rechtshandelingen maar die niet van openbare orde zijn, door de rechter ambtshalve moeten worden toegepast op grond van art. 25 Rv.&#13;
2.36 Het hof heeft, als vermeld, nadat het zich in de slot­zin van rechtsoverweging 3.2 van het tussenarrest de vraag had gesteld of een beding als door [eiser] gesteld nietig is, in de eerste zin van rechtsoverweging 3.3 van dat arrest voors­hands geoordeeld dat een dergelijk beding nietig, althans vernietigbaar is. In rechtsoverweging 2.6 van zijn eindarrest laat het hof uitdrukkelijk in het midden of het door [eiser] gestelde beding nietig of vernietigbaar is.&#13;
Gelet op het hiervoor uiteengezette verschil tussen nietig­heid en vernietigbaarheid had het hof dit evenwel niet in het midden mogen laten, zodat onderdeel 6 in zoverre gegrond is. Een andere mogelijkheid is dat het hof zich ook hier heeft aangesloten bij de opvatting van Hartkamp en wel bij diens mening dat ook een vernietigbaarheid zich onder bijzondere omstandigheden voor ambtshalve toepassing door de rechter leent. Zo dit de bedoeling is geweest van het hof, is zijn ar­rest onvoldoende gemotiveerd.&#13;
2.37 Het hof heeft in de rechtsoverweging 3.2 en 3.3 van zijn tussenarrest daarnaast geen onderscheid gemaakt tussen oud en nieuw pachtrecht. Voor de juistheid van zijn overwe­gingen is dit onderscheid evenwel van belang, nu strijd met dwingendrechtelijke bepalingen van pachtrecht naar oud recht tot nietigheid van rechtswege leidde(46), maar naar nieuw recht slechts tot vernietigbaarheid(47) met de hier­voor beschreven consequentie met betrekking tot ambtshal­ve toepassing.&#13;
2.38 De overeenkomst waarin de onderhavige bepaling is opgenomen, dateert van 27 november 1997 en is gesloten tussen de rechtsvoorganger van [eiser], [betrokkene 2], en [verweerder]. [Eiser] is op 24 april 1998 in de rechten getre­den van [betrokkene 2] en heeft dat bij brief van 21 septem­ber 1998 aan [verweerder] meegedeeld(48). De boomgaard is bij beschikking van 15 februari 2006 onteigend(49) en bij vonnis van 11 juli 2007(50) heeft de rechtbank ‘s-Gravenhage de door de Staat aan [eiser] en [verweerder] te betalen schadevergoeding vastgesteld. Al deze feiten hebben plaats­gehad vóór de inwerkingtreding van het nieuwe pachtrecht op 1 september 2007. De inleidende dagvaarding is echter op 8 oktober 2007 uitgebracht, na de inwerkingtreding van het nieuwe pachtrecht.&#13;
2.39 Titel 5 van Boek 7 BW heeft onmiddellijke werking, wat wil zeggen dat de wet haar rechtsgevolgen vanaf haar inwerkingtreding ook met betrekking tot reeds bestaan­de rechtstoestanden en anterieure rechtsfeiten onmiddellijk doet intreden indien aan de door haar voor het intreden van het rechtsgevolg gestelde vereisten is voldaan(51). De wet­gever heeft voor deze methodiek gekozen, omdat het Nieuw BW voor het leeuwendeel hercodificatie van geldend recht behelst, en daarnaast zekerheid biedt op punten waarover onder het oude recht nog geen duidelijkheid bestond(52). Het hoofdargument tegen onmiddellijke werking van nieu­we wetgeving, dat van de rechtszekerheid, mist ten aanzien van deze punten kracht. Wel van belang is het echter op ter­reinen waar het nieuwe recht wel afwijkt van het geldende recht, zoals ten aanzien van de terugdringing van de nietig­heid ten gunste van de vernietigbaarheid en de relativering van de gevolgen van beide(53).&#13;
2.40 Deze onmiddellijke werking gaat echter niet zover dat de geldigheid van onder oud recht verrichte rechtshande­lingen wordt aangetast(54): de nietigheid van een naar oud recht verrichte rechtshandeling wordt in principe geëerbie­digd(55). De wetgever vond deze regel echter te streng voor gevallen waarin alle betrokkenen de rechtshandeling steeds als geldig hadden aangemerkt(56), omdat de leer der nul­liteiten onder het oude recht nog weinig ontwikkeld was. Deze rechtsonzekerheid maakte dat de wetgever het van be­lang vond om het nieuwe - duidelijker - recht op deze nog niet uitgekristalliseerde punten te doen gelden(57). Art. 81 lid 3 Ow NBW verwoordt deze gedachte als volgt:&#13;
Art. 81 Ow NBW&#13;
1. Een nietige rechtshandeling wordt op het tijdstip waar­op de wet op haar van toepassing wordt, met terugwer­kende kracht tot een onaantastbare bekrachtigd, indien zij heeft voldaan aan de vereisten die de wet voor een zodanige rechtshandeling stelt.&#13;
2. Een tevoren nietige rechtshandeling geldt van dat tijd­stip af als vernietigbaar, indien de wet het gebrek dat haar aankleeft, als grond van vernietigbaarheid aanmerkt. Arti­kel 73a lid 1 is alsdan niet van toepassing indien het tevoren geldende recht een beroep op de nietigheid niet aan een be­paalde termijn bond.&#13;
3. De vorige leden gelden slechts, indien alle onmiddel­lijk belanghebbenden die zich op de nietigheid hadden kun­nen beroepen, de handeling voordien als geldig hebben aan­gemerkt. Inmiddels verkregen rechten van derden behoeven aan bekrachtiging niet in de weg te staan, mits zij worden geëerbiedigd.&#13;
2.41 In deze zaak zijn partijen het niet eens over de uitleg van art. 3 van de bijzondere voorwaarden. [Verweerder] is van mening dat het beding niet inhoudt dat hij de van een derde ontvangen schadeloosstelling aan [eiser] moet afstaan, zodat niet gezegd kan worden dat hij de bepaling in de door [eiser] voorgestane zin vóór het onderhavige conflict steeds als geldig heeft aangemerkt.&#13;
2.42 Indien artikel 3 van de bijzondere voorwaarden van de overeenkomst zou inhouden dat [verweerder] als pach­ter de hem van de verpachter toekomende schadeloosstelling aan [eiser] zou moeten betalen, zou het beding strijdig zijn met art. 52 Pachtwet (oud) en op grond van art. 57 Pachtwet (oud) nietig(58). Gelet op art. 81 lid 3 Ow NBW zou het be­ding ook zijn nietig gebleven.&#13;
2.43 Nu het beding de schadeloosstelling van art. 42a Ow betreft, zal de vraag moeten worden beantwoord of, zoals het hof heeft gedaan in rechtsoverweging 3.3 van het tus­senarrest, artikel 3 in het verlengde van de regeling van de schadeloosstelling in het pachtrecht moet worden bezien.&#13;
Feitelijk is [verweerder] als pachter in de door [eiser] voor­gestane uitleg van het beding bij aanvang van de pacht ge­dwongen af te zien van de schadevergoeding die hem als pachter ingeval onteigening toekomt.&#13;
2.44 Op grond van de hiervoor onder 2.22 en 2.23 geciteer­de parlementaire geschiedenis en de daarin benadrukte pa­rallellie tussen de verschillende schadeloosstellingen bij niet-verlenging van de pachtovereenkomst, tussentijdse ont­binding van de pachtovereenkomst en onteigening, meen ik dat voor beoordeling van artikel 3 kan worden aange­sloten bij het pachtrecht. Steun kan ook worden gevonden in een uitspraak waarin de Centrale Grondkamer een bepa­ling waarbij de pachter reeds in de pachtovereenkomst zijn rechten op schadevergoeding op grond van art. 42a Ow aan de verpachter cedeerde, als volgt strijdig achtte met art. 52 Pachtwet:&#13;
“Overwegende, dat de Centrale Grondkamer met de Grond­kamer van oordeel is, dat de verplichtingen voor de pach­ter uit [de bepaling] voortvloeiende, als buitensporig moe­ten worden beschouwd op de door de Grondkamer daarvoor aangevoerde gronden; dat in geval van onteigening de pach­ter recht heeft op de bij artikel 42a der Onteigeningswet door de onteigenende partij te betalen schadevergoeding en het in strijd kan zijn met zijn belang, indien hij bij de pacht­overeenkomst die vergoeding cedeert voor het geval dat hem door de verpachter vervangende grond ter beschikking wordt gesteld; dat toch eerst, wanneer onteigening geschiedt kan blijken hoe groot het bedrag der schadevergoeding is, waarop de pachter recht kan doen gelden, en hij eerst dan kan nagaan of zijn belang gediend is bij verkrijging van ver­vangende grond in de plaats daarvan (...)”(59)&#13;
2.45 Dit betekent dat artikel 3 van de bijzondere voorwaar­den nietig was en is gebleven.&#13;
Vervolgens moet dan de vraag worden gesteld of deze nie­tigheid wegens strijd met een dwingendrechtelijke regel een nietigheid is die de openbare orde raakt. Slechts indien die vraag bevestigend kan worden beantwoord, mocht het hof buiten (het feitelijk substraat uit) de rechtsstrijd van partij­en de ambtshalve aanvulling van rechtsgronden aan de orde stellen.&#13;
2.46 In zijn commentaar op art. 57 Pachtwet (oud) is Hei­sterkamp van mening dat de wetgever wel héél veel bepa­lingen tot dwingend recht heeft verklaard zonder dat de re­den daarvoor steeds even duidelijk is. Volgens hem kan het doel zijn bescherming van het algemeen belang of bescher</content><legacyfootnotes>1 Voor zover in cassatie van belang; zie het vonnis van de rechtbank Den Haag, sector kanton, locatie Gouda, van 5 september 2008, rov. 2.1 onder a-g en - zeer summier - het arrest van het hof te Arnhem van 28 juli 2009, rov. 3.1.&#13;
2 Voor zover in cassatie van belang; zie het vonnis in het verwijzingsin­cident van de rechtbank Den Haag van 6 februari 2008, rov. 1; het von­nis van de rechtbank Den Haag, sector kanton, locatie Gouda, van 5 september 2008, rov. 1; het tussenarrest van het hof te Arnhem van 28 juli 2009, rov. 1 en het eindarrest van het hof te Arnhem van 19 janua­ri 2010, rov. 1.&#13;
3 De cassatiedagvaarding is op 19 maart 2010 uitgebracht.&#13;
4 Hoge Raad 26 september 2003, LJN AF9414 (NJ 2004, 460) m.nt. JBMV onder Hoge Raad 13 februari 2004, LJN AO4608 in NJ 2004, 461.&#13;
5 Onder 6, 7 en 9. Zie ook K. Teuben in haar noot onder dit arrest in JBPr 2004, 15 onder 3 en 11.&#13;
6 HR 14 maart 2008, LJN BC1231 (NJ 2008, 466 m.nt. J.M.M. Maeijer en H.J. Snijders).&#13;
7 Onder 4 en 5.&#13;
8 Zie bijv. J.J. Vriesendorp, Ambtshalve aanvullen van rechtsgronden, Zwolle 1970, nr. 42: “de rechter is geneigd te redden wat er te redden valt.”&#13;
9 W.D.H. Asser, H.A. Groen, J.B.M. Vranken (m.m.v. I.N. Tzankova), Een nieuwe balans. Interimrapport Fundamentele herbezinning Neder­lands burgerlijk procesrecht, 2003, p. 79 e.v.&#13;
10 Asser-Groen-Vranken, a.w., p. 82 en 83.&#13;
11 H.J. Snijders, They have a dream...een fundamenteel nieuw wetboek van rechtspleging, NJB 2003, p. 1696-1707, i.h.b. p. 1700.&#13;
12 H.C.F. Schoordijk, De verwezenlijking van het materiële recht in het civiele proces, NJB 2004, p. 162-167. Het citaat staat op p. 165. Zie voorts nog G.C.C. Lewin, Mag het bandje minder strak, in: Hoger be­roep, NVvP, 2011, p. 15.&#13;
13 T.F.E. Tjong Tjin Tai, De rechterlijke vrijheid en de feitelijke grond­slag, TCR 2002, p. 29-37, i.h.b. p. 36 en 37.&#13;
14 P. Ingelse, Herbezinning op de partijautonomie, opgenomen in: Commentaren op fundamentele herbezinning (red. P. Ingelse), 2004, p. 43 e.v. Zie van zijn hand ook: Nog niet uitgedacht, opgenomen in: Be­schouwingen over het Eindrapport Fundamentele herbezinning Ne­derlands burgerlijk procesrecht, NVvP, 2006, p. 23 e.v. Zie voorts H.J. Snijders, Inleiding op de commentaren. Vrijheid en verantwoordelijk­heid van procespartijen in civiele zaken, opgenomen in: Commentaren op fundamentele herbezinning (red. P. Ingelse), 2004, p. 9 e.v.&#13;
15 Asser Procesrecht/Van Schaick 2 2011, nr. 93.&#13;
16 Asser Procesrecht/Van Schaick 2 2011, nr. 93, p. 124, noot 10. Hij werkt dit uit op de pagina’s 125 en 126.&#13;
17Asser Procesrecht/Bakels, Hammerstein &amp; Wesseling-van Gent 4 2009, nr. 263. Zie ook rov. 5.3 van het hiervoor genoemde arrest van 26 september 2003.&#13;
18 In HR 13 september 1997, LJN ZC2135 (NJ 1997, 637) is in het ka­der van (thans) art. 130 Rv. geoordeeld dat een ingrijpende koerswijzi­ging van eiser in het allerlaatste gedingstuk in strijd kan komen met de eisen van een goede procesorde. Hetzelfde zou dienen te gelden als de (stoot tot een) koerswijziging van de (appel)rechter afkomstig is.&#13;
19 In HR 14 maart 2008, LJN BC1231 (NJ 2008, 466 m.nt. J.M.M. Maeijer en H.J. Snijders) overwoog de Hoge Raad onder meer dat het hof voor heropening van het partijdebat aanleiding vond - en kon vin­den - in de omstandigheid dat bij een inmiddels gehouden getuigen­verhoor feiten aan het licht waren gekomen die wezen op aansprake­lijkheid op grond van een ander lid van de(zelfde) bepaling die aan de vordering ten grondslag was gelegd.&#13;
20 Hoge Raad 20 juni 2008, LJN BC4959 (NJ 2009, 21 m.nt. J.M.M. Maeijer en H.J. Snijders).&#13;
21 Zie noot 20, rov. 4.2.3.&#13;
22 Overeenkomst tussen [betrokkene 2] en [verweerder] van 27 novem­ber 1997, prod. 1 bij het verzoekschrift conservatoir derdenbeslag (A-dossier, stuk 1).&#13;
23 4 juni 1992, Stb. 422, Iwtr: 1 januari 1994; bron iwtr: 23 december 1993, Stb. 693; Kamerstukken: 22061.&#13;
24 Kamerstukken II, 1954-1955, 3884, nr. 3, p. 28-29.&#13;
25 Zie ook P.C.M. van Wijmen, in: Schadeloosstelling voor onteige­ning, nrs. 674, 675 en 679.&#13;
26 Kamerstukken II, 1954-1955, 3884, nr. 3, p. 29, rechterkolom. Zie ook P. de Haan, Coördinatie en codificatie van huur- en pachtwetge­ving, De Pacht 1974/8, p. 228-229; Th.P.C. Stuyt, Hoofdstukken van het onteigeningsrecht, 2003, p. 173 e.v. Volgens Valk, 2011 (T&amp;C BW) art. 7:377 BW, aant. 4, is de strekking van art. 3:377 lid 3 BW om de pachter in dezelfde positie te brengen als wanneer op de voet van art. 42a Ow onteigening van het gepachte zou hebben plaatsgehad. De strekking van art. 7:377 lid 3 BW is geen andere dan die van art. 52 Pachtwet, zie Bongers/Valk/Koggel, Parlementaire geschiedenis Vast­stelling en Invoering van Titel 7.5 (Pacht) van het Burgerlijk Wetboek, 2007, p. 147 (MvT).&#13;
27 Kamerstukken II, 1955-1956, 3884, nr. 5, p. 32, linkerkolom. Zie voorts Pachtwet (Houwing/Heisterkamp), art. 48, nr. 512.&#13;
28 Kamerstukken II, 1954-1955, 3884, nr. 3, p. 47 rechterkolom.&#13;
29 H.L. van der Beek, De pacht in de overgang, TAR 2007/12, p. 425. Vaste rechtspraak: zie o.m. Hof Arnhem 11 februari 1974, P. 3211; Cen­trale Grondkamer 18 april 1977, P. 3357; Hof Arnhem 22 december 1980, P. 3511; Hof Arnhem 9 november 2004, P. 5340.&#13;
30 P. de Haan, Pachtrecht, Tjeenk Willink, 1969, p. 75-78.&#13;
31 Pachtwet (Houwing/Heisterkamp), art. 57, aant. 569.&#13;
32 Aldus Pachtwet (Houwing/Heisterkamp), art. 52, aant. 534a.&#13;
33 Hof Arnhem 10 juni 1968, P. 2870. Zie ook Hof Arnhem 27 februa­ri 1985, P. 4014.&#13;
34 Hof Arnhem 24 december 1962, Practijkgids 1963/4, 8 genoemd in: Pachtwet (Houwing/Heisterkamp), art. 52, aant. 534a. &#13;
35 Zie voor deze formulering HR 16 januari 2009, LJN BG3582 (NJ 2009, 54).&#13;
36 Zie Vriesendorp, a.w., nr. 108-109; R.W.J. Crommelin, Het aanvul­len van de rechtsgronden, Kluwer, 2007, p. 96-99; C.E. Smith, Ambts­halve aanvullen van rechtsgronden, Ars Aequi cahiers nr. 14, p. 59-60, allen met verdere verwijzingen. Zie voorts A.S. Hartkamp, Ambtshalve aanvulling van rechtsgronden naar Europees en naar Nederlands recht, 2007, p. 16, die naar deze schrijvers verwijst.&#13;
37 Crommelin, a.w., p. 97.&#13;
38 M.A. Loth, Dwingend en aanvullend recht, Mon. NBW A19, 2009, § 3 en 15B, p.51.&#13;
39 Zie daarover Hartkamp, a.w., 2007, p. 14 e.v. met verdere verwij­zingen.&#13;
40 Het klassieke voorbeeld is dat de eiser een vordering tot schadever­goeding instelt op de grond dat zijn wederpartij wanprestatie heeft ge­pleegd en de rechter op grond van alle aangevoerde feiten slechts toe­wijzing mogelijk acht op grond van onrechtmatige daad van gedaagde; de rechter mag deze grondslag dan aanvullen.&#13;
41 Zie Asser Procesrecht/Bakels, Hammerstein &amp; Wesseling-van Gent 4 2009, nr. 173 met verdere verwijzingen.&#13;
42 Hartkamp verwijst hiervoor naar Vriesendorp, a.w., p. 173, Asser Procesrecht/Veegens-Korthals Altes-Groen, nrs. 135 en 137 en Smith, a.w., p. 59.&#13;
43 Art. 24 Rv.&#13;
44 Anders: HR 14 november 2003, LJN AJ0513 (NJ 2004, 138). Verg. ook HR 16 januari 2009, LJN BG3582 (NJ 2009, 54) Gemeente Heer­len/Whizz en o.a. H.J. Snijders, Ambtshalve aanvulling van gronden van Europees recht in burgerlijke zaken herijkt, WPNR 2008, 6761 en WPNR 2008, 6779 (naschrift). Zie voorts G.C.C. Lewin, Ambtshalve toepassing van rechtsregels, TCR 2011, p. 12-19.&#13;
45 A.w., p. 20 en 22.&#13;
46 Zie hiervoor onder 2.25.&#13;
47 Zie Kamerstukken II, 2005-2006, 30448, nr. 3, p. 35; W.L. Valk 2011 (T&amp;C BW) art. 7:319, aant. 2 onder e.&#13;
48 Brief [eiser] aan [verweerder] van 21 september 1998, prod. 2 bij het verzoekschrift conservatoir derdenbeslag (A-dossier, stuk 1).&#13;
49 Rb Den Haag 15 februari 2006, prod. 6 bij het verzoekschrift conser­vatoir derdenbeslag (A-dossier, stuk 1)&#13;
50 Rb Den Haag 11 juli 2007, prod. 5 bij het verzoekschrift conserva­toir derdenbeslag (A-dossier, stuk 1).&#13;
51 Art. 68a Ow NBW; Kamerstukken II, 2005-2006, 30 448, nr. 8, p. 16: onmiddellijke werking van het nieuwe pachtrecht. Zie daarover Van der Beek, t.a.p., p. 424 e.v. met verdere verwijzingen. Zie over het over­gangsrecht NBW: C.L. de Vries Lentsch-Kostense, Overgangsrecht, Mon. NBW A25, nr. 4 en 10.&#13;
52 C.J.H. Brunner, Algemene beginselen van overgangsrecht nieuw vermogensrecht, WPNR 1991/6007, p. 343; H. Stein, Preadvies voor de NJV, 1985, Handelingen der NJV, Deel 1, eerste stuk, p. 79.&#13;
53 Brunner, a.w., p. 344; De Vries Lentsch-Kostense, a.w., p. 67; H. Stein, Het ongrijpbare overgangsrecht, in: Liber amicorum NBW, Op­stellen aangeboden aan mr. Drs. B.C. de Die, p. 160.&#13;
54 Art. 79-81 Ow NBW; De Vries Lentsch-Kostense, a.w., nr. 11.&#13;
55 MvT, TK 1984-1985, 18998, nr. 3, p. 23 onder a en p. 38 onder 1.&#13;
56 MvT, TK 1984-1985, 18998, nr. 3, p. 38 onder 2; zie het preadvies voor de NJV van Stein, onder 16-18.&#13;
57 MvT, TK 1984-1985, 18998, nr. 3, p. 39 onder 5 en p. 40.&#13;
58 Zie hiervoor onder 2.24 en 2.25.&#13;
59 Centrale Grondkamer 30 augustus 1965, P. 2598.&#13;
60 Pachtwet (Houwing/Heisterkamp), art. 57, nr. 569.&#13;
61 HR 14 november 2003, LJN AJ0513 (NJ 2004, 138). Verg. ook HR 16 januari 2009, LJN BG3582 (NJ 2009, 54) Gemeente Heerlen/Whizz.&#13;
62 Zie bijv. Kamerstukken II, 1954-1955, 3884, nr. 3, p. 23 § 9: “De wanverhouding tussen een beperkt aanbod van en een zeerkrachtige vraag naar land zou tot onverantwoord hoge pachtprijzen leiden, waar­door de toestand van de pachters zeer onbevredigend zou worden en de productiekosten der landbouwproducten te veel zouden stijgen.” Zie voorts het kabinetsstandpunt inzake het advies “ruimte voor pacht” van de commissie pachtbeleid onder 2.1: “De Pachtwet gaat uit van drie doelstellingen, te weten: 1) beschermen van de pachter; 2) rekening houden met de belangen van de verpachter; 3) waarborgen van het al­gemeen landbouwbelang.” Zie voorts de uitspraken van de Centrale Grondkamer, beschreven door Ph. A. N. Houwing in zijn overzicht van de rechtspraak in De Pacht, 1959/10, p. 299 e.v.&#13;
</legacyfootnotes><footnotes><footnote/></footnotes><auteurs>vice-president J.B. Fleers als voorzitter en de raads­heren J.C. van Oven, F.B. Bakels, W.D.H. Asser en G. Snijders</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9596</htmlpath></article>
</articles></edition>