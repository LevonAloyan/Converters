<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2003</searchword><id>4504</id><udhid>UDH:TvAR/4504</udhid><titel>De preventie van dierziekten in het Europees Gemeenschapsrecht bezien vanuit het oogpunt van de handel in levende dieren, vlees en vleesproducten tussen de Lid-Staten van de Europese Unie en met derde landen; preadvies Vereniging voor Agrarisch Recht</titel><searchwords><searchword>TvAR 6/2003</searchword><searchword>UDH:TvAR/4504</searchword></searchwords><attachments><attachment><name>2003_nr 6_Artikel_Bronkhorst.pdf</name><extention>pdf</extention><url>https://denhollander.info/download/4449/ci</url></attachment></attachments><inleiding>I. Inleiding&#13;
Voor een begrip van de bemoeienis van Europa met het voorkomen van dierziekten, is&#13;
het nuttig om eerst stil te staan bij de daaraan ten grondslag liggende uitgangspunten:&#13;
het Verdrag tot oprichting van de Europese Gemeenschap dat geïncorporeerd deel&#13;
uitmaakt van het Verdrag tot oprichting van de Europese Unie, zoals totstandgekomen&#13;
in het Verdrag van Amsterdam gaat niet uit van een algemene bevoegdheidstoedeling&#13;
aan de Europese Gemeenschap of haar instellingen maar is gebaseerd op het&#13;
beginsel van attributie van in dat verdrag aangegeven competenties, waarbij, overeenkomstig&#13;
artikel 7, lid 1 tweede alinea, de in dat verdrag aangewezen instellingen enkel&#13;
binnen de grenzen van de hun door het verdrag verleende bevoegdheden kunnen&#13;
handelen.1&#13;
Behalve het tot stand brengen van een Gemeenschappelijk landbouwbeleid (art. 32-38&#13;
EG-Verdrag) bevat dat verdrag ook de doelstelling van het vrij verkeer van goederen&#13;
tussen de Lid-Staten. Het Gemeenschappelijk landbouwbeleid heeft onder meer als&#13;
doel het nastreven van de belangen van producenten en consumenten.&#13;
Het vrije verkeer van goederen wordt in het EG-Verdrag gezien als een onmisbaar&#13;
onderdeel voor het tot stand brengen van de Gemeenschappelijke markt. Ingevolge&#13;
artikel 32, lid 4 EG-Verdrag, is de landbouw daarom inbegrepen in het vrije verkeer&#13;
van goederen.&#13;
Beide beleidsterreinen maken het voor de Europese Gemeenschap om de volgende&#13;
redenen noodzakelijk om zich met zowel de voorkoming als de bestrijding van dierziekten&#13;
bezig te houden:&#13;
in principe schaadt het optreden van dierziekten de doelstellingen van een Gemeenschappelijk&#13;
landbouwbeleid. Het is schadelijk voor het inkomen van de boeren en&#13;
ook voor de situatie van de producenten.&#13;
Daarnaast dient er wat betreft het vrije verkeer van goederen aan te worden herinnerd&#13;
dat het op grond van artikel 30 EG-Verdrag aan de Lid-Staten toegestaan is om&#13;
beperkingen van de invoer, de uitvoer of de doorvoer te handhaven die gerechtvaardigd&#13;
zijn uit hoofde van bescherming van onder meer de gezondheid en het leven van&#13;
personen, dieren of planten, mits deze verboden of beperkingen geen middel tot willekeurige&#13;
discriminatie noch een verkapte beperking van de handel tussen de Lid-Staten&#13;
vormen.2 Op grond van artikel 94 EG-Verdrag (vóór de inwerkingtreding van het&#13;
Verdrag van Amsterdam: artikel 100) heeft de Raad van de Europese Gemeenschap&#13;
op voorstel van de Europese Commissie en na horen van het Europees Parlement en&#13;
het Economisch en Sociaal Comité de bevoegdheid om met het oog op de totstandkoming&#13;
van de Gemeenschappelijke markt richtlijnen vast te stellen tot de harmonisatie&#13;
van regels van nationaal recht. Door middel van deze harmonisatie af te dwingen&#13;
veranderingen in de nationale rechtssystemen wordt de mogelijkheid voor de Lid-&#13;
Staten om eigenmachtig op artikel 30 EG-Verdrag gebaseerde maatregelen te nemen&#13;
navenant teruggedrongen.&#13;
Aldus zijn door de Raad in de loop der tijd zeer vaak maatregelen vastgesteld, met als&#13;
gemeenschappelijke juridische basis zowel artikel 37 EG (Gemeenschappelijke landbouwpolitiek)&#13;
als artikel 94 EG-Verdrag, bijna steeds in de vorm van richtlijnen, die&#13;
overigens zowel de preventie als het bestrijden van dierziekten tot onderwerp hadden&#13;
en waarvan het aantal alleen al van de belangrijkste daarvan in de honderden geschat&#13;
kan worden.&#13;
Bedacht dient, wat de bestrijding betreft, dat de manier waarop Lid-Staten eenmaal&#13;
uitgebroken dierziekten beteugelen op zich ook het vrije verkeer van dieren, vlees en&#13;
vleesproducten beïnvloedt: onder toepassing van het vrije verkeer van goederen verdraagt&#13;
de ene methode van dierziektebestrijding toegepast door Lid-Staat A zich&#13;
soms niet met de andere manier toegepast door Lid-Staat B. Indien bijvoorbeeld Lid-&#13;
Staat A in het geval van het optreden van de ziekte van Newcastle de stampingout&#13;
methode toepast, en Lid-Staat B de vaccinatiemethode, kan het voorkomen dat de&#13;
dieren uit Lid-Staat B niet kunnen worden geïmporteerd in Lid-Staat A omdat zij na&#13;
test op de ziekte een positieve reactie vertonen. Wil derhalve een vrij verkeer mogelijk&#13;
zijn dan zullen de methoden op elkaar dienen te worden afgestemd.&#13;
De huidige bijdrage behandelt niet de vraag hoe reeds opgetreden ziekten volgens&#13;
Europees Gemeenschaprecht moeten worden bestreden maar tracht een inzicht te&#13;
geven in de wijze waarop de Europese Gemeenschap een maximaal vrij verkeer tracht&#13;
te garanderen van levende dieren, vlees en vleesproducten zonder dat dierziekten&#13;
kunnen optreden (preventie).&#13;
Uit bovenstaande blijkt reeds, dat het terrein van de preventie van dierziekten niet&#13;
steeds strikt te scheiden valt van dat van de bestrijding daarvan. Ook hebben regels&#13;
die vastgesteld zijn door de Europese Gemeenschap op het gebied van het dierenwelzijn&#13;
vaak tevens een oogmerk van ziektepreventie. Beide soorten regels zullen daarom&#13;
ook hieronder incidenteel aan de orde komen.&#13;
De problematiek van het verzoenen van gezondheidseisen met het vrije verkeer speelt&#13;
in principe ook in het handelsverkeer tussen de Lid-Staten en derde landen. Gezien&#13;
de uitgebreidheid van het aantal regelingen zal evenwel de nadruk worden gelegd op&#13;
het vrije verkeer tussen de Lid-Staten, een, gezien de ervaring vanuit de laatste jaren&#13;
gevormd door onder meer varkenspest, BSE, MKZ en vogelpest, uiterst actuele problematiek.&#13;
3</inleiding><content>&#13;
II.	Schets van de belangrijkste communautaire maatregelen&#13;
&#13;
In het hiernavolgende zal worden duidelijk gemaakt dat in de ontwikkeling van het communautaire recht twee fasen kunnen worden onderscheiden. Ruwweg kan eerst gesproken worden van de periode 1964 tot ongeveer 1990 en van een tweede periode vanaf ongeveer 1990 tot heden. In de eerste periode ging het om maatregelen voor zaken in de harmonisatie van nationaal recht in de klassieke zin des woords. In de tweede periode gaat het om een verdergaand communautarisering, waarbij kan worden waargenomen dat de instellingen van de Europese Gemeenschappen, met name de Europese Commissie, besluitvorming naar zich toetrekken die voordien placht plaats te vinden op het niveau van de Lid-Staten. Het is de Europese Commissie die bijgestaan door comités van deskundigen (het permanent veterinair comité) beslissingen neemt waardoor de bestrijding en de preventie van dierziekten rechtstreeks wordt aangestuurd in individuele gevallen. Het gecompliceerde van de situatie zit hem met name daarin dat over het complex van regelgeving tot stand gebracht gedurende de eerste hierboven aangegeven periode een tweede laag is gelegd, met inhoudelijk soms andere regels, doch vaak hetzelfde terrein betreffend, zodat niet steeds volledig duidelijk is welk regelcomplex op een concrete situatie nu van toepassing is.&#13;
&#13;
Er zou zelfs een derde fase kunnen worden onderscheiden waarin de gemeenschapsnormen zo zeer gecommunautariseerd zijn, dat zij niet meer vast worden gesteld in de vorm van richtlijnen doch in de vorm van direct in de nationale rechtsordes toepasselijke verordeningen.&#13;
&#13;
A.	DE EERSTE FASE (1964 TOT ONGEVEER 1990)&#13;
&#13;
De belangrijkste maatregelen zijn de volgende:&#13;
&#13;
a.	Levende dieren&#13;
&#13;
Runderen en varkens&#13;
&#13;
Richtlijn 64/432 EEG van de Raad van 26 juni 1964 inzake veterinairrechtelijke vraagstukken op het gebied van het intracommunautaire handelsverkeer in runderen en varkens (PB nr. P1, 1977 d.d. 29.7.64)&#13;
&#13;
De richtlijn heeft betrekking op het intracommunautaire handelsverkeer in fok-, gebruiks- en slachtrunderen en fok-, gebruiks- en slachtvarkens.&#13;
&#13;
Ingevolge artikel 3 van de richtlijn dient iedere Lid-Staat er voor te zorgen dat genoemde dieren slechts worden verzonden indien zij voldoen aan de door de richtlijn vastgestelde voorwaarden.&#13;
&#13;
Aldus moeten de dieren:&#13;
&#13;
a)	op de dag van inlading geen enkel klinisch ziekteverschijnsel vertonen;&#13;
b)	zijn aangekocht in een bedrijf dat:&#13;
-	is gelegen in het centrum van een gebied vrij van epidemische veeziekten;&#13;
-	tenminste drie maanden voor de inlading vrij zijn van mond- en klauwzeer en runderbrucellose wat runderen betreft en wat varkens betreft vrij zijn van mond- en klauwzeer, runderbrucellose, varkensbrucellose, varkenspest en besmettelijke varkensverlamming;&#13;
-	tenminste dertig dagen voor de inlading vrij zijn van elke andere voor de desbetreffende diersoort besmettelijke ziekte waarvoor aangifteplicht bestaat;&#13;
c)	gedurende de laatste dertig dagen voor inlading hebben verbleven in een bedrijf dat aan de daartoe gestelde voorwaarden voldoet;&#13;
&#13;
certificering:&#13;
-	de dieren dienen voorzien te zijn van een officieel oormerk of wat varkens betreft een onuitwisbaar stempel;&#13;
&#13;
transport:&#13;
-	de dieren dienen rechtstreeks van het bedrijf naar de plaats van inlading te worden gebracht, zij mogen niet in aanraking komen met tweehoevige dieren andere dan runderen en varkens die niet voldoen aan de voor het intracommunautaire handelsverkeer gestelde voorwaarden;&#13;
-	zij moeten worden ingeladen in een plaats die gelegen is in het centrum van een gebied vrij van epidemische ziekten en na de inlading zo spoedig mogelijk rechtstreeks naar het grenskantoor van het land van verzending worden gebracht.&#13;
&#13;
Certificering tijdens het vervoer naar het land van bestemming dient vergezeld te gaan van een gezondheidscertificaat dat is voorzien in de richtlijn.&#13;
&#13;
Voor het transport van de dieren kan niet zonder meer gebruik worden gemaakt van iedere grensovergang tussen de Lid-Staten. Deze laatste wijzen zelf de kantoren aan waarlangs mag worden ingevoerd. De Lid-Staten moeten voor zover aan de veterinaire voorschriften is voldaan bij hun keuze wel rekening houden met de handelsroutes en met alle in aanmerking komende takken van vervoer.&#13;
&#13;
Voor fok -en gebruiksdieren gelden aanvullende eisen. Zij moeten de laatste 30 dagen voor inlading hebben verbleven op een bedrijf dat aan de hiervoor genoemde eisen voldoet. Daarnaast moeten zij zijn ingeënt tegen bepaalde virussen en vrij zijn van brucellose. Melkkoeien mogen bovendien geen ontstekingen hebben aan de uiers. Ook voor slachtrunderen die ouder zijn dan vier maanden gelden stringente inentingsverplichtingen (artikel 3). Wanneer echter niet geheel aan deze voorwaarden is voldaan, mogen de landen van bestemming aan één of meer landen van verzending een algemene vergunning of een tot bepaalde gevallen beperkte vergunning verstrekken, op grond waarvan de betreffende runderen en varkens alsnog naar hun grondgebied kunnen worden overgebracht. Het land van bestemming stelt de andere Lid-Staten en de Commissie hiervan onverwijld in kennis (artikel 7).&#13;
	Naast bovengenoemde runderen en varkens worden ook fok-, gebruiks- en slachtdieren die op een voor de verzending naar een andere Lid-Staat officieel erkende markt zijn aangekocht tot het intracommunautaire handelsverkeer toegelaten.&#13;
	Alle voor het intracommunautaire handelsverkeer bestemde fok- en gebruiksdieren moeten tenminste 6 maanden en slachtdieren moeten ten minste 3 maanden voor de dag van inlading op het grondgebied van de Lid-Staat van verzending hebben verbleven (artikel 4).&#13;
&#13;
Bevoegdheden Lid-Staten om toegang te weigeren&#13;
&#13;
Elk land van bestemming kan eisen dat de afzender of zijn lasthebber hem van tevoren in kennis stelt van het binnenkomen op zijn grondgebied van een zending runderen en varkens, van de soort, de aard en het aantal daarvan, de plaats van grensoverschrijding en de voorzienbare tijd van aankomst. Ook kan het land van bestemming de overbrenging van runderen en varkens naar zijn grondgebied verbieden, als bij een onderzoek aan het grenskantoor door een officiële dierenarts is vastgesteld dat deze dieren lijden aan of besmet zijn met een ziekte waarvoor aangifteplicht bestaat, of hiervan worden verdacht. Dit geldt ook wanneer de in artikel 3 en 4 genoemde voorgeschreven voorschriften voor deze dieren niet in acht zijn genomen (artikel 6 leden 2 en 3).&#13;
&#13;
Een Lid-Staat kan verder, indien er gevaar bestaat voor verbreiding van dierziekten door de overbrenging van runderen of varkens uit een andere Lid-Staat naar zijn grondgebied, de volgende maatregelen treffen:&#13;
&#13;
a.	indien er zich in deze andere Lid-Staat een epizoötische veeziekte voordoet, kan hij de overbrenging van runderen en varkens vanuit de delen van het grondgebied van deze Staat waar deze ziekte zich heeft voorgedaan, tijdelijk verbieden of beperken;&#13;
b.	indien een epizoötische veeziekte zich snel uitbreidt of in geval van een nieuwe ernstige en besmettelijke dierziekte, kan hij de overbrenging van runderen en varkens uit het gehele grondgebied van deze Staat tijdelijk verbieden of beperken.&#13;
&#13;
De maatregelen die een Lid-Staat in dit verband neemt, moeten binnen een termijn van tien werkdagen ter kennis van de overige Lid-Staten en van de Commissie worden gebracht met nauwkeurige vermelding van de gronden waarop zij berusten (artikel 9).&#13;
&#13;
De richtlijn laat de beroepsmogelijkheden van het in de Lid-Staten geldende recht tegen de in deze richtlijn bedoelde besluiten van de bevoegde autoriteiten onverlet (artikel 10).&#13;
&#13;
Raszuivere fokrunderen&#13;
&#13;
Richtlijn 77/504/EEG van de Raad van 25 juli 1977 betreffende raszuivere fokrunderen (PB nr. L 206/8 d.d. 12.08.77)&#13;
&#13;
Deze richtlijn regelt in feite het vrije verkeer van raszuivere fokrunderen. Totdat communautaire bepalingen worden vastgesteld, blijven de nationale bepalingen inzake de toelating van deze dieren tot de voortplanting, bestemming voor kunstmatige inseminatie etc. van kracht met dien verstande dat deze niet strenger mogen zijn dan die welke in de Lid-Staat van bestemming van toepassing zijn (artikel 3).&#13;
	De door de Lid-Staat officieel erkende organisatie of vereniging van veefokkers kunnen zich er niet tegen verzetten dat raszuivere fokrunderen van herkomst uit een andere Lid-Staat in hun stamboeken worden ingeschreven indien zij voldoen aan de communautair vast te stellen normen (artikel 4).&#13;
&#13;
Raszuivere fokschapen en geiten&#13;
&#13;
Richtlijn 89/361/EEG van de Raad van 30 mei 1989 betreffende raszuivere fokschapen en -geiten (PB nr. L 153/30 d.d. 06/06/89)&#13;
&#13;
Deze richtlijn betreft de zoötechnische problemen die zich kunnen voordoen bij het intracommunautaire handelsverkeer in raszuivere fokschapen en -geiten, alsmede in sperma, eicellen en embryo's van deze dieren (artikel 1). Zoals op het gebied van varkens mogen de Lid-Staten het handelsverkeer en de officiële erkenning van organisaties of verenigingen van fokkers die stamboeken bijhouden niet verbieden, beperken of belemmeren om zoötechnische redenen (artikel 2).&#13;
	De Lid-Staten kunnen eisen dat raszuivere fokschapen of -geiten, alsmede sperma, eicellen of embryo's van deze dieren bij het in de handel brengen vergezeld gaan van een zoötechnisch certificaat van het model vast te stellen door de Europese Commissie (artikel 6).&#13;
&#13;
Transport van dieren algemeen&#13;
&#13;
De eisen die gesteld worden voor alle dieren zijn nader uitgewerkt in Richtlijn 91/628 en Verordening (EG) nr. 1255/97.&#13;
&#13;
Richtlijn 91/628 EEG van de Raad van 19 november 1991 inzake de bescherming van dieren tijdens het vervoer en tot wijziging van de Richtlijnen 90/425 en 91/496 (PB nr. L 340/17 d.d. 11/12/91)&#13;
&#13;
Deze richtlijn is van toepassing op het vervoer van praktisch alle dieren voor zover dat vervoer een handelskarakter heeft en waarbij er een natuurlijk persoon aanwezig is die gedurende het vervoer verantwoordelijk is voor het dier (artikel 1).&#13;
	De richtlijn stelt verschillende eisen voor het vervoer van de dieren. Deze verschillen per diersoort. Deze eisen betreffen met name de vervoermiddelen en ook het aantal dieren dat maximaal in een bepaalde ruimte mag worden vervoerd.&#13;
	Daarenboven voorziet de richtlijn in rusttijden en tussenpozen voor het voederen en laten drinken van bepaalde diersoorten. Zieke of gewonde dieren mogen in principe niet worden vervoerd (artikel 3). De dieren moeten tijdens de gehele reis zijn geïdentificeerd en geregistreerd conform de bepalingen van Richtlijn 90/425/EEG en vergezeld gaan van de vereiste documenten (artikel 4). Voorts dient iedere vervoerder te zijn geregistreerd en te beschikken over een erkenning (artikel 5). De Lid-Staten dienen er voor te zorgen dat iedere vertraging bij het vervoer of elk lijden van dieren tot een minimum wordt beperkt (artikel 7).&#13;
&#13;
Verordening (EG) nr. 1255/97 van de Raad van 25 juli 1997 betreffende de communautaire criteria voor halteplaatsen en tot aanpassing van het in Richtlijn 91/628/EEG bedoelde reisschema (PB nr. L 174/1 d.d. 2.7.97)&#13;
&#13;
Deze verordening voorziet in een systeem van erkenning van halteplaatsen, die alleen mag worden afgegeven indien zij gelegen zijn in een gebied waar geen verbod of beperking geldt, onder toezicht staan van een officiële dierenarts, regelmatig geïnspecteerd worden en het functioneren in acht nemen van alle relevante communautaire voorschriften op veterinairrechtelijk gebied (artikel 3).&#13;
&#13;
De halteplaatsen mogen uitsluitend gebruikt worden om de dieren onderweg op te vangen, te voederen, te laten drinken, te laten rusten, onder te brengen, te verzorgen en verder te zenden (artikel 4).&#13;
&#13;
De richtlijn bevat in bijlage 1 uitgewerkte criteria voor de inrichting.&#13;
&#13;
b.	Vers vlees&#13;
&#13;
Runderen, schapen, geiten, varkens en eenhoevigen&#13;
&#13;
Voor de intracommunautaire handel in vers vlees geldt Richtlijn 72/461/EEG van de Raad van 12 december 1972 inzake veterinairrechtelijke vraagstukken op het gebied van het intracommunautaire handelsverkeer in vers vlees (PB nr. L 302/24 d.d. 31.12.72). Deze richtlijn beoogt de gezondheidstoestand te waarborgen van vers vlees van runderen, schapen, geiten, varkens en eenhoevigen, dat van de ene naar een andere Lid-Staat wordt verzonden. De richtlijn bepaalt, analoog aan Richtlijn 64/432/EEG, onder welke voorwaarden een dergelijke verzending is toegestaan.&#13;
&#13;
Voorwaarden&#13;
&#13;
Het vlees moet afkomstig zijn van dieren die gedurende tenminste de laatste 21 dagen voor het slachten, of wanneer de dieren minder dan 21 dagen oud zijn, sinds hun geboorte, op het grondgebied van de Gemeenschap hebben verbleven. Daarnaast moet het vlees afkomstig zijn van dieren die niet voortkomen uit een bedrijf of een gebied waarvoor veterinaire verbodsbepalingen gelden. In de slachthuizen van herkomst mag bovendien geen mond- en klauwzeer, varkenspest of Teschenerziekte zijn vastgesteld (artikel 3). In aanvulling op artikel 3 geldt voor vers vlees afkomstig van varkens, schapen of geiten, ook dat het slechts mag worden verzonden naar het grondgebied van een andere Lid-Staat, indien deze dieren niet uit een bedrijf afkomstig zijn van het land waarvoor veterinaire verbodsbepalingen zijn vastgesteld wegens het optreden van varkens- of geitenbrucellose (artikel 4). Het vlees dat niet aan deze voorwaarden voldoet, kan niet van een Europees keurmerk worden voorzien (artikel 5, lid 1). In afwijking van artikel 3 mogen de landen van bestemming echter aan een of meer landen van verzending een algemene of tot bepaalde gevallen beperkte vergunning verstrekken, op grond waarvan naar hun grondgebied vers vlees kan worden overgebracht van dieren die niet ten minste de laatste 21 dagen voor het slachten of die, wanneer het dieren betreft die minder dan 21 dagen oud zijn, niet sinds hun geboorte op het grondgebied van de Gemeenschap hebben verbleven. Wanneer een land van bestemming een dergelijke algemene vergunning verleent, stelt het de Commissie hiervan onverwijld in kennis (artikel 7).&#13;
&#13;
Bevoegdheden Lid-Staten om toegang te weigeren&#13;
&#13;
Wanneer niet aan de in de richtlijn gegeven voorwaarden is voldaan, kan het land van bestemming op zijn grondgebied het in het verkeer brengen van vers vlees verbieden. Het vlees moet in dat geval óf naar het land van bestemming worden teruggezonden óf worden vernietigd (artikel 5). De afzender heeft terzake het recht het advies van een veterinair deskundige in te winnen (artikel 6, lid 1). Wanneer zich in het land van herkomst een veeziekte voordoet, kan het land van bestemming ook de overbrenging van dit vlees van uit de delen van het grondgebied van deze Staat waar deze ziekte zich heeft voorgedaan, tijdelijk verbieden of beperken. Dit verbod kan worden uitgebreid tot het hele grondgebied, als een epidemische veeziekte zich snel uitbreidt of in geval van een nieuwe ernstige en besmettelijke dierziekte (artikel 8).&#13;
	De richtlijn laat, evenals Richtlijn 64/432/EEG, de beroepsmogelijkheden van het in de Lid-Staten geldende recht tegen de in de richtlijn bedoelde besluiten van de bevoegde autoriteiten onverlet (artikel 6, lid 2).&#13;
&#13;
Richtlijn 64/433/EEG van de Raad van 26 juni 1964 betreffende de gezondheidsvoorschriften voor de productie en het in handel brengen van vers vlees (PB nr. L 121/2012 d.d. 29.07.64)&#13;
&#13;
Deze richtlijn bevat gezondheidsvoorschriften voor de productie en het in handel brengen van voor menselijke consumptie bestemd vers vlees van als landbouwhuisdier gehouden runderen, varkens, schapen, geiten en eenhoevigen. De richtlijn betreft niet vlees in detailhandelzaken e.d. en is ook niet van toepassing op gehakt (artikel 1).&#13;
&#13;
De richtlijn bevat specifieke voorschriften voor hele en halve karkassen, uitgesneden delen en slachtafvallen alsmede vers vlees dat in een erkend koel- of vrieshuis is opgeslagen al dan niet onder douanetoezicht. Al dit vlees dient te worden gekeurd en voorzien van een keurmerk (artikelen 3 en 4).&#13;
&#13;
Vlees van dieren waarbij één van de in de richtlijn genoemde ziekten en aandoeningen zijn vastgesteld worden door de officiële dierenarts ongeschikt verklaard voor menselijke consumptie. Dit geldt ook voor gestorven dieren, doodgeboren dieren of ongeboren dode vruchten en voor te jong geslachte dieren waarvan het vlees oedeemverschijnselen vertoont (artikel 5).&#13;
&#13;
De richtlijn stelt ook eisen aan het slachten in slachthuizen door voor te schrijven dat in een erkend slachthuis gedurende de hele tijd dat er keuringen voor en na het slachten worden verricht tenminste één officiële dierenarts aanwezig is. Deze krijgt een veterinair toelatingsnummer (artikelen 9 en 10).&#13;
	Verder bevat de richtlijn een systeem van erkenning van de inrichtingen (bijlage 1).&#13;
&#13;
Pluimvee&#13;
&#13;
Richtlijn 71/118/EEG van de Raad van 15 februari 1971 inzake gezondheidsvraagstukken op het gebied van de productie en het in de handel brengen van vers vlees van pluimvee (PB nr. L 55/23 d.d. 08.03.71)&#13;
&#13;
Deze richtlijn is voor pluimvee de pendant van wat voor varkens en runderen geregeld wordt in Richtlijn 64/433/EEG.&#13;
&#13;
De controle richt zich hier met name ook op gevaar voor salmonella (artikel 5). Daarenboven dienen de Lid-Staten alle pluimveehouderijen die pluimvee aan slachthuizen leveren onder veterinaire controle te plaatsen (artikel 8).&#13;
	De richtlijn regelt ook het uit derde landen ingevoerde vlees van pluimvee. Het mag daarbij alleen gaan om erkende derde landen en inrichtingen (artikel 14).&#13;
&#13;
Richtlijn 91/494/EEG van de Raad van 26 juni 1991 tot vaststelling van veterinairrechtelijke voorschriften voor het intracommunautaire handelsverkeer en de invoer uit derde landen van vers vlees van pluimvee (PB nr. L 268/35 d.d. 24/09/91)&#13;
&#13;
In deze richtlijn worden dezelfde definities toegepast voor pluimvee als die in Richtlijn 90/539/EEG.&#13;
&#13;
Om in het intracommunautaire handelsverkeer te mogen worden ingebracht moet vers vlees afkomstig zijn van pluimvee dat afkomstig is van een bedrijf ten aanzien waarvan geen veterinairrechtelijke maatregelen met betrekking tot een pluimveeziekte zijn getroffen. Het bedrijf van herkomst dient ook niet te zijn gelegen in een gebied waarvoor in verband met het optreden van een besmettingshaard van een ziekte waarvoor het pluimvee vatbaar is, om veterinairrechtelijke redenen overeenkomstig de communautaire wetgeving beperkende maatregelen gelden waarbij controles van vlees van pluimvee noodzakelijk zijn.&#13;
	Tijdens het vervoer naar het slachthuis mag het pluimvee niet in contact zijn gekomen met pluimvee dat met aviaire influenza of met ziekte van Newcastle is besmet. Het pluimvee dient te zijn geslacht in slachthuizen waar op het ogenblik van slachten geen enkel geval van aviaire influenza of van de ziekte van Newcastle is geconstateerd.&#13;
&#13;
Vleesproducten en bepaalde andere producten van dierlijke oorsprong&#13;
&#13;
Richtlijn 77/99/EEG van de Raad van 21 december 1976 betreffende de gezondheidsvoorschriften voor de productie en het in handel brengen van vleesproducten en bepaalde andere producten van dierlijke oorsprong (PB nr. L 26/85 d.d. 31.01.77)&#13;
&#13;
Deze richtlijn bevat gezondheidsvoorschriften voor de productie en het in de handel brengen van vleesproducten en andere producten van dierlijke oorsprong die, na behandeling, bestemd zijn voor menselijke consumptie of de bereiding van andere levensmiddelen.&#13;
&#13;
Ook deze richtlijn bevat een erkenning in het systeem (artikel 3). In de handel gebrachte vleesproducten dienen bereid en opgeslagen te zijn in een inrichting die is erkend en gecontroleerd overeenkomstig de voorschriften van die richtlijn.&#13;
&#13;
Daarenboven geldt, dat het vlees uit derde landen overeenkomstig Richtlijn 90/675/EEG moet zijn gecontroleerd (artikel 3).&#13;
&#13;
De erkende inrichtingen krijgen een toelatingsnummer. De lijst daarvan wordt door de Lid-Staten aan de Commissie medegedeeld (artikel 8).&#13;
&#13;
Certificering algemeen&#13;
&#13;
Nadere regels over de wijze van certificering zowel voor dieren als dierlijke producten zijn neergelegd in Richtlijn 96/93/EG van de Raad van 17 december 1996 inzake de certificering van dieren en dierlijke producten (PB nr. L 13/28 d.d. 16/01/97).&#13;
&#13;
Het gaat erom dat de certificerend ambtenaren in principe de officiële dierenarts moet zijn. Deze mogen alleen certificeren wat ze persoonlijk kunnen weten of wat ze kunnen verifiëren en zij mogen geen blanco of onvolledige certificaten ondertekenen.&#13;
&#13;
B.	DE TWEEDE FASE (ONGEVEER 1990 TOT HEDEN)&#13;
&#13;
a.	Levende dieren&#13;
&#13;
Richtlijn 90/425/EEG van de Raad van 26 juli 1990 inzake de veterinaire en zoötechnische controles in het intracommunautaire handelsverkeer in bepaalde levende dieren en producten in het vooruitzicht van de totstandbrenging van de interne markt (PB nr. L 224/29 d.d. 18.8.90)&#13;
&#13;
Deze richtlijn bevat voor levende dieren dezelfde beginselen als de vorige richtlijn bevat voor vers vlees.&#13;
&#13;
Deze richtlijn bepaalt, dat de op grond van de communautaire richtlijnen uit te voeren veterinaire controles op dieren en producten van dierlijke oorsprong die bestemd zijn om in de handel te worden gebracht, niet meer aan de grenzen wordt uitgevoerd maar in principe op de plaats van vertrek van de producten (artikel 1).&#13;
&#13;
Daarenboven legt de richtlijn de verplichting op aan elke Lid-Staat om de Commissie en de andere Lid-Staten onmiddellijk in kennis te stellen van het uitbreken van dierziekten op zijn grondgebied die voor de veestapel of voor de volksgezondheid een ernstig gevaar kunnen opleveren (artikel 9).&#13;
&#13;
Op dat moment dient de Lid-Staat van oorsprong onmiddellijk de door de communautaire voorschriften voorgeschreven bestrijdings- of preventiemaatregelen ten uitvoer te leggen, met name de afbakening van de daarin bedoelde beschermingszones of iedere andere passende maatregel.&#13;
	De Lid-Staat van bestemming of doorvoer die bij een door hem uitgevoerde controle een ziekte heeft geconstateerd mag preventieve maatregelen nemen.&#13;
	In alle gevallen worden de definitief vast te stellen maatregelen genomen door de Commissie na raadpleging van het Permanente Veterinair Comité. In afwachting van die maatregelen kan de Lid-Staat van bestemming om ernstige redenen uit het oogpunt van de bescherming van gezondheid van mens en dier conservatoire maatregelen nemen ten aanzien van de betrokken inrichtingen dan wel, in geval van een epidemische dierziekte, ten aanzien van de in de communautaire voorschriften bedoelde beschermingszone.&#13;
&#13;
De dieren moeten bij verzending voldoen aan alle communautaire voorschriften en minstens even nauwlettend worden gecontroleerd als wanneer ze voor de nationale markt zouden zijn bestemd (artikel 4).&#13;
	Ook in het geval van levende dieren passen de Lid-Staten van bestemming slechts steekproefsgewijs en niet-discriminerende controlemaatregelen toe.&#13;
	De quarantaineplaats indien nodig, is gewoonlijk het bedrijf van bestemming. Ook kan een quarantaine station dienen (artikel 6).&#13;
	Indien het gaat om onjuiste documenten, dient de Lid-Staat van ontvangst de zaak op te lossen in samenwerking met de Lid-Staat van bestemming (artikel 9).&#13;
&#13;
C.	Producten van dierlijke oorsprong&#13;
&#13;
Richtlijn 89/662/EEG van de Raad van 11 december 1989 inzake veterinaire controles in het intracommunautaire handelsverkeer in het vooruitzicht van de totstandbrenging van de interne markt (PB nr. L 395/13 d.d. 30.12.89)&#13;
&#13;
De Lid-Staten dienen er op toe te zien, dat de vervaardiging en verpakking in orde is op de plaats van de productie. Aldaar dienen etikettering, gezondheidscertificaten of andere voorgeschreven documenten te worden gecontroleerd. In geval van niet naleven van de voorschriften verliest de inrichting haar erkenning.&#13;
&#13;
In geval van vervoer naar meer dan één bestemming moeten er van de producten evenveel partijen worden gemaakt als er bestemmingen zijn en elke partij moet vergezeld gaan van genoemd certificaat of document (artikel 3 lid 2).&#13;
&#13;
Controle ter bestemming kan slechts steekproefsgewijs en op niet discriminerende wijze (artikel 5). Indien de producten op de plaats van bestemming niet voldoen aan de eisen, gelasten de autoriteiten van de Lid-Staat van invoer dat de partijen worden vernietigd of voor andere bij de communautaire wetgeving voorgeschreven doeleinden worden gebruikt (artikel 7).&#13;
&#13;
Basisprincipes die ten grondslag liggen aan de twee richtlijnen&#13;
&#13;
Aan de Richtlijnen 89/622/EEG en 90/425/EEG ligt de doelstelling ten grondslag van het creëren van een interne markt, zonder grenzen. Het uitoefenen van controles door de Lid-Staten aan de grenzen dient ook voor wat betreft het verkeer in dieren en dierlijke producten zoveel mogelijk te worden beperkt. Daartoe ontwikkelen de richtlijnen een drietal principes:&#13;
a.	verantwoordelijkheid van de Lid-Staat van verzending voor de goede veterinaire kwaliteit van de dieren of de producten (controles bij oorsprong);&#13;
b.	uitoefenen van controlemaatregelen door de ontvangende Lid-Staat (niet aan de grens) (controles ter bestemming);&#13;
c.	verdergaande communautarisering van de in de Lid-Staten te nemen maatregelen ter bestrijding van dierziektes.&#13;
&#13;
Met betrekking tot de door de Lid-Staten uit te voeren controles wordt in belangrijke mate teruggegrepen op de reeds in andere richtlijnen neergelegde vereisten. De kerngedachte van de richtlijn lijkt daarom niet zozeer te liggen in het invoeren van nieuwe inhoudelijke voorschriften maar in het opleggen van de verplichting om de controles in principe niet meer aan de grens te doen plaatsvinden.&#13;
&#13;
Wel is van belang dat de richtlijnen, indien de autoriteiten van de Lid-Staat van bestemming tot de conclusie komen dat de dieren of producten niet voldoen aan de veterinaire voorschriften, aan de verzender of de gemachtigde de keuze laten tussen plaatsing onder controle met het oog op nieuw onderzoek, de slachting of vernietiging dan wel de terugzending.&#13;
&#13;
Lid-Staten kunnen dus niet zonder meer besluiten om over te gaan tot vernietiging (artikel 7 van Richtlijn nr. 89/662/EEG en artikel 8 van Richtlijn nr. 90/425/EEG).&#13;
&#13;
In het geval de Lid-Staat van bestemming moeilijkheden constateert dient hij de zaak op te lossen in samenwerking met de Lid-Staten van verzending en de Europese Commissie. Ondertussen moet de Lid-Staat van verzending de controles verscherpen of eventueel de afgifte van certificaten of vervoersdocumenten opschorten. Daartegenover mag de Lid-Staat van bestemming daarop zijn controles intensiveren. Desnoods moet de Europese Commissie zelf maatregelen nemen. Hierop wordt hieronder nog teruggekomen.&#13;
&#13;
Optreden in geval van uitbreken van dierziektes&#13;
&#13;
In het systeem van de richtlijn is er ook in voorzien dat, wederom met het oog op het handhaven van een zo groot mogelijk vrij verkeer van levende dieren en dierlijke producten, de Lid-Staten onderling en ook met de Europese Commissie samenwerken in geval van het uitbreken van dierziektes op hun eigen grondgebied (artikel 9 van Richtlijn 89/662/EEG, artikel 10 van Richtlijn 90/425/EEG). Hierbij treedt het aspect van de communautarisering van de materie het meest op de voorgrond.&#13;
&#13;
Ieder Lid-Staat dient andere Lid-Staten en de Commissie onmiddellijk in kennis te stellen, niet alleen van het uitbreken op zijn grondgebied van in Richtlijn 82/894/EEG bedoelde ziektes maar ook van het uitbreken van zoönoses, ziektes of andere aandoeningen die voor de veestapel of voor de gezondheid van de mens een ernstig gevaar kunnen opleveren.&#13;
&#13;
De Lid-Staat van verzending dient onmiddellijk in te grijpen op basis van de eventueel op dit gebied bestaande communautaire voorschriften.&#13;
	De Lid-Staat van bestemming of doorvoer die daadwerkelijk bij een levend dier of een dierlijk product uit een andere Lid-Staat een probleem constateert kan preventieve maatregelen nemen met inbegrip van het in quarantaine plaatsen van dieren.&#13;
&#13;
Verder kan de Lid-Staat van bestemming wel conservatoire maatregelen nemen, maar in principe is de zaak aan de Europese Commissie: haar ambtenaren kunnen de zaak inspecteren en zo nodig zelf onmiddellijk conservatoire maatregelen nemen.&#13;
&#13;
Indien de Commissie over voldoende tijd beschikt dient zij te besluiten middels inschakeling van het Permanente Veterinair Comité. Ook door de Commissie vastgestelde conservatoire maatregelen dienen naderhand via de procedure van voorlegging aan het Permanente Veterinair Comité te worden bevestigd, gewijzigd of te worden teniet gedaan.&#13;
&#13;
Over deze procedure kan worden gezegd dat zij een compromis vormen tussen enerzijds de wens van de Europese Commissie om waarlijk de Europese executieve te zijn en in plaats van de Lid-Staten vertegenwoordigd in de Raad te mogen beslissen, conform het beginsel neergelegd in artikel 202 EG-Verdrag inhoudende dat die Raad aan de Commissie bevoegdheden moet delegeren, en anderzijds de jaloezie van de Lid-Staten om hun eigen bevoegdheden af te staan.&#13;
&#13;
Het Permanente Veterinair Comité bestaat – formeel gezien – uit veterinaire deskundigen voor de Lid-Staten. Indien de Europese Commissie een besluit wil nemen ter uitvoering van de twee genoemde richtlijnen (het Comité speelt overigens ook bij vele andere richtlijnen een overeenkomstige rol) dan dient de vertegenwoordiger van de Commissie dat Comité een ontwerp voor te leggen. Het Comité dient binnen een termijn van twee dagen advies uit te brengen, dat advies wordt uitgebracht met dezelfde meerderheid van stemmen die geldt voor de Raad indien hij volgens het EG-Verdrag moet besluiten met gekwalificeerde meerderheid. De voorzitter, normaal gesproken een ambtenaar van de Europese Commissie, neemt niet aan de stemming deel. Als het Comité een positief advies uitbrengt, dan kan de Commissie overgaan tot vaststellen van een maatregel. Wijkt het advies van het Comité af van de voorgestelde maatregel of is er geen advies, dan dient de Commissie de zaak onmiddellijk voor te leggen aan de Raad die met gekwalificeerde meerderheid van stemmen besluit. Neemt de Raad evenwel binnen vijftien dagen geen besluit, dan valt de besluitvormingsbevoegdheid terug aan de Commissie. &#13;
&#13;
Deze procedure die in het Frans aangeduid wordt met ‘filet’ en ‘contre-filet’, heeft varianten die evenwel alle op hetzelfde neerkomen.&#13;
&#13;
Toepassing van het beleid in de tweede fase&#13;
&#13;
De aan de Commissie onder de Richtlijn 89/662/EEG en 90/425/EEG gegeven bevoegdheden hebben geleid tot een zeer frequent gebruikmaken daarvan. Aldus hebben enkele honderden beschikkingen het licht gezien, waarvan opvallend is dat de bepalingen van die richtlijnen, die de Commissie de bevoegdheid geven om maatregelen ter preventie en bestrijding van dierziekten te gelasten, door haar gebruikt worden om beslissingen te nemen ten aanzien van dierziekten waarvan de materie op zich reeds in andere richtlijnen geregeld was in de vorm van instructies aan de Lid-Staten zonder tussenkomst van de Commissie. In feite heeft de Commissie aldus een zeer groot deel, zo niet het overgrote deel van de regelgevingsbevoegdheid, ook die toegespitst op individuele situaties in een bepaalde Lid-Staat, naar zich toegetrokken.  De slagvaardigheid van het Gemeenschapsbeleid is hierdoor enorm vergroot. Terwijl richtlijnen een marge overlaten aan de Lid-Staten wat betreft het te bereiken resultaat kan middels een Commissiebeschikking een precies omschreven opdracht aan de Lid-Staat worden verstrekt. Beschikkingen kunnen ook steeds worden aangepast, zodat bijvoorbeeld de opheffing kan worden bevolen van eerder aan een Lid-Staat verleende toestemming om invoerverboden te hanteren.  Vaak bevatten zulke beschikkingen communautaire procedures voor het toezicht op de naleving en procedures om een genomen beschikking in het licht van nieuwe wetenschappelijke informatie te voorzien. Een pregnant voorbeeld hiervan is de MKZ bestrijding in Nederland. Aldus heeft de Commissie door middel van Beschikkingen 2001/223/EG (PB nr. L 82/29 d.d. 22.03.01), 2001/246/EG (PB nr. L 88/21 d.d. 28.03.01) en 2001/279/EG (PB nr. L 96/19 d.d. 06.04.01) in feite het gehele scenario neergezet voor de MKZ bestrijding in Nederland.&#13;
&#13;
Gezien bovenstaande is het niet verwonderlijk dat de meeste rechtspraak over beide richtlijnen zowel die van het Hof van Justitie van de Europese Gemeenschappen als van nationale Nederlandse rechters draait om de vraag naar de reikwijdte van de Commissiebevoegdheden en naar die van de (overblijvende) bevoegdheden van de Lid-Staten om maatregelen te mogen vaststellen. De kwestie van de bevoegdheden van de Lid-Staten speelt vooral daar waar het gaat om het instellen van handelsbeperkende maatregelen in het verkeer met andere Lid-Staten en met derde landen. Aldus wees het Hof van Justitie van de Europese Gemeenschappen op 8 januari 2002 in de zaken C-428/99 Van den Bor, en C-907/99, Denkavit, twee arresten over de interpretatie van artikel 8 lid 1 sub a en artikel 10 van Richtlijn 90/425/EEG, welke bepaling naar de letter genomen de bevoegdheid van de Lid-Staten tot het treffen van maatregelen beperkt tot de situatie waarop op eigen grondgebied dierziekten optreden. In die zaken ging het evenwel om Nederlandse maatregelen gericht tegen BSE in verband met dieren uit het Verenigd Koninkrijk terwijl de ziekte nog niet in Nederland was uitgebroken. Het Hof gaf in onderhavige gevallen evenwel een ruime uitleg aan de desbetreffende bepalingen. &#13;
&#13;
Het aantal gevallen van BSE, de incubatieperiode van verschillende jaren gedurende welke BSE niet kan worden ontdekt, de wetenschappelijke onzekerheid over de wijzen van overdracht van de ziekte en de omstandigheid dat de dieren niet in het Verenigd Koninkrijk waren te traceren, waren voor het Hof voldoende grond om de Lid-Staten op grond van artikel 8, lid 1, sub a, van richtlijn 90/425/EG gerechtigd te achten tot het doden van op hun grondgebied aanwezige kalveren uit het Verenigd Koninkrijk.&#13;
&#13;
Ook de Hoge Raad heeft in twee arresten zijn oordeel gegeven over de vraag of artikel 9 van richtlijn 89/662/EG ook een grondslag kan opleveren voor een Lid-Staat voor handelsbeperkende maatregelen indien er geen situatie zou bestaan waarbij de ziekte die de oorzaak was van die maatregelen niet op zijn eigen grondgebied zou zijn uitgebroken.&#13;
&#13;
In het geval in de zaak Staat / Beusmeat c.s.  was de Staat in het kader van maatregelen ter bestrijding van BSE overgegaan tot wijziging van de Regeling aanwijzing hoog-risico-materiaal (hierna: Regeling HRM), het Keuringsregulatief 1994 en de Regeling uitvoer vers vlees en vleesbereidingen, die tot gevolg had dat de invoer van runderkoppen uit andere Lid-Staten van de Europese Unie onmogelijk werd, en dat de Nederlandse uitsnijderijbedrijven uitgebeende koppen van runderen ouder dan één jaar meteen ter destructie moesten aanbieden, dus niet konden verkopen aan de verwerkende industrie. Artikel 9, lid 1 van Richtlijn 89/662/EEG die door de Staat als basis van zijn bevoegdheid werd ingeroepen richt zich tot de Lid-Staat van oorsprong en legt deze de verplichting op om maatregelen te nemen.&#13;
&#13;
De Hoge Raad liet het arrest van het Hof dat tot de conclusie kwam dat Nederland in onderhavig geval geen Lid-Staat van oorsprong is niet in stand. Er bestaat volgens hem geen grond voor een beperkte uitleg van artikel 9, lid 1 van de Richtlijn in die zin dat daarin onder Lid-Staat van oorsprong niet mede zou kunnen worden verstaan de Lid-Staat waar een afgeleid product wordt geproduceerd. De Staat mocht dus, nu in Nederland kopvlees wordt geproduceerd, aan artikel 9, lid 1 van de Richtlijn de bevoegdheid ontlenen om, gegeven het ernstige gevaar dat BSE kan opleveren voor de gezondheid van mens en dier, de maatregel(en) te nemen die hij passend acht.&#13;
&#13;
In de zaak Productschap voor Vee en Vlees / de Staat  die een gelijksoortige casus kent, voegt de Hoge Raad hier aan toe dat het betoog dat een Lid-Staat van oorsprong de in artikel 9, lid 1 bedoelde maatregelen uitsluitend kan nemen indien de in de eerste alinea van lid 1 bedoelde zoönoses, ziektes of andere aandoeningen op zijn grondgebied zijn uitgebroken, niet als juist kan worden aanvaard. Ook kan uit het enkele feit dat artikel 9, lid 1 de Lid-Staten voorschrijft hoe zij moeten handelen bij het uitbreken van dierziekten, niet worden afgeleid dat de richtlijn ertoe zou strekken de Lid-Staten de vrijheid te ontnemen om in andere situaties passende preventieve maatregelen te treffen.&#13;
&#13;
Hier past de opmerking dat de Hoge Raad de bepaling ruimer lijkt te interpreteren dan het Hof de overeenkomstige bepalingen in Richtlijn 90/425/EEG interpreteert, en ook dat de Hoge Raad geen oog lijkt te hebben voor de omstandigheid dat de richtlijn nu juist een einde beoogt te maken aan de bevoegdheid van de Lid-Staten voorzien in artikel 36 (oud) EG-Verdrag om autonoom maatregelen te treffen die het handelsverkeer tussen de Lid-Staten belemmeren.&#13;
&#13;
</content><legacyfootnotes>* Mr. H.J. Bronkhorst is advocaat te ’s-Gravenhage bij het kantoor De Brauw Blackstone Westbroek.&#13;
1. Cf arrest van het Hof van Justitie van de Europese Gemeenschappen van 13 december 2001 in de zaak&#13;
C-93/00 (Europees Parlement tegen Raad van de Europese Unie).&#13;
2. Daarenboven mogen deze maatregelen geen verdere beperkingen teweegbrengen dan noodzakelijk is&#13;
voor het met deze maatregelen te bereiken doel. Het Hof van Justitie van de Europese Gemeenschappen&#13;
heeft in concrete gevallen herhaaldelijk uitgesproken dat nationale maatregelen, weliswaar getroffen met&#13;
het oog op de bestrijding van dierziekten, een schending vormden van het evenredigheidsbeginsel&#13;
(Cf arrest van 5 mei 1988 in de zaak C-157/96, Jurispr. 1998, I-2211; arrest van 5 mei 1988 in de zaak&#13;
C-180/96, Jurispr. 1998, I-2265; arrest van 8 februari 1983 in de zaak 124/81, Jurispr. 1983/203).&#13;
3. Voor een vollediger overzicht wordt verwezen naar mijn bijdrage ‘dierenwelzijn en dierengezondheid’&#13;
in het Handboek Agrarisch Grondverkeer.&#13;
4. De instelling van het Comité als zodanig is veel ouder (Besluit nr. 68/361/EEG van de Raad van&#13;
15 oktober 1968 tot instelling van een Permanent Veterinaire Comité (PB nr. L 255/23 d.d. 18.10.68)).&#13;
5. Het vervolg op deze ontwikkeling wordt gevormd door het aannemen niet meer van richtlijnen, maar&#13;
van direct in de rechtsordes van de Lid-Staten toepasselijke verordeningen. Aldus is bijvoorbeeld op&#13;
1 juli 2001 Verordening (EG) nr. 999/2001 van het Europees Parlement en de Raad van 22 mei 2001 (PB&#13;
nr. L 147/1 d.d. 31.5.01) in werking getreden waardoor een volledige harmonisatie tot stand is gekomen&#13;
van voorschriften inzake preventie, bestrijding en uitroeiing van bepaalde overdraagbare spongiforme&#13;
encefalopathieën. Zij is van toepassing op de productie en het in de handel brengen van levende dieren&#13;
en producten van dierlijke oorsprong, en in een aantal specifieke gevallen op de uitvoer daarvan.&#13;
6. Dat laat onverlet dat Lid-Staten het niet steeds eens zijn met de (consequenties van) door de Commissie&#13;
bevolen maatregelen. Aldus heeft de Commissie zich tot het Hof dienen te wenden toen Frankrijk geen&#13;
gevolg wenste te geven aan de opheffing van het uitvoerverbod van Britse runderen en rundvlees (arrest&#13;
van 13 december 2001 in de zaak C 1/00 Commissie tegen Frankrijk). Zie bijvoorbeeld t.a.v. Beschikkingen&#13;
98/256/EG, 98/692/EG en het arrest van het Hof van 22 oktober 2002 in de zaak C 241/01&#13;
(National Farmers Union / Secretariat de Governement); t.a.v. Beschikking 98/653/EG gericht tot Portugal&#13;
het arrest van het Hof van 12 juli 2001 in de zaak C 365/99 waarin Portugal tevergeefs opkwam&#13;
tegen embargo’s opgelegd aan dat land i.v.m. BSE.&#13;
7. Zie r.o. 32 e.v.&#13;
8. Zie mijn noot op het arrest Van den Bor in SEW 10 (2002) oktober.&#13;
9. HR 12 mei 2000, nr. C 98/190, NJ 2000, 74.&#13;
10. HR 19 juni 1998, nr. 16.624, NJ 1999, 219.</legacyfootnotes><footnotes><footnote/></footnotes><auteurs>mr. H.J. Bronkhorst</auteurs><published>2003-06-01 00:00:00</published><modified>2003-06-01 00:00:00</modified><editiondate>2003-06-01</editiondate><htmlpath>https://denhollander.info/artikel/4504</htmlpath></article>
</articles></edition>