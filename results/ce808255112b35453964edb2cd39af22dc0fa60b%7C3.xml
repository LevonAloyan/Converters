<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2004</searchword><id>3505</id><udhid>UDH:TvAR/3505</udhid><titel>Europees landbouwbeleid: melkquota</titel><searchwords><searchword>TvAR 2/2004</searchword><searchword>UDH:TvAR/3505</searchword></searchwords><attachments><attachment><name>2004_nr 2_Artikel_Bronkhorst.pdf</name><extention>pdf</extention><url>https://denhollander.info/download/3521/ci</url></attachment></attachments><inleiding>Toen deze dag werd aangekondigd betrof mijn taak nog het bespreken van de voorstellen van de Europese Commissie voor verordeningen van de Raad. Ondertussen hebben de reeds vanaf het voorjaar in roulatie zijnde voorstellen en ontwerpen zich geconcretiseerd: op 29 september 2003 is de Raad overgegaan tot zowel het vaststellen van een wijziging van de Gemeenschappelijke ordening der markten in de sector melk en zuivelproducten (Verordening (EG) nr. 1787/2003) alsmede van Verordening (EG) nr. 1788/2003 (PB L 270/121 d.d. 21.10.2003).&#13;
&#13;
Voor het onderwerp van deze middag is vooral laatstgenoemde verordening van belang. De tekst die officieel betreft "de vaststelling van een heffing in de sector melk en zuivelproducten" is van kracht vanaf 1 april 2004 en voorziet in een verlenging van de superheffing voor maar liefst een periode van 12 jaar vanaf 1 april 2004.&#13;
&#13;
Het motto van de "redrafting" is enerzijds stroomlijning geweest en aan de andere kant een herbezinning op de positie van de producent als titularis van melkquota. Dat laatste aspect is naar blijkt aan de orde gekomen naar aanleiding van het arrest van het Hof van Justitie van de Europese Gemeenschappen van 22 juni 2002 in de zaak C-401/99 (Thomsen). Daarop wordt later ingegaan, ook op de definitie van producent onder de verordening. &#13;
</inleiding><content>2.	Stroomlijning&#13;
&#13;
De nieuwe verordening behandelt allereerst de heffing die gerelateerd is aan overschrijding van de nationale referentiehoeveelheid die op nationaal niveau in elke Lid-Staat en afzonderlijk voor leveringen en rechtstreekse verkopen door producenten moet worden vastgesteld. Ingevolge artikel 5 wordt onder "levering" verstaan elke levering van melk aan een koper. De levering van melk anders dan aan een koper en van andere zuivelproducten dan melk aan een koper wordt gebracht onder het begrip "rechtstreekse verkoop". Voor leveringen en rechtstreekse verkoop kunnen voor een producent twee referentiehoeveelheden bestaan (Cf artikel 1, lid 2 en artikel 5).&#13;
&#13;
Voor wat betreft de toekenning van referentiehoeveelheden en hun vetgehalte wordt voortgeborduurd op die welke waren toegekend overeenkomstig de oude Verordening nr. 3950/92.&#13;
&#13;
Producenten kunnen voorts slechts beschikken over één of twee individuele referentiehoeveelheden, waarvan één voor leveringen en één voor rechtstreekse verkoop. Meerdere referentiehoeveelheden op één bedrijf lijken dus tot de juridische onmogelijkheid te gaan behoren.&#13;
&#13;
Zoals onder de oude verordening kan het schuiven binnen de twee soorten referentiehoeveelheden door een producent slechts op gemotiveerd verzoek. &#13;
&#13;
Opvallend is, dat de hoogte van de te betalen heffing niet meer zoals in de vorige verordening gerelateerd is aan de richtprijs voor melk (115%), die overigens met Verordening 1787/2003 wordt afgeschaft. Artikel 2 stelt de heffing per 100 kilogram melk vast voor het gehele tijdvak van twaalf jaar. Hij begint met EUR 33,27 voor de periode 2004/2005, EUR 30,91 voor 2005/2006 en is het laagste vanaf de periode 2007/2008 met EUR 27,83.&#13;
&#13;
De Lid-Staten worden ook meer achter hun broek gezeten bij het innen. Enerzijds mogen zij daarvoor 1% als inningskosten achterhouden, maar anderzijds moeten de verschuldigde heffingen vóór 1 oktober na de afloop van ieder tijdvak worden afgedragen aan de Europese Commissie. Gebeurt dat niet, dan kan de Commissie het verschuldigde bedrag in mindering brengen op de door de Commissie aan de Lid-Staten in verband met de financiering van het Gemeenschappelijk landbouwbeleid te betalen voorschotten (artikel 3).&#13;
&#13;
De levering en de rechtstreekse verkoop van melk en andere zuivelproducten wordt met, naar gezegd kan worden een germanisme, aangeduid als "vermarkting". De heffing wordt door een Lid-Staat verschuldigd boven de hoeveelheden die bij wijze van levering of rechtstreekse verkoop uitgaan boven de in de bijlage I bij de verordening vastgestelde nationale hoeveelheden.&#13;
&#13;
Op nationaal niveau is de koper verantwoordelijk voor het innen van de heffing, dit naar moet worden aangenomen alleen in relatie tot de aan hem door producenten geleverde hoeveelheden (artikel 11).&#13;
&#13;
Bij rechtstreekse verkoop wordt naar keuze van de Lid-Staat de bijdrage van elke producent in de betaling van de heffing al dan niet na hertoewijzing van het ongebruikte deel van de nationale referentiehoeveelheid voor directe verkoop hetzij op het passende territoriaal niveau hetzij nationaal vastgesteld (artikel 12). Uit één en ander kan de conclusie worden getrokken, dat onderschrijden van de superheffing alleen een rol kan spelen als het gaat om rechtstreekse verkoop, niet om leveringen aan een koper.&#13;
Geheel zeker is dit evenwel niet in verband met het bepaalde in artikel 13, waarbij wel in het gedeeltelijk terugbetalen van geïnde superheffing aan producenten wordt voorzien.&#13;
&#13;
3.	Herdistributie van referentiehoeveelheden&#13;
&#13;
Bij de herdistributie van referentiehoeveelheden speelt enerzijds: hoe raken titularissen deze kwijt, anderzijds: hoe kan een referentiehoeveelheid worden verkregen. Zoals hierna zal worden bezien zijn de figuren van overdracht en intrekking tevens op deze problematiek van invloed. De wens tot reallocatie van referentiehoeveelheden blijkt uit de 15e en 16e considerans van de verordening, die luiden als volgt:&#13;
&#13;
"(15) 	De onderbenutting van de referentiehoeveelheden door de producenten kan een harmonische ontwikkeling van de melkproductie verhinderen. Om dergelijke problemen te voorkomen, moeten de lidstaten kunnen beslissen dat, bij aanzienlijke onderbenutting gedurende een significant tijdsverloop, de ongebruikte referentiehoeveelheden naar de nationale reserve gaan, zodat deze aan de andere producenten kunnen worden toegewezen. Er moeten echter bepalingen worden vastgesteld voor het geval waarin producenten de tijdelijk stilgelegde melkproductie willen hervatten.&#13;
&#13;
(16)	In de lidstaten die de tijdelijke overdracht van een deel van de individuele referentiehoeveelheid hebben toegestaan, is gebleken dat dit tot een grotere doeltreffendheid van de regeling heeft bijgedragen. De toepassing van dit mechanisme mag echter verdere structurele ontwikkelingen en aanpassingen niet doorkruisen en de eventueel daaruit voortvloeiende administratieve moeilijkheden mogen niet worden onderschat, noch mag voormalige producenten die niet meer actief zijn, worden toegestaan hun referentiehoeveelheid langer te behouden dan strikt noodzakelijk is voor de overdracht aan een actieve producent."&#13;
&#13;
Vanuit bovengenoemde gedachtegang dat alleen de actieve producent titularis kan zijn wordt het begrip producent, onder verwijzing naar de definitie van landbouwer in artikel 2 van Vo. 1782/2003, onder de verordening gedefinieerd, inhoudende:&#13;
&#13;
a.	het beheren van een landbouwbedrijf; en&#13;
b.	het produceren van melk en vermarkten daarvan dan wel het treffen van voorbereidingen om dit in de zeer nabije toekomst te doen.&#13;
&#13;
Alvorens te analyseren hoe de verordening herschikking van referentiehoeveelheden tot stand brengt o.a. bij het regelen van de figuren van overdracht en inactiviteit is het nuttig om eerst te bezien wat op dit vlak (ongeveer) hetzelfde blijft.&#13;
&#13;
3.1	Overdracht van referentiehoeveelheden&#13;
&#13;
Het bestaande stelsel, dat bij overgang van het bedrijf de referentiehoeveelheid samen met het bedrijf wordt overgedragen aan de producent die het bedrijf overneemt, wordt in stand gehouden. Daarbij moeten, zoals onder de vorige verordening, de Lid-Staten rekening houden met de voor de melkproductie gebruikte oppervlakten of met andere objectieve criteria en in voorkomend geval met de overeenkomst tussen partijen (artikel 17 lid 1).&#13;
Overigens is de bepaling er niet duidelijker op geworden nu hij specifiek bepaalt dat de bepaling ook van toepassing is bij vererving vóór het overlijden van de erflater. &#13;
&#13;
Ook geldt weer dat bij ontstentenis van een overeenkomst tussen partijen in het geval van het verstrijken van een pachtovereenkomst die niet onder soortgelijke voorwaarden kan worden verlengd, de individuele referentiehoeveelheden worden overgedragen aan de overnemende producent met inachtneming van de rechtmatige belangen van de partijen.&#13;
&#13;
Nieuw is lid 2 van artikel 17, dat zegt dat wanneer referentiehoeveelheden in het kader van o.a. verpachting worden overgedragen, de Lid-Staten, op basis van objectieve criteria en met het oog op toewijzing van de referentiehoeveelheden aan uitsluitend de producenten, kunnen besluiten dat de referentiehoeveelheid niet samen met het bedrijf wordt overgedragen.&#13;
&#13;
Artikel 17 lid 2 luidt als volgt:&#13;
&#13;
"Wanneer de referentiehoeveelheden overeenkomstig lid 1 in het kader van verpachting of andere middelen met vergelijkbare rechtsgevolgen zijn of worden overgedragen, kunnen de lidstaten op basis van objectieve criteria en met het oog op toewijzing van de referentiehoeveelheden aan uitsluitend de producenten, besluiten dat de referentiehoeveelheid niet samen met het bedrijf wordt overgedragen."&#13;
&#13;
Deze bepaling moet op zijn minst enigszins cryptisch worden geacht. Immers hij behandelt met name de casus dat referentiehoeveelheden in samenhang met pacht worden overgedragen of zijn overgedragen. Dat lijkt dus te zijn in samenhang met de overdracht van althans een gedeelte van het bedrijf, terwijl vervolgens wordt gezegd dat Lid-Staten kunnen bepalen dat deze overdracht juist geschiedt zonder een al dan niet complete overdracht van het bedrijf.&#13;
&#13;
De bepalingen van de Franse, Duitse en Engelse versies leiden niet tot meer duidelijkheid. &#13;
&#13;
De conclusie moet zijn dat de Europese regelgever, zij het op onduidelijke wijze, getracht heeft om meer nadruk te leggen tussen actieve en niet-actieve producenten, zulks uiteindelijk weer vanuit de door het arrest Thomsen geïnspireerde gedachte dat referentiehoeveelheden zoveel mogelijk ter beschikking moeten komen van actieve producenten, maar dat de insteek fout is: de verpachter verkrijgt wel degelijk het bedrijf, zij het dat hij niet de eigendom verkrijgt van de bedrijfsmiddelen. Maar daarin verschilt deze niet van de huurder die genoemd wordt in lid 1 van artikel 17 die voor het verkrijgen van referentiehoeveelheden wèl afhankelijk is van overdracht van een bedrijf of één gedeelte ervan. Aldus lijkt lid 2 van artikel 17 louter op een politieke verklaring ten gunste van de pachter, zonder enige juridische betekenis.&#13;
&#13;
3.2	De tijdelijke overdracht ("leasen") van referentiehoeveelheden en de mogelijke gevolgen daarvan (intrekking)&#13;
&#13;
In het oorspronkelijke Commissievoorstel dat ten grondslag heeft gelegen aan de Verordening (EEG) nr. 3950/92 was het verleasen van quota slechts bedoeld als een manier om een gedeelte van referentiehoeveelheden die door producenten tijdelijk niet werden gebruikt te kunnen overdragen ten behoeve van andere producenten.&#13;
&#13;
Uit onderzoek van de wetsgeschiedenis van die verordening blijkt dat het oorspronkelijke Commissievoorstel ergens in het traject van de behandeling door de Raad gewijzigd is in die zin dat de passage inhoudende dat het slechts van toepassing zou zijn op referentiehoeveelheden die voor een gedeelte niet werden gebruikt, is vervallen, zodat referentiehoeveelheden in hun totaliteit voor een periode van 12 maanden tijdelijk konden worden overgedragen. Voor die wijziging is geen enkele reden gevonden. Het ging om een plicht van de Lid-Staten om in deze mogelijkheid te voorzien, zij het dat deze onder bepaalde objectieve omstandigheden, zoals dringende redenen van administratieve aard van die mogelijkheid konden afzien.&#13;
&#13;
In tegenstelling tot de oorspronkelijke verordening wordt de mogelijkheid voor producenten om quota per tijdvak van 12 maanden te verleasen op tweeërlei wijze ingeperkt.&#13;
&#13;
In de eerste plaats kan slechts een gedeelte van de referentiehoeveelheden worden verleasd (artikel 16 lid 1).&#13;
In de tweede plaats moeten bepalingen met betrekking tot intrekken van quota in tegenstelling tot in de Verordening (EEG) nr. 3950/92 waarschijnlijk zo worden begrepen, dat verleasde melkquota worden beschouwd als gedeelten van referentiehoeveelheden die ongebruikt zijn gebleven gedurende een tijdvak van 12 maanden. Daardoor valt de figuur van het verleasen van meer dan 30% van de referentiehoeveelheid waarschijnlijk onder artikel 15 lid 2 van de nieuwe verordening die aan de Lid-Staat de mogelijkheid toekent om over te gaan tot intrekken. Wat de grenzen zijn aan deze bevoegdheid van de Lid-Staten komt hierna aan de orde.&#13;
&#13;
Het is zeer aannemelijk dat het eerder aangehaalde arrest in de zaak C-401/99 vooral tot deze ommezwaai van de Europese regelgever aanleiding heeft gegeven. In een zogenaamde "interpretative note" van het Directoraat-Generaal Landbouw van de Europese Commissie van 8 november 2002, gevolgd door een notitie van hetzelfde Directoraat-Generaal van 5 februari 2003, wordt het standpunt ingenomen dat uit het arrest de conclusie kan worden getrokken dat titularissen van referentiehoeveelheden ofwel actieve producenten moeten zijn, ofwel het voornemen moeten hebben om dat op korte termijn te worden. De producent die daarom een gedeelte van zijn quotum verleast zou voor dat gedeelte niet actief zijn en zou om die reden dan ook vallen onder de regels met betrekking tot het intrekken van quota onder de oude Verordening (EEG) nr. 3950/92.&#13;
&#13;
In navolging van het Commissievoorstel wordt door de Raad in de reeds aangehaalde 16e considerans van de verordening overwogen dat het aan voormalige producenten die niet meer actief zijn, niet wordt toegestaan hun referentiehoeveelheid langer te behouden dan strikt noodzakelijk is voor de overdracht aan een actieve producent.&#13;
&#13;
In de nieuwe verordening lijkt in artikel 15, lid 2, de intrekkingsmogelijkheid van de Lid-Staten in het geval van verleasen niet uitgesloten, nu het gedeelte in de tekst van de oorspronkelijke verordening dat het verleasen uitdrukkelijk niet kwalificeerde als inactiviteit, is verwijderd. Om precies te zijn: het verleasen was geregeld in artikel 6 lid 1 van de verordening terwijl artikel 5, dat de intrekking van referentiehoeveelheden betrof, van toepassing was, juist onverminderd de bepaling van artikel 6.&#13;
&#13;
Er kan volgens artikel 15, lid 2, door de Lid-Staten worden bepaald dat indien minder dan 70% vermarkt wordt, het niet vermarkte gedeelte kan worden ingetrokken. Wel kan worden gewezen op het feit dat de intrekkingsmogelijkheid van artikel 15, lid 2, in de eerste plaats een facultatieve is: de Lid-Staten zijn niet verplicht daarvan gebruik te maken.&#13;
&#13;
In de tweede plaats is van belang dat een onder artikel 15, lid 2, ingetrokken referentiehoeveelheid in principe onder omstandigheid dient terug te vallen aan de titularis. Immers, de tweede alinea van artikel 15, lid 2, houdt in dat de Lid-Staten de voorwaarden bepalen waaronder een referentiehoeveelheid opnieuw aan de betrokken producent wordt toegewezen indien deze de vermarkting hervat. Deze bepaling geeft geen discretionaire bevoegdheid aan de Lid-Staten: zij moeten voorzien in de mogelijkheid van teruggave.&#13;
&#13;
3.3	Inactiviteit (overig)&#13;
&#13;
Voor het overige zijn de regels met betrekking tot intrekking van quota in het geval van inactiviteit uitgebreid ten opzichte van de vorige verordening.&#13;
&#13;
In feite zijn er in de situatie waarin een producent gedurende een bepaalde periode in het geheel geen melk vermarkt twee regels:&#13;
&#13;
a.	Indien men gedurende een tijdvak van 12 maanden geen producent is, wordt de referentiehoeveelheid aan de nationale reserve toegevoegd. Dit is in tegenstelling tot het oude artikel 5 een dwingende bepaling. Dat gebeurt evenwel weer niet, indien men uiterlijk op 1 april van het daarop volgende kalenderjaar zijn bedrijf als producent hervat (artikel 15, lid 1, eerste alinea).&#13;
&#13;
Uit artikel 15, lid 1, van de verordening kan derhalve worden opgemaakt, dat de referentiehoeveelheid terugvalt aan een voormalige producent, indien hij uiterlijk aan het eind van het tweede jaar aanstalten maakt om weer melk te gaan produceren en leveringen te hervatten.&#13;
&#13;
b.	De tweede alinea van artikel 15, lid 1, houdt in dat, indien aan een producent op grond van de eerste alinea een referentiehoeveelheid is ontnomen en hij uiterlijk binnen het tweede tijdvak van 12 maanden na de intrekking van de hoeveelheid de productie hervat, hem zijn referentiehoeveelheid wordt teruggeven, op uiterlijk 1 april na de datum van zijn verzoek.&#13;
&#13;
Een voormalig producent wiens quotum is ingetrokken kan dat altijd terugkrijgen, mits hij een daartoe strekkend verzoek indient uiterlijk aan het eind van twee jaar na de intrekking.&#13;
&#13;
3.4	Herallocatie van referentiehoeveelheden?&#13;
&#13;
Artikel 14 van de verordening maakt voor het eerst duidelijk dat er een verplichting is voor de Lid-Staten om een nationale reserve te vormen die gevormd wordt hetzij door referentiehoeveelheden die worden ingehouden wegens inactiviteit, hetzij in verband met overdrachten, terwijl artikel 7 de Lid-Staten verplicht om de objectieve criteria vast te stellen voor toewijzing van referentiehoeveelheden uit deze reserve aan producenten.&#13;
&#13;
Naast de bestaande in het oude artikel 8 voorziene mogelijkheden introduceert artikel 18, lid 1 c, de mogelijkheid om de overdrachten van referentiehoeveelheden zonder grond te centraliseren en daar toezicht op uit te oefenen.&#13;
&#13;
De achtergrond hiervan wordt wellicht enigszins duidelijk uit de 18e considerans van de verordening. Daarin wordt gezegd dat de Lid-Staten het recht moeten hebben om de overdracht van referentiehoeveelheden op een andere wijze te organiseren dan door middel van vele individuele transacties tussen producenten. Dit principe wordt herhaald in de laatste zin van de 20e overwegingsgrond. Concrete uitwerking in de verordeningstekst is er echter niet.&#13;
&#13;
Daar waar de bepalingen over intrekken van referentiehoeveelheden niet veel aan de verbeelding overlaten, kan derhalve gezegd worden dat of en hoe de veranderde voorschriften nu tot nieuwe toewijzingsmogelijkheden zullen leiden niet duidelijk in de verordening wordt aangegeven.&#13;
&#13;
3.5	De relatie tussen de bedrijventoeslag onder Verordening (EG) nr. 1788/2003 en de melkquota&#13;
&#13;
Met de nieuwe Verordening 1788/2003 is tevens de Verordening 1782/2003 in werking getreden die een minstens zo belangrijke omwenteling betekent in het Gemeenschappelijk landbouwbeleid. De verordening houdt voorschriften in voor regelingen inzake rechtstreekse steunverlening in het kader van het Gemeenschappelijk landbouwbeleid en voorziet in het toekennen op termijn van een bedrijfstoeslagregeling in plaats van de verschillende premieregelingen als die welke bestaan op het gebied van de akkerbouw en in de rundvlees- en schapensector. Die verordening zal niet in de laatste plaats zijn ingegeven door ontwikkelingen binnen het kader van de WTO waarbij rechtstreekse productiesteun hoe langer hoe meer onder vuur komt te staan. De nieuwe bedrijfstoeslagregeling is inderdaad losgekoppeld van daadwerkelijk te produceren hoeveelheden gewassen of dieren maar is gerelateerd aan de bedragen die in de referentieperiode 2000-2002 onder de bestaande regelingen per hectare zijn ontvangen. Wel is het natuurlijk zo dat die actief in gebruik moet blijven voor landbouwproductie. Iets anders is dat de premie afhankelijk is van het in acht nemen van de eisen die specifiek in de verordening worden genoemd op het gebied van volksgezondheid, diergezondheid en gezondheid van planten, milieu en dierenwelzijn. Als opvolger van de bestaande quotaregelingen roept de bedrijfstoeslagregeling als het ware een nieuw quotum in het leven dat onder de verordening voor overdracht vatbaar is. Zij kunnen worden overgedragen door verkoop of elke andere vorm van definitieve overdracht met of zonder grond. Het toeslagrecht wordt ook overgedragen in geval van verhuur of soortgelijke transacties, zij het, dat dat gepaard dient te gaan met overdracht van een overeenkomstig aantal subsidiabele hectares (artikel 46, lid 2).&#13;
&#13;
De vraag of er een relatie bestaat tussen Vo. 1782/2003 en de nieuwe verordening op het gebied van de zuivel dient in eerste instantie ontkennend te worden beantwoord omdat het melkquotum slechts een kwantitatieve limiet aangeeft voor het kunnen profiteren van de door de Europese Gemeenschap toegepaste interventieprijs voor melk. Belangrijk is dat tegenover de in de toekomst dalende interventieprijs Vo. 1782/2003 wel voor de jaren 2004-2007 voorziet in een melkpremie, die de Lid-Staten kunnen integreren in de bedrijventoeslag (artikelen 95 en 96 alsmede artikel 62 van de verordening). Dit vanaf 2005. Vanaf 2007 wordt deze premie verplicht opgenomen in de bedrijventoeslag (artikel 42, lid 2).&#13;
&#13;
Dit laat twee vragen open: dient om de melkpremie te verkrijgen voldaan te worden aan dezelfde voorwaarden als een bedrijventoeslag, in het bijzonder als hij daarin geïntegreerd is? Verder: hoe zit het met de overdracht. Bijt het systeem van de heffingsverordening dat van de bedrijventoeslag niet?&#13;
&#13;
4.	Conclusie&#13;
&#13;
–	De verordening verklaart de referentiehoeveelheden te willen brengen bij de actieve producent.&#13;
–	Wat de regelgever in concreto voor ogen heeft gestaan, wordt niet steeds duidelijk: wel hoe de niet-producent zijn quotum kwijt kan raken, maar niet hoe de quota terecht moeten kunnen komen bij (actieve) producenten.&#13;
–	De bepaling van artikel 17, lid 2, dat pachters als actief producent titularis van referentiehoeveelheden kunnen zijn zonder dat zij het bedrijf verkrijgen is onduidelijk en lijkt ook weinig in te houden.&#13;
–	De regel dat referentiehoeveelheden kunnen worden overgedragen niet in samenhang met het bedrijf is onduidelijk en wordt ook niet verder uitgewerkt.&#13;
–	Juist één categorie van actieve producenten lijkt het loodje te leggen, niet de verleasers van quota maar de leasers die voordien de mogelijkheid hadden om tegen een geringe investering te beschikken over quotum.&#13;
–	De samenloop van het bedrijventoeslagsysteem en het quotumsysteem is op het punt van de overdracht van referentiehoeveelheden niet duidelijk.&#13;
&#13;
</content><legacyfootnotes>*	Bewerkte tekst van een lezing, gehouden tijdens de Studiemiddag Melkquotum van het Instituut voor Agrarisch Recht op 28 november 2003.&#13;
**	Mr. H.J. Bronkhorst is advocaat bij De Brauw Blackstone Westbroek te ’s-Gravenhage.&#13;
 .	In de Franse tekst van de verordening spreekt artikel 17 lid 1 van "location", lid 2 van "beaux". In de Engelse tekst gaat het om "lease" in lid 1 en om "rural lease" in lid 2. In de Duitse tekst om "Verpachtung" in lid 1 en "Pachtverträge" in lid 2, terwijl in alle versies lid 1 zich ook uitstrekt tot overdrachten "met voor de producent vergelijkbare gevolgen"!&#13;
</legacyfootnotes><footnotes><footnote/></footnotes><auteurs>mr. H.J. Bronkhorst</auteurs><published>2004-02-01 00:00:00</published><modified>2004-02-01 00:00:00</modified><editiondate>2004-02-01</editiondate><htmlpath>https://denhollander.info/artikel/3505</htmlpath></article>
</articles></edition>