<edition><articles><article><jaar>1981</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1981</searchword><id>6508</id><udhid>UDH:TvAR/6508</udhid><titel>EEN NIEUW BOEK OVER HET PACHTRECHT</titel><searchwords><searchword>TvAR 2/1981</searchword><searchword>UDH:TvAR/6508</searchword></searchwords><attachments><attachment><name>1981_nr 2_Artikel_Leemans.pdf</name><extention>pdf</extention><url>https://denhollander.info/download/6281/ci</url></attachment></attachments><inleiding>In de bovenvermelde serie is thans een deel over de pacht verschenen van de hand van de in kringen van het agrarisch recht bekende auteur Rodri-gues Lopes, wetenschappelijk medewerker aan de Technische Hogeschool te Delft. In een tijdschrift, gewijd aan de pacht, mag een uitvoerige be-spreking van dit werk op haar plaats geacht worden.&#13;
Het boek is verdeeld in de volgende hoofdstukken: I Inleiding, II Het begrip pacht, III Het object van de pachtovereenkomst, IV De duur van de pachtovereenkomst, V De inhoud van de pachtovereenkomst, en VI Pacht en landinrichting en -beheer. De auteur behandelt het pachtrecht zoals zich dit aan de hand van de wet en de jurisprudentie in de praktijk heeft ont-wikkeld.&#13;
De eerste vraag, die zich voordoet, is of de verschijning van dit boek zin heeft. M.i. kan deze vraag niet zonder meer bevestigend worden beant-woord. Hét handboek voor de pacht is en blijft de Pachtwet door Mr. Ph. A. N. Houwing, thans voortgezet door Mr. J. Rombach. Daarnaast bestaat de nuttige, korte samenvatting van het pachtrecht van de hand van Mr. J. van Andel in de Asser-Scholten-serie, mede bedoeld voor studenten, zoals deze serie van oudsher is, alsmede de eenvoudige handleiding voor le-ken van S. Leeuwrik, De Pachtwet in de praktijk. Op systematische wijze werd het pachtrecht behandeld door Prof. Mr. P. de Haan in zijn omvang-rijke, in 1969 verschenen werk: Pachtrecht, waarin, meer dan in de ge-noemde werken, aandacht wordt besteed aan het verband van de pacht met het publieke recht. De opzet van het hier aangekondigde boek is een derge-lijke, maar in beknopter vorm. In het voorwoord van J. M. Polak wordt er op gewezen, dat door dat boek de onvolkomenheid wordt weggenomen, dat in de serie Recht en Praktijk nog geen boek over de pacht is verschenen. Voor de toepassing van het pachtrecht in de praktijk bestaat echter minder behoefte aan een boek als het onderhavige en, gezien de opzet er van, moet het dan ook voornamelijk op studiedoeleinden gericht geacht worden. Uiter-aard is hiermede niets gezegd over de verdiensten van het boek als zodanig.&#13;
Wat de inhoud van het boek betreft kunnen drie bezwaren van algemene aard worden aangevoerd:&#13;
a. Zoals reeds uit de hierboven gegeven opsomming van de hoofdstukken blijkt, is niet de indeling van de Pachtwet 1958 gevolgd. Zoals de auteur zelf opmerkt, zit de wet goed in elkaar. De wet heeft in het algemeen ook een goede en logische indeling. Waarom deze dan niet gevolgd? Het zou de raadpleging van het boek veel eenvoudiger maken. Onlogisch is bijv. om de inhoud van de pachtovereenkomst aan het slot te behandelen (blz. 171 e.v.), aldus zelfs na de verschillende manieren van beëindiging er-van. De totstandkoming van de pachtovereenkomst wordt op blz. 49 e.v. behandeld! Het gevolg hiervan is, dat het boek niet erg overzichtelijk is en dat telkens herhalingen in het boek voorkomen. Dit bezwaar wordt gelukkig gedeeltelijk ondervangen door een uitvoerig trefwoordenregister, maar doordat in dat trefwoordenregister zonder onderscheid alle plaatsen worden vermeld, waar een onderwerp behandeld wordt, is moeilijk te vinden, waar de expliciete behandeling ervan te vinden is. Een register op de artikelen mist men in dit verband ten zeerste.&#13;
b. De door de auteur gebruikte stijl maakt het boek minder gemakke- lijk leesbaar. In het bij zonder is storend de vermelding en bespreking van juris- prudentie tussen haken midden in zinnen, te meer daar tussen de haken dikwijls meer zinnen staan. Wat te zeggen bijv. van de volgende zin (blz. 86, 3.2.1.): ,,Het gaat om voor het gebruik essentiële eigenschappen van het object en de pachter wordt (dus) geacht daarnaar een inspectie van enige betekenis (Hof Arnhem 13 april 1970, P. 1970, 3161. De pachter was deskundig genoeg om te kunnen oordelen over de geschiktheid voor bollen- teelt. Bovendien heeft hij over de kwaliteit van de grond problemen gehad met de Cultuurtechnische Dienst en wist dat het land betrokken was ge weest in een ruilverkaveling waarbij sloten waren gedicht), eventueel met inschakeling van deskundigen, te hebben ingesteld". Om te vinden waarbij het eind van de zin thuis behoort, moet men deze zeker twee maal lezen. Een ander voorbeeld (blz. 132, 4.2.7.3): „De erkenning van deze status heeft menige kleine boer, die - dus - als werknemer (Hof Arnhem 9 november 1970, P. 1971, 3002. Irrelevant of pachter ook als arbeider de kost zou kunnen verdienen. Reeds Hof Arnhem 4 november 1963, P. 1964, 2438. Ondersteuning door verpachter is geen grondslag), als knecht(!) of ambtenaar(!) meer inkomen en grotere zekerheid zou kunnen verwerven of op bijstand aangezwezen zou zijn (Hof Arnhem 16 februari 1976, P. 1977, 3319. Bijstandswet waarborgt ieders bestaan, maar is bedoeld voor nood gevallen. Hiet gaat het om het bestaan van de pachter als zelfstandig onder nemer), gered." En zo zijn er vele. Het aantal voetnoten wordt aanzienlijk minder naar gelang men verder in het boek vordert. In het begin zijn er hin-derlijk veel, dikwijls overbodige, voetnoten.</inleiding><content>c. Zoals de auteur reeds in zijn samenvatting op blz. VII en nogmaalsop blz. 32 zegt, is alle tussen 1964 en 1979 gepubliceerde jurisprudentie ver-werkt, doch die daarvoor slechts bij uitzondering. De Pachtwet is echter in 1958 in werking getreden en juist in de eerste jaren daarna is de belang-rijkstejurisprudentie gevormd, waarop later is voortgebouwd. In de tussen 1964 en 1979 gepubliceerde jurisprudentie komt wel een aantal herhalingen van eerdere jurisprudentie voor en ook een groot aantal antwoorden op nieuwe vragen, maar dit neemt niet weg, dat het verwaarlozen van de eer-dere jurisprudentie een ernstig gebrek is. Ook bij herhalingen vindt men juist veelal de uitvoerigste motivering in de eerste uitspraken. Voor een goed begrip is het bovendien dikwijls noodzakelijk de ontwikkeling van de jurisprudentie van het begin af te volgen.&#13;
Indien het boek in het bijzonder bedoeld is voor de minder wetenschap-pelijk gerichte, maar juist op de praktijk ingestelde rechtsbeoefenaar, zoals de naam van de serie waarin het verschenen is suggereert, dan maken juist de beide eerstgenoemde bezwaren het werk voor deze wat moeilijk hanteer-baar.&#13;
Bij het lezen van het boek kan men vele kanttekeningen bij detailpunten plaatsen. Een aantal hiervan wil ik noemen:&#13;
Blz. 1 e.v.: Uit de eerste bladzijden van het boek blijkt duidelijk de poli-tieke instelling van de auteur. Wel is waar kan het voor een lezer pleizierig zijn deze terstond te kennen, maar m.i. is het niet nodig, en ook niet wense-lijk, om in een juridisch handboek zo duidelijk zijn politieke inzichten te etaleren. Op blz. 3 wordt gezegd, dat de tegenprestatie bij de pacht onder overheidscontrole staat en wel in een politiek gewenste wanverhouding tot de waarde van het object. Hiermede wordt de oorsprong van de pacht-wetgeving miskend: Het ging er om in een tijd van economische crisis (de dertiger jaren), ook uit sociaal oogpunt, de pachter bescherming te bieden en hem de handhaving van zijn bestaan mogelijk te maken. Dit was een economisch en sociaal belang. Wel is waar is in de loop der jaren het aan-deel van de pachtprijs in het budget van de pachter sterk verminderd en heeft hierbij de politiek wel een rol gespeeld, maar in hoofdzaak moet de oorzaak hiervan ook gezocht worden in een streven naar sociale rechtvaar-digheid, waarbij men er wel over kan twisten of daarbij juiste maatstaven zijn aangelegd (Een slordigheid is, dat op blz. 3 en blz. 13, noot 67 het ver-, pachte areaal wordt gesteld op 44% en op blz. 5 op 43%). De getallen, die op blz. 4 worden gegeven, waren begin 1980, toen het boek verscheen, reeds achterhaald: Prijzen van gemiddeld ƒ 45.000,- voor onverpacht nor-maal bouw- en weiland komen niet meer voor. Veeleer liggen die thans niet ver van ƒ 30.000,- af, waarmede de vroegere verhouding tussen de prijzen voor vrij en verpacht land vrijwel hersteld is. Daarentegen lopen pachtprijzen hoger op dan tot ƒ 500,- (ibidem), volgens het Pachtnormenbesluit van 1977, zonder bijzondere toeslagen, tot ƒ 700,- en prijzen boven ƒ 600,-komen in de Flevopolder geregeld voor. Hiermede komen ook de cijfers op blz. 5 op een ander niveau te liggen; al deze cijfers kunnen niet anders wor-den gezien dan als betrekkelijk (cf. ook blz. 91, 3.3.1.1.). In de berekening van het rendement van de verpachter, de belegger, onder 1.1.6 wordt ten onrechte uitgegaan van de prijs van pachtvrije grond. Bovendien ontbreekt daarin de vermogensbelasting, die bij de berekening van het rendement voor de particuliere eigenaar min of meer als een vaste last is te beschouwen.&#13;
Blz. 6: De pacht kan, ook van de pachter uit gezien, niet een zakelijk recht worden genoemd; bij wanprestatie bijv. kan de overeenkomst ont-bonden worden (zoals andere overeenkomsten door de wanprestatie ont-bonden worden) en moet de pachter van het gepachte af.&#13;
Blz. 18-21 (1.5.1.): In de opsomming van wetgeving, die op pacht in-vloed heeft, zijn de artikelen 39 en 238 van de Faillissementswet vergeten; wel is het eerste artikel genoemd op blz. 118-119 aan het slot van 4.2 (onder de verlenging , waarmede dit artikel niets te maken heeft), maar waarschijnlijk is de desbetreffende zin op het laatst toegevoegd naar aanleiding van enkele recente arresten van het Hof te Arnhem, zodat „faillissement" ook in het trefwoordenregister ontbreekt. Niettemin is het tweede lid van dit artikel, toegevoegd bij art. 70 van de Pachtwet 1937 en niet buiten werking gesteld bij art. 90 van het Pachtbesluit 1941, sindsdien blijven gelden; de intrekking van de Pachtwet 1937 bij art. 189 der Pachtwet 1958 moet geacht worden slechts betrekking te hebben op die wet, maar niet op bij de Pachtwet van 1937 aangebrachte wijzigingen in andere wetten. Overigens geldt al hetzelfde voor art. 238 der Fw.; het geval van surcéance wordt door de auteur in het geheel niet genoemd (ook niet in het trefwoordenregister).&#13;
Blz. 23-24 (1.5.3) en blz. 49 (2.1): Een theoretisch belangrijke vraag is of en in hoeverre de werkzaamheid van de grondkamers en de Centrale Grondkamer is te kwalificeren als bestuur, als administratieve rechtspraak en als civiele rechtspraak. De auteur geeft wel een beschouwing omtrent „bestuur", maar men mist definities van administratieve rechtspraak en civiele rechtspraak in de inleiding op zijn kwalificaties van de verschillende werkzaamheden van de grondkamers. Bestuur houdt o.a. in wetgeving (het vaststellen van algemene regelen door de grondkamer) en uitvoering (het toepassen van de algemene regelen van bestuurlijke en administratieve aard in speciale gevallen). Civiele rechtspraak is de rechtspraak in geschillen, voortvloeiend uit burgerlijkrechtelijke verhoudingen. Administratieve rechtspraak is de rechtspraak in geschillen, waarin de burger optreedt tegen beschikkingen of handelingen (inclusief nalaten daarvan) van de overheid te zijnen aanzien. Bestuur in de zin van uitvoering van wettelijke voorschriften kan zeer wel ingrijpen in burgerlijkrechtelijke verhoudingen, maar daarom is het nog geen rechtspraak in één der beide vormen. Dit laatste geldt o.a. voor de toetsing van pachtovereenkomsten, alsmede wijzigings- en beëindigingsovereenkomsten; dit is zuiver bestuur en geen administratieve rechtspraak, zoals de auteur meent (1.5.3.1, no. 1; cf. ook blz. 50 bovenaan); de inzending ter toetsing is geen beroep of bezwaar tegen een beschikking van de overheid. Wel is waar dienen de partijen gekend te worden, indien de grondkamer bezwaar tegen de overeenkomst heeft, maar dit betekent nog niet, dat er sprake is van rechtspraak; in vele gevallen heeft de burger het recht gehoord te worden alvorens de overheid een beslissing te zijnen aanzien neemt. Geheel in overeenstemming hiermede spreekt art. 106 der Pw., handelend over de voorzieningen tegen beschikkingen van de grondkamer, dan ook niet over „hoger beroep", maar over „beroep" op de Centrale Grondkamer. De Centrale Grondkamer is het enige (en hoogste) rechtsprekende orgaan te dezen.&#13;
Mutatis mutandis geldt hetzelfde voor de beslissing omtrent het tijdstip van ingang van de wettelijke duur en de herziening van de pachtprijs krachtens art. 19 der Pw. Wel is waar grijpen de beslissingen van de grondkamer in de civielrechtelijke verhouding van de partijen bij de pachtovereenkomst in, maar daarom is het nog geen civiele rechtspraak.&#13;
Ook in het onder 7 genoemde geval van de ontheffing van de verpachter van diens verplichting tot wederopbouw volgens art. 29 lid 2 der Pw. is geen sprake van rechtspraak; er is geen geschil tussen partijen, maar een beslissing op een verzoek van de verpachter tot afwijking van de wet.&#13;
Toch zijn er ook gevallen, waarin de grondkamer beslist in een geschil tussen partijen. Dit geval kan zich voordoen indien partijen het niet eens kunnen worden over een herziening van de pachtprijs of bepalingen van het pachtcontract (art. 19 en 33), maar doet zich met name voor in de gevallen van art. 30 lid 3 en art. 31 lid 3 van de Pw. (veranderingen of verbeteringen van het pachtobject en de gevolgen daarvan): in die gevallen is er een geschil tussen de partijen, waarin de grondkamer een beslissing geeft op grond van de wettelijke bepalingen. Hetzelfde geldt min of meer voor de vaststelling van de waarde bij vervreemding van het verpachte aan de pachter (art. 56c), al behoeft de beslissing van de grondkamer geen gevolgen op de rechtsverhouding tussen partijen te hebben, daar de verpachter niet verplicht is tegen de getaxeerde waarde te vervreemden. In het geval van art. 56e, lid 3 (no. 12 van de opsomming) behoeft er echter (nog) geen geschil tussen partijen te bestaan. De grondkamer beslist op een eenzijdig verzoek van de verpachter. De pachter wordt in dit geval slechts gekend indien hij naar het oordeel van de grondkamer belanghebbende is (art. 97 lid 1). Ci-viele rechtspraak kan dit niet genoemd worden.&#13;
Hierbij kan nog opgemerkt worden, dat in art. 97 lid 1 wel is waar sprake lijkt te zijn van een discretionaire bevoegdheid van de grondkamer, maar ten aanzien van de gebruikmaking daarvan zullen dezelfde regels moeten gelden, die in het algemeen ten aanzien van het al dan niet gebruik maken van discretionaire bevoegdheden door overheidsorganen gelden (niet ken-nelijk onredelijk, niet in strijd met algemene beginselen van behoorlijk bestuur, etc). Indien de grondkamer in bijv. de gevallen van art. 56e en 56f der Pachtwet geen kennisgeving aan de pachter doet als bedoeld in art. 97 lid 1, zal al gauw moeten worden aangenomen, dat zij heeft gehandeld in strijd met algemene beginselen van behoorlijk bestuur. Ook al hieruit blijkt, dat de grondkamer in deze gevallen zuiver als administratief orgaan optreedt en niet als rechter.&#13;
Geconcludeerd kan m.i. worden, dat in de door de grondkamers behan-delde zaken slechts in die gevallen van civiele rechtspraak kan worden gesproken, waarin een zaak bij de grondkamer door een der partijen wordt aangebracht en de grondkamer tot een beslissing wordt geroepen na een weigering van een bepaalde handeling door de andere partij en die andere partij in het geding wordt geroepen. Ook van administratieve rechtspraak is geen sprake.&#13;
Deze beschouwingen lijken zuiver theoretisch, maar zij zijn dat niet. De Staat kan voor bepaalde beslissingen en handelingen of nalaten te handelen van zijn administratieve organen aansprakelijk gesteld worden, met name wegens onrechtmatige overheidsdaad. Een rechterlijk orgaan kan dat, be-houdens wellicht een heel enkele uitzondering, niet. Stel, dat een grond-kamer op volkomen ondeugdelijke gronden, die zij had kunnen en moeten kennen, een vaststelling als bedoeld in art. 56f doet en bovendien nog, in strijd met algemene regelen van behoorlijk bestuur, met nalaten van een kennisgeving aan de pachter volgens art. 97 lid 1 (zie hierboven) (vgl. een nog te publiceren geval). Zij doet dat alles als administratief orgaan. Men zou zich kunnen voorstellen, dat de Staat dan door een benadeelde partij aansprakelijk gesteld zou kunnen worden (aangenomen, dat beroep op de Centrale Grondkamer niet meer open staat of niet meer kan baten). Hieruit blijkt dus, dat het wel degelijk van belang is te onderscheiden van welke aard de werkzaamheden van de grondkamers zijn, administratief of rech-terlijk.&#13;
Anders is het gesteld met de Centrale Grondkamer: Het beroep, aange-bracht door een of beide partijen bij een pachtovereenkomst, is gericht tegen een beschikking van de grondkamer. Die beschikking is in de meeste gevallen, zoals hierboven gezien, een bestuurlijke, in enkele gevallen een in een civiel geschil. Partij is echter nimmer het administratieve orgaan, de grondkamer, die de beschikking heeft gegeven, maar alleen de partijen bij de pachtovereenkomst, soms ook alleen iemand, die een overeenkomst wil aangaan (bijv. art. 12 lid 3, 62 en 66). In deze laatste gevallen is duidelijk sprake van administratieve rechtspraak, waarbij - merkwaardigerwijze -het administratieve orgaan geen gelegenheid heeft zich te verweren. Anders dan in de meeste administratieve rechtspraak, is dat administratieve orgaan hier zelf geen belanghebende (zoals de uitvoeringsorganen van de sociale verzekering zijn, die uitkeringen moeten doen, en overheidsinstanties, die betalingen aan ambtenaren moeten doen of ambtenaren willen ontslaan); het orgaan heeft geen belang zich te verweren. Ditzelfde kan echter ook ge-zegd worden in vele andere gevallen van beroep tegen overheidsbeschikkin-gen, die voor het overheidsorgaan geen financiële of ideële consequenties hebben, en waarin die organen wel de gelegenheid hebben zich te verweren in beroep. Ook in gevallen, waarin zowel de verpachter als de pachter zich op dezelfde gronden en met dezelfde vordering tegen de beschikking van de grondkamer richten, kan niet van civiele rechtspraak worden gesproken; het beroep is gericht tegen de grondkamer.&#13;
In de meeste gevallen overheerst echter het civiele karakter bij de proce-dure voor de Centrale Grondkamer, met name in al die gevallen, waarin de partijen tegenover elkaar staan met betrekking tot de tussen hen bestaande civielrechtelijke verhouding, de pachtovereenkomst of een onderdeel daarvan (bijv. geschillen over de pachtprijs, artt. 5, 9 lid 2, 30 en 31, 56c).&#13;
Wegens dit markante, principiële verschil tussen de Centrale Grond-kamer en de grondkamers bestaat er weinig reden om de Centrale Grond-kamer naast de pachtkamer van het Gerechtshof te Arnhem, waarmede zij reeds een personele unie vormt, te handhaven en haar taak niet over te brengen naar die pachtkamer, maar is er een duidelijke grond om de grond-kamers wel te handhaven.&#13;
Blz. 26-27 (1.5.4.1): Aan de bespreking van de rechtspraak zou kunnen worden toegevoegd, dat de pachtkamer van het Gerechtshof te Arnhem de neiging lijkt te vertonen spoediger een zaak tot' de competentie van de pachtrechter te rekenen dan voorheen: Al stelt de verpachter, dat de pacht-overeenkomst al 15 jaar geleden is geëindigd, maar hij stoelt zijn vordering tot ontruiming tegen de erfgenamen van de toenmalige pachter op het sindsdien niet meer bestaan van een pachtovereenkomst en het gebruik sindsdien zonder recht of titel, ook dan is de pachtkamer bevoegd van die vordering kennis te nemen (art. 129 onder c; Hof Arnhem 10 september 1979, P. 1980, 3463).&#13;
Blz. 29 (1.5.4.4): Hier mist men node een vermelding van de gevallen, waarin bij verzoekschrift moet worden geprocedeerd: verlenging (art. 36 e.v.), onderzoek bij verwaarlozing (art. 55). De behandeling van het verzoek eindigt met een beschikking (en niet met een vonnis; blz. 30, regel 9).&#13;
Blz. 31 (1.5.4.5): Hier wordt een onjuiste definitie van „jurisprudentie" gegeven: „judge-made law", „pachtrecht buiten de wet". Jurisprudentie is de rechtspraak van de rechter op basis van de wet, de beslissingen van de rechter tot toepassing en uitlegging van de wet, toegespitst op de feiten van het geval. Dat is geen pachtrecht buiten de wet, maar juist pachtrecht volgens de wet. Slechts wanneer de Pachtwet geen basis biedt voor een beslissing kan er sprake zijn van pachtrecht buiten de wet, maar dat komt bij een zo uitputtend geregeld rechtsinstituut als de pacht maar hoogst zelden voor. Wel werkt de Pachtwet met begrippen, die een nadere uitleg behoeven, zoals „billijkheid" (art. 38 en 41), „overwegende betekenis", „ernsti-ge aantasting van de grondslag van het maatschappelijk bestaan" (art. 41), maar daar gaat het steeds om de uitlegging van wettelijke begrippen. In wezen lijkt de auteur hiervan ook in zijn beschouwing op blz. 31-32 uit te gaan.&#13;
Blz. 37 (1.5.5.4): Als parallel met het beroep in het belang der wet door de Minister van Landbouw (art. 110) had zeker ook het beroep in het belang der wet in pachtzaken door de procureur-generaal bij het Gerechtshof te Arnhem vermeld dienen te worden (art. 133), een mogelijkheid waarvan, in tegenstelling tot die krachtens art. 110, enkele malen gebruik is gemaakt. Ook voor het beroep door de Minister van Landbouw zou herhaaldelijk alleszins reden hebben bestaan, o.a. om meer eenheid in het beleid van de grondkamers te verkrijgen (bijv. ten aanzien van het onjuiste beleid van sommige grondkamers met betrekking tot de goedkeuring van de korte duur - art. 12 - ; zie hierna ad blz. 114). In het bijzonder geldt dit in die gevallen, waarin de grondkamer verklaringen afgeeft alleen op verzoek van de verpachter en deze geen reden heeft beroep in te stellen als hij zijn zin krijgt.&#13;
Blz. 38 (1.6): „Men zou kunnen zeggen dat de drie machten" (wetgeving, rechtspraak en uitvoering) „via de wetenschap met elkaar in verbinding staan, geboren als zij zijn uit wetenschappelijke arbeid en creatief denken". Deze stelling kan niet onderschreven worden: Wel is het begrip van de trias politica en het onderscheid tussen de drie machten uit wetenschappelijke arbeid geboren, maar wetgeving, rechtspraak en uitvoering zijn als zodanig in de praktijk ontstaan en dateren uit de vroegste periode van de georganiseerde samenleving. In de 18de eeuw is men kunstmatig de onder-scheiding gaan maken en daaraan bestuurlijke consequenties gaan verbinden, waarvan men thans weer de betrekkelijke aard is gaan onderkennen. Zoals hierboven reeds gebleken (ad blz. 23-24 en 49), vormt de taak van de grondkamers een markant voorbeeld van verstrengeling van de drie functies. Het is ook onjuist de wetenschap een plaats te geven in de sfeer van de trias politica. Daarbij gaat het om het bestuur in algemene zin; de wetenschap is geen vorm, uitvloeisel van bestuur, maar heeft in dezen slechts een adviserende functie.&#13;
Aan het slot van 1.6 worden de reeds vermelde werken van Houwing, de Haan en van Andel pretentieus genoemd. Dit is een ongerechtvaardigde diskwalificatie van die werken: deze werken zijn allerminst aanmatigend of : bedoeld de wijsheid in pacht te hebben, maar zijn standaardwerken over het pachtrecht.&#13;
Blz. 46: In de staat komen verouderde belastingen voor en de onroerend-goed-belasting ontbreekt. Onder bestuur hadden ook de waterschappen vermeld dienen te zijn.&#13;
Blz. 51: Onjuist is de opvatting, dat voor het aannemen van wilsovereen-stemming (tot het sluiten van een pachtovereenkomst) nodig is, dat de eigenaar jarenlang een als pacht aangeduide betaling van de gebruiker heeft ontvangen; dikwijls is één jaar voldoende, bijv. wanneer de raad van een gemeente de gemeenterekening, waarin de tegenprestatie werd verantwoord, heeft vastgesteld en deze door Gedeputeerde Staten is goedgekeurd (Hof Arnhem 28 mei 1962, P. 1962, 2322, en 14 december 1964, P. 1965, 2569). In het algemeen kan gesteld worden, dat de wilsovereenstemming moet worden aangenomen, zodra de eigenaar willens en wetens een vergoeding voor het gebruik van het land heeft aanvaard, ook al is dit maar over één jaar. M.i. zal dit zelfs ook moeten worden aangenomen, indien een gemeentelijke dienst voor grondzaken een dergelijke betaling aanvaardt en deze in een bepaalde pot stopt zonder dat deze op de gemeente-rekening wordt verantwoord; immers de gebruiker mag dan te goeder trouw aannemen, dat zijn betaling als pacht is aanvaard, en de gemeente dient de verantwoordelijkheid voor deze vorm van administratie te dragen.&#13;
Aan de gevallen, waarin een pachtovereenkomst door de rechter vernietigd kan worden, kan thans nog worden toegevoegd het geval, dat - onder overigens bijzondere omstandigheden - een partij door het aangaan van de pachtovereenkomst duidelijk op onredelijke wijze werd benadeeld (Hof Arnhem 13 oktober 1980, nog te publiceren; de moeder, op sterven liggend, had in strijd met de uit testamenten etc. blijkende bedoeling een pachtovereenkomst met haar zoon aangegaan, waardoor haar dochter tegenover die zoon ernstig werd benadeeld).&#13;
Blz. 53 (2.2.3): Ten aanzien van splitsing van het pachtobject is ook het arrest van het Hof te Arnhem van 19 maart 1979 (P. 1979, 3425) van belang.&#13;
Het is onduidelijk, waarom de term „hoeve" een bron van verwarring zou zijn. In de praktijk voldoet deze term goed.&#13;
Blz. 56 (2.2.4): Overeenkomsten tot inscharing komen niet zo zelden voor als de auteur meent. Vooral in de uiterwaarden komt inscharing veel-vuldig voor (maar dat blijkt niet uit de jurisprudentie). Anders dan in 2.4.4 (blz. 64) wordt gezegd, is in verscheidene provincies (juist ook diegene waarin de meeste uiterwaarden zijn gelegen) geen goedkeuring meer van de grondkamer voor inscharing nodig, daar de grondkamers gebruik hebben gemaakt van de bevoegdheid, hun gegeven in art. 68 der Pachtwet, te bepalen, dat het verbod van art. 66 niet voor hun gebied geldt. De inscharing ontbreekt in de opsomming onder 2.4.9.1 (blz. 70) van de wijzen, waarop een belegger zijn land productief kan maken.&#13;
Blz. 62 (2.4.1): De opmerking, dat huur en pacht hun prehistorie gemeen hebben en dat pacht in deze tijd is ontstaan uit de huur van landerijen, is in alle opzichten onjuist:&#13;
a. Prehistorie is de kennis omtrent hetgeen is geschied in de periode voordat de geschiedenis uit geschreven bronnen bekend is. De auteur be- doelt kennelijk: historie.&#13;
b. Pacht en huur hebben, althans in West-Europa, hun geschiedenis, ook hun ontstaan, niet gemeen. Zie hiervoor het eerste hoofdstuk van het boek van H. P. H. Janssen, Landbouwpacht in Brabant in de 14e en 15e eeuw (Assen, 1955). Wat de geschiedenis van de pacht betreft, had trou- wens ook het boek van L. J. Sparnaaij, Landbouwpacht, Ie deel (Gouda, 1903) wel genoemd mogen worden.&#13;
c. Pacht is niet in deze tijd ontstaan; het is een rechtsinstituut, dat ze ker al in de Middeleeuwen in West-Europa voorkwam, maar ook in Baby- lonië omstreeks 2000 jaar v. Chr. was het al bekend en in bepaalde vormen ook in Griekenland en Rome.&#13;
d. De pacht is niet ontstaan uit de huur van landerijen, maar is het zelfde als huur van landerijen, slechts een ander woord ervoor. Met de huur van landerijen in het in 1838 ingevoerde B.W. werd niets anders be- doeld dan pacht. In enige delen van het land wordt ook thans nog meer van huur van land dan van pacht gesproken.&#13;
Blz. 69 (2.4.6): Bij de deelpacht bestaat alleen de tegenprestatie in een aandeel in de opbrengst van het verpachte goed. Zeggenschap van de verpachter in de bedrijfsvoering is er niet. Er kan dus niet gesproken wor-den van een overeenkomst tot samenwerking en één van de kenmerken van een maatschap is er juist niet.&#13;
Blz. 69-70 (2.4.8): Ook elders dan in de IJsselmeerpolders geeft de Staat landbouwgrond in erfpacht uit. In vrijwel alle erfpachtovereenkomsten van de Staat is bepaald, dat de canon wordt bepaald aan de hand van de Pachtprijsnormen en dat deze volgens die normen om de zoveel jaren kan worden herzien. De canon wordt dus wel bepaald door de volgens de Pachtnormen hoogst toelaatbare pachtprijs, maar - zoals in het aange-haalde arrest van de civiele kamer van het Hof te Arnhem van 8 maart 1972, P. 1972, 3089, wordt gezegd - wordt die niet bepaald door het be-drag, dat de Centrale Grondkamer als pachtprijs voor vergelijkbaar land berekent. De deskundigen, die tot vaststelling van de canon volgens de overeenkomst worden aangewezen, bepalen de canon op basis van de Pachtnormen naar hun eigen inzicht.&#13;
Blz. 92-93 (3.3.1.2 slot): Bij de beoordeling van de belangen van partijen bij een beslissing krachtens art. 30 der Pachtwet gaat het lang niet altijd (al-leen) om financiële belangen. Dikwijls verzet de verpachter zich tegen de bouw van grote schuren of stallen wegens aantasting van het natuurschoon ter plaatse.&#13;
Blz. 95(3.3.1.3): De beschikking van de Centrale Grondkamer van 26 juni 1967, P. 1968, 2739, mag niet aldus worden gelezen, dat na verloop van de in art. 31 bedoelde termijn van 20 jaar de pachtprijs wel met in-achtneming van de door de pachter aangebrachte verbeteringen mag wor-den berekend (zie ook blz. 184, 5.7.2.7). In de praktijk gebeurt dat niet; ge-taxeerd wordt naar de toestand, waarin het verpachte aan de pachter ter be-schikking is gesteld. Dat is ook billijk omdat de pachter zijn verbeteringen zelf al de jaren door heeft onderhouden; de drainage in door hem gedrai-neerd land heeft hij waar nodig hersteld of vernieuwd.&#13;
Blz. 102 (3.4.1.6.3): De strekking van het arrest van het Hof te Arnhem van 23 oktober 1972, P. 1974, 3191, wordt niet juist en te algemeen weer-gegeven: De gemeente, die verpachtster was geworden, had kennelijk onre-delijk gehandeld door een bepaalde teelt (waspeen) te verbieden, nu het land volgens het pachtcontract als grasland was verpacht, maar de vorige verpachter altijd had goedgevonden, dat de pachter dit tijdelijk scheurde en o.a. waspeen teelde, dit land voor deze ter plaatse gebruikelijke teelt uitermate geschikt was en die teelt in een doelmatige bedrijfsvoering paste. Het pachtcontract hield dus niet het verbod van een bepaalde teelt in, maar de verpachtster had deze naderhand aan de pachter verboden. Het passen van de teelt van waspeen in een doelmatige bedrijfsvoering ter plaatse was slechts één van de omstandigheden, die tezamen met de andere, tot het meerekenen van de opbrengst van de waspeen bij het vaststellen van de schadevergoeding leidde.&#13;
Blz. 103 (3.4.1.6.6): Onjuist is, dat het Hof als normale kapitalisatie-factor 8 toepast. Deze factor wordt voor los land toegepast, voor hoeven wordt de factor 9 aangehouden (zoals juist medegedeeld ten aanzien van de berekening van de schadevergoeding van de pachter bij onteigening onder 6.2.5.1.2; (blz. 220).&#13;
Blz. 113, regel 6: Ook de verpachter kan schriftelijke vastlegging van de pachtovereenkomst vorderen en heeft daarbij dikwijls belang.&#13;
Blz. 114 (4.1.2): Dat de grondkamers het verschijnsel van pachtovereenkomsten voor korter dan de wettelijke duur binnen de perken houden, kan moeilijk gezegd worden, zeker niet wanneer het pachtovereenkomsten van gemeenten betreft:&#13;
Sommige grondkamers hebben de gewoonte verzoeken tot het aangaan van pachtovereenkomsten voor een korte duur klakkeloos in te willigen met verwijzing naar de gronden, die voor het verzoek worden aangevoerd (bijv. Hof Arnhem 31 januari 1967, P. 1967, 2709). Het gevolg is, dat daaruit dikwijls niet of nauwelijks een bijzondere omstandigheid als bedoeld in art. 42 gedistilleerd kan worden, hetgeen een beslissing krachtens dat artikel bemoeilijkt (zie bijv. Hof Arnhem 9 maart 1970, P. 1971, 3000; 22 december 1971, P. 1972, 3081). In het geval van Hof Arnhem 31 januari 1967 kon art. 42 in het geheel niet worden toegepast omdat de korte duur was toegestaan op grond van een omstandigheid, die zich reeds bij de aanvang der overeenkomst voordeed, zodat op het verlengingsverzoek volgens de regelen van art. 38-41 moest worden beslist. Cf. blz. 136-137, 4.2.8.&#13;
Aan gemeenten wordt op hun verzoek vrijwel altijd verpachting voor korte duur toegestaan, zonder enig behoorlijk onderzoek naar de vraag of er werkelijk een bijzondere omstandigheid in de zin van art. 12 lid 4 bestaat (Het op blz. 115/116 vermelde geval - Centrale Grondkamer 20 december 1971, P. 1972, 3066 - is een uitzondering). Het kwalijkste geval, dat ik ben tegengekomen, is dat van een der grootste gemeenten, die altijd de gevraagde toestemming heeft gekregen met betrekking tot een hoeve, die sinds 1932 telkens voor één jaar is verpacht en die nog altijd in een agrarisch gebied is gelegen (Hof Arnhem 10 september 1979, P. 1980, 3463). Het op blz. 115 onder 4.1.2.1, eerste zin gegeven beeld is dan ook wel wat rooskleurig. Men vraagt zich af of dit verschijnsel wellicht verband houdt met de omstandigheid, dat verscheidene voorzitters van grondkamers uit bestuurlijke kring komen (burgemeesters, leden van gedeputeerde staten).&#13;
Indien de goedkeuring van de korte duur door de verpachter vóór de aanvang van de pachtovereenkomst wordt verzocht (art. 12, lid 3), komt de pachter aan de behandeling van het verzoek niet te pas. De pachter heeft dan ook veelal niet de gelegenheid beroep tegen de beschikking van de grondkamer in te stellen. Daardoor krijgt de Centrale Grondkamer slechts in zeer beperkte mate de mogelijkheid paal en perk te stellen aan het euvel van de pachtovereenkomsten voor één jaar. Zoals reeds opgemerkt, ligt hier een terrein, waarop er alle reden zou bestaan voor de Minister van Landbouw om art. 110 toe te passen.&#13;
Blz. 120, eerste alinea: Dat in het daar bedoelde geval, dat het bestuur van de inbreng in de algehele gemeenschap van goederen op de vrouw is overgegaan, de opzegging volgens art. 36 aan de vrouw had moeten zijn gericht, is onjuist. De man is de pachter en de contractant met de verpachter, die niet van de onderlinge verhouding tussen de echtgenoten op de hoogte behoeft te zijn. De verpachter heeft slechts te maken met de pachter volgens het pachtcontract en dient een pachtopzegging aan hem te richten, kan dat althans doen.&#13;
Ten aanzien van de opzegging neemt de auteur een nogal formalistisch standpunt in (blz. 121 bovenaan); het streven van de rechter gaat echter - terecht - juist gaandeweg meer in de richting van het zoeken naar een billijke, rechtvaardige oplossing en met name naar het elimineren van een min of meer te kwader trouw gedaan beroep op vormvereisten.&#13;
Blz. 152/3 (4.4.4.5): In de Pacht zal nog een arrest van het Hof te Arnhem gepubliceerd worden betreffende een geval, waarin bij de toepassing van art. 56f der Pachtwet door de gemeente, gedeputeerde staten en de grondkamer vrijwel alles verkeerd is gedaan wat verkeerd gedaan kon worden (Hof 23 juni 1980 en 13 oktober 1980). Het slot zal wel zijn, dat een der grootste gemeenten des lands hetzij het in strijd met het voorkeursrecht aan haar vervreemde perceel aan de pachter zal moeten afstaan (cf. het vonnis van de arrondissements-rechtbank te Rotterdam van 20 oktober 1978, P. 1980, 3466), hetzij de verkoper tot een schadevergoeding aan de pachter veroordeeld zal kunnen worden (art. 56h). Ten aanzien van de gehele materie is dit arrest bijzonder leerrijk.&#13;
Blz. 154-155 (4.4.4.6.1): Deze paragraaf is onvolledig. In de eerste plaats dient opgemerkt te worden, dat de Centrale Grondkamer het niet in het algemeen als een algemeen belang beschouwt, dat de overheid, semi-overheid of van overheidswege gesubsidieerde instelling, die gespecialiseerd is in landschappelijk beheer en landschapsbouw, uit een oogpunt van natuurbehoud te handhaven landschappelijke complexen (o.a. landgoederen) in handen krijgt. In tijdschriftartikelen is wel eens gesteld, dat de Centrale Grondkamer bij haar beslissingen wil bevorderen landgoederen aan evenbedoelde instellingen te doen overgaan, met name op grond van de beschikking van 31 juli 1978, P. 1980, 3437. Dit is echter niet juist. Zoals in latere beschikkingen nog duidelijker is geformuleerd, gaat het er om of te verwachten is, dat het landgoed in handen van de koper, aan wie de eigenaar het landgoed, waarin de verpachte gronden liggen, wil verkopen, als zodanig onverlet in stand zal blijven. Is de aanstaande koper betrokken bij speculatie in onroerend goed of is hij een obscure figuur zonder bekende woon- of verblijfplaats, dan is dit niet aannemelijk en kan - zeker nu de eigenaar geen moeite heeft gedaan het landgoed te verkopen aan een instantie, die natuurbehoud ten doel heeft - niet worden aangenomen, dat zijn streven het landgoed als zodanig in stand te houden serieus gemeend is (Centrale Grondkamer 3 september 1979, P. 1980, 3448).&#13;
Blz. 171 (5.1): Wanneer de auteur het over de contractuele bewegings-vrijheid van partijen heeft, geeft hij die te beperkt weer door alleen een opsomming te geven van de in art. 57 vermelde artikelen. Met toestemming van de grondkamer bestaat ook op andere punten een zekere bewegingsvrijheid, bijv. wat de duur betreft (art. 12), wat de vorm van de tegenprestatie betreft (art. 13), bij verpachtingen door openbare lichamen (art. 62). Men zou hier van een beperkte bewegingsvrijheid kunnen spreken.&#13;
Blz. 197 (5.1.1.2): Hier had er duidelijker de nadruk op gelegd dienen te worden, dat in de in art. 5, lid 1 onder e 1°, 2° en 3° genoemde gevallen voor de grondkamer slechts de bevoegdheid bestaat de pachtovereenkomst wegens schadelijkheid voor de algemene belangen van de landbouw niet goed te keuren. Duidelijk wordt dit gezegd in de beschikking van de Centrale Grondkamer van 5 maart 1979, P. 1979, 3424, met de overweging, dat het gebruik van het gepachte voor de verwerving van neveninkomsten niet zonder meer als een ongewenst verschijnsel is te beschouwen en derhalve van geval tot geval bezien moet worden of het gebruik strijdig is met de algemene belangen van de landbouw.&#13;
Blz. 200 (5.13.1, slot): De opmerking, dat de ingang van de te laat ingezonden door de grondkamer goedgekeurde pachtovereenkomst niet terugwerkt, is niet juist: De ingang van de goedgekeurde pachtovereenkomst is die in de pachtovereenkomst vermeld, maar bepaalde rechtsgevolgen treden niet in, met name die genoemd in art. 9, lid 1 (en art. 56a e.v.): de duur der pachtovereenkomst, bedoeld in art. 12, gaat niet in. Voor het overige treden alle rechtsgevolgen op de ingangsdatum in en wat de opvorderbaarheid van de pachtprijs betreft zou van terugwerkende kracht gesproken kunnen worden. Juist daardoor wordt de pachtprijs over de periode, voorafgaande aan de schriftelijke vastlegging en goedkeuring, opeisbaar. Ook andere rechtsgevolgen werken van de ingang der pachtovereenkomst af, bijv. de berekening van de driejarige periode, bedoeld in art. 19 (zie blz. 190, 5.8.5.2).&#13;
Blz. 216 (6.1.12): Wat aan het slot staat is onvolledig. Volgens art. 14, lid 2 kan thans worden overeengekomen tussen partijen, dat de ruilverkavelingslasten ten dele ten laste van de pachter komen. In die bepaling staat niet vermeld, dat de Kroon het plafond hiervan moet of kan vaststellen, met name in het Pachtnormenbesluit. Wel bevat het Pachtnormenbesluit 1977 een bepaling, dat de pachtprijs maximaal met ƒ 40,- per ha per jaar kan worden verhoogd indien op het verpachte land een ruilverkavelingsrente rust (art. 3 lid 4), maar deze bepaling dient er blijkens de toelichting voor om een verhoging van de pachtprijs mogelijk te maken, indien de verbetering van de externe productieomstandigheden niet geheel in de normale toeslagen tot uiting kan worden gebracht en de ruilverkavelingslasten hoger zijn dan de mogelijke verhoging van de toeslagen wegens de verbetering (in de praktijk komt dit slechts zelden voor). Ook indien art. 3 lid 4 van het Pachtnormenbesluit niet is toegepast, heeft een beding krachtens art. 14 lid 2 haar werking. Het staat los van het Pachtnormenbesluit.&#13;
In het algemeen komen in de paragraaf over de ruilverkaveling (6.1, blz. 206-216) onvoldoende de talrijke problemen tot uiting die zich ten aanzien van de pacht kunnen voordoen en is slechts weinig aandacht besteed aan de jurisprudentie van de Centrale Grondkamer en de pachtkamer van het Hof te Arnhem. Voor het huidige standpunt van de Centrale Grondkamer ten aanzien van de vaststelling van de pachtprijs van grond in een ruilvekave-lingsgebied zie men de beschikking van 19 november 1979, P. 1980, 3443.&#13;
In het boek wordt - evenals trouwens in de meeste handboeken, ook in dat van Houwing/Rombach - te weinig aandacht besteed aan de overgangsbepalingen in art. 157-166 der Pachtwet. Bedacht moet worden, dat talloze pachtverhoudingen nog berusten op pachtovereenkomsten, die voor 1958 zijn aangegaan en die steeds door verlengingen - mondeling, schriftelijk, door de rechter of wat de latere betreft van rechtswege - zijn blijven doorlopen. Het is misschien een jaar of tien geleden, dat een pachter van het landgoed Twickel voor het Hof te Arnhem met een pachtboekje aankwam, waarin alle pachtbetalingen van hem en zijn voorvaderen sinds 1788 geboekt waren! Herhaaldelijk komt het nog voor, dat de rechter geconfronteerd wordt met pachten, die voor 1937 zijn aangevangen. Ter illustratie twee voorbeelden: Het arrest van het Hof te Arnhem van 26 juni 1972 (P. 1973, 3123) heeft betrekking op de pacht van een boerderij sinds 1941; daar de pachtverhouding in 1953 was blijven doorlopen, is toen een nieuwe, mondelinge pachtovereenkomst op dezelfde voorwaarden ontstaan, die niet opgezegd kon worden. Onlangs heeft het Hof nog een verzoek tot schriftelijke vastlegging van een pachtovereenkomst niet-ontvankelijk moeten verklaren omdat het een in 1954 door het Hof verlengde pachtovereenkomst van 1943 op het spoor was gekomen en partijen, na vermaning daartoe, deze konden produceren (nog te publiceren). In tegenstelling tot wat partijen dachten, gold hun pachtovereenkomst nog krachtens verlenging van rechtswege en niet omdat zij mondeling was, zoals in het vorige geval. Daarbij kwamen de artikelen 158 en 159, die, evenals art. 157, allerlei moeilijkheden bij de toepassing kunnen opleveren, uitvoerig te pas. Zolang de Pachtwet geldt, kunnen zich dit soort gevallen min of meer regel-matig blijven voordoen en daarom dient deze materie ook in een handboek behandeld te worden.&#13;
Opgemerkt worde tenslotte nog, dat in de lijst van aangehaalde auteurs op blz. 229 ook wel de titels van hun werken vermeld hadden mogen worden. Overigens is die lijst wel bijzonder kort en hadden wat meer literatuurverwijzingen voor de gebruiker van het boek dienstig kunnen zijn.&#13;
Deze bloemlezing uit de kanttekeningen, die men bij het boek kan maken, moge voldoende zijn om een indruk van de gebreken, die aan het werk kleven, te geven. Bij de keuze van de opmerkingen is ten dele gelet op wat voor de praktijk van belang kan zijn. Een bespreking beoogt een critische beschouwing in te houden. Daardoor komen de goede kanten van een boek daarin wel eens te weinig tot uiting. Ook dit boek heeft, naast zijn gebreken, ook zijn goede kanten: Alle facetten van de pacht worden besproken (maar dat gebeurt in de werken van Houwing/Rombach en de Haan uiter-aard ook).&#13;
De omvang, die deze bespreking van het boek heeft gekregen, moge aantonen, dat het boek, dat pretendeert een plaats in de vakliteratuur te mogen innemen, veel bevat wat nadere overdenking waard is. Ik hoop door te trachten dit te doen tevens een bijdrage tot goed begrip van enkele aspecten van het pachtrecht geleverd te hebben.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1981-02-01 00:00:00</published><modified>1981-02-01 00:00:00</modified><editiondate>1981-02-01</editiondate><htmlpath>https://denhollander.info/artikel/6508</htmlpath></article>
</articles></edition>