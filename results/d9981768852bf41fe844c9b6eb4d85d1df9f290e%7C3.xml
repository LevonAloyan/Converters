<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2006</searchword><id>3815</id><udhid>UDH:TvAR/3815</udhid><titel>Wals / Staatsbosbeheer (TvAR 2006/5318)</titel><searchwords><searchword>TvAR 2/2006</searchword><searchword>TvAR 2006/5318</searchword><searchword>UDH:TvAR/3815</searchword></searchwords><attachments><attachment><name>2006_nr 2_Rechtspraak_5318.pdf</name><extention>pdf</extention><url>https://denhollander.info/download/3804/ci</url></attachment></attachments><inleiding>[Pachtwet art. 25]&#13;
&#13;
In overleg met pachter verkopen verpachters&#13;
(twee diaconieën) de verpachte grond vrij&#13;
van huur en pacht – zulks samen met 39.600&#13;
kg van het met die grond samenhangende&#13;
melkquotum – aan het Bureau Beheer Landbouwgronden,&#13;
kopen elders andere grond&#13;
terug en verpachten deze aan pachter. De&#13;
39.600 kg melkquotum wordt door de koper&#13;
toegevoegd aan een zgn. 4.500-kg pool die&#13;
wordt gebruikt om melkquotum daaruit ter&#13;
beschikking te stellen ten behoeve van het&#13;
beheer door landbouwers van reservaatsgronden&#13;
van terreinbeherende organisaties&#13;
zoals Staatsbosbeheer. Staatsbosbeheer&#13;
verpacht vervolgens een oppervlakte grond&#13;
(de grond in geschil) in een reservaatsgebied&#13;
aan pachter en geeft hem daarbij&#13;
een melkquotum van 32.760 kg in gebruik;&#13;
na beëindiging van die pachtovereenkomst&#13;
stelt pachter dat melkquotum (inmiddels&#13;
nog 29.282 kg) weer ter beschikking aan&#13;
Staatsbosbeheer. Pachter maakt vervolgens&#13;
aanspraak op een vergoeding daarvoor,&#13;
stellende dat hij dat kan doen nu hij destijds&#13;
39.600 kg van zijn oorspronkelijke melkquotum&#13;
ter beschikking heeft gesteld aan de&#13;
4.500-kg pool.&#13;
Het hof oordeelt evenwel dat meerbedoelde&#13;
39.600 kg niet is gaan samenhangen met de&#13;
grond in geschil. In de overeenkomsten&#13;
inzake de verkoop van de oorspronkelijke&#13;
pachtgrond en de koop van andere pachtgrond&#13;
is niets opgenomen inzake aanspraken&#13;
van pachter ten aanzien van de&#13;
39.600 kg en ook anderszins is niets komen&#13;
vast te staan omtrent enige afspraak dat&#13;
pachter voor het verlies daarvan zou worden&#13;
gecompenseerd. De aanspraken van pachter&#13;
ter zake vonden hun grondslag in de pachtovereenkomsten&#13;
met de diaconieën en in&#13;
die rechtsverhoudingen was de koper noch&#13;
Staatsbosbeheer partij. Staatsbosbeheer&#13;
was voorts geen partij in de overeenkomst&#13;
waarbij meergenoemde 39.600 kg werd&#13;
overgedragen. Ook al zou ervan uitgegaan&#13;
moeten worden dat het melkquotum uit de&#13;
4.500-kg pool een compensatie was voor de&#13;
39.600 kg, dan laat dat het zelfstandig&#13;
karakter van de pachtovereenkomst inzake&#13;
de reservaatsgrond en van het daarbij ter&#13;
beschikking stellen van een melkquotum&#13;
onverlet. Ook hier geldt dat met land dat&#13;
een pachter later in pacht krijgt, geen melkquotum&#13;
gaat samenhangen dat met ander&#13;
door hem gebruikt land samenhangt als&#13;
gevolg van de door hem op laatstbedoeld&#13;
land verrichte melkproductie. Pachter heeft&#13;
ook geen nadeel ondervonden: hij kreeg&#13;
destijds meer land en meer melkquotum dan&#13;
hij had en de reservaatsgrond met daarmee&#13;
samenhangend melkquotum was een toevoeging&#13;
en niet iets dat diende ter compensatie&#13;
van een per saldo ontstaan nadeel.&#13;
Uit de bepalingen van de pachtovereenkomst&#13;
tussen Staatsbosbeheer en pachter&#13;
vloeit genoegzaam duidelijk voort dat het&#13;
melkquotum in geschil aan eerstgenoemde&#13;
toebehoort, dat pachter dit bij het einde van&#13;
de pachtovereenkomst weer aan haar&#13;
moest ter beschikking stellen en dat pachter&#13;
alleen recht op vergoeding zou hebben als&#13;
er bij het einde van de pachtovereenkomst&#13;
meer melkquotum aanwezig mocht blijken&#13;
dan bij het begin daarvan, hetgeen zich niet&#13;
heeft voorgedaan.&#13;
De vordering van pachter is mitsdien terecht&#13;
afgewezen.</inleiding><content>ARREST IN DE ZAAK VAN:&#13;
Dirk Wals, wonende te Warder, gemeente&#13;
Zeevang,&#13;
appellant,&#13;
procureur: mr. J. H. van Vliet,&#13;
tegen&#13;
de publiekrechtelijke rechtspersoon Staatsbosbeheer,&#13;
gevestigd te Driebergen-Rijssenburg,&#13;
geïntimeerde,&#13;
procureur: mr. J.M. Bosnak.&#13;
1 Het geding in eerste aanleg&#13;
De pachtkamer van de rechtbank, sector kanton,&#13;
te Haarlem, locatie Zaandam, heeft op&#13;
9 januari 2003 en 10 april 2003 tussen partijen&#13;
vonnis gewezen, welke vonnissen in fotokopie&#13;
aan dit arrest zijn gehecht en naar de&#13;
inhoud waarvan wordt verwezen.&#13;
2 Het geding in hoger beroep&#13;
2.1 Appellant – hierna ook te noemen: Wals –&#13;
is bij exploot van 25 april 2003, met gelijktijdige&#13;
dagvaarding van geïntimeerde in hoger&#13;
beroep gekomen van voormelde vonnissen.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
de vonnissen, waarvan beroep, zal vernietigen&#13;
en, opnieuw rechtdoende, voor recht zal verklaren&#13;
dat appellant aanspraak kan maken op&#13;
de helft van de waarde van het melkquotum&#13;
van 29.282 kilogram, dat appellant bij het&#13;
einde van de pachtovereenkomst met geïntimeerde,&#13;
per 31 december 2000, aan geïntimeerde&#13;
dan wel aan de door geïntimeerde&#13;
aangewezen personen heeft overgedragen,&#13;
zulks met veroordeling van geïntimeerde in de&#13;
kosten van deze procedure.&#13;
2.3 Bij memorie van antwoord is verweer&#13;
gevoerd met conclusie dat het hof het hoger&#13;
beroep van Wals zal verwerpen en het vonnis&#13;
van 10 april 2003, waarvan beroep, voor zoveel&#13;
nodig onder aanvulling en/of verbetering&#13;
van gronden, zal bekrachtigen, met veroordeling&#13;
van Wals in de kosten van, naar het hof&#13;
begrijpt, het hoger beroep.&#13;
2.4 Ter zitting van het hof van 1 maart 2004&#13;
hebben partijen hun standpunten doen bepleiten,&#13;
appellant door mr B. Nijman, advocaat te&#13;
Wageningen, en geïntimeerde – hierna ook te&#13;
noemen: Staatsbosbeheer – door mr E.E. van&#13;
der Kamp, advocaat te Den Haag, beiden&#13;
mede aan de hand van pleitnotities. Van de&#13;
zijde van Wals zijn op genoemde zitting nog&#13;
nadere inlichtingen verstrekt.&#13;
2.5 Ten slotte is arrest bepaald.&#13;
3 De grieven&#13;
De grieven luiden:&#13;
1. Ten onrechte heeft de pachtkamer van de&#13;
rechtbank Haarlem, sector kanton, locatie&#13;
Zaandam, de vordering van Wals afgewezen&#13;
en daartoe overwogen zoals zij heeft gedaan&#13;
in het vonnis van 10 april 2003, meer in het&#13;
bijzonder in de rechtsoverwegingen 4 tot en&#13;
met 10.&#13;
2. Ten onrechte heeft de pachtkamer betekenis&#13;
gehecht aan het feit dat Wals de overeenkomst&#13;
van 15 november 1994 heeft ondertekend.&#13;
3. Ten onrechte is de pachtkamer ervan uitgegaan&#13;
dat Staatsbosbeheer met Wals in 1994,&#13;
althans voor oktober 1999, rechtsgeldig kon&#13;
contracteren met betrekking tot diens aanspraken&#13;
op het melkquotum dan wel met&#13;
betrekking tot de waarde van het melkquotum.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– Wals exploiteerde tot eind 1985 een melkveebedrijf&#13;
in Zuiderwoude, bestaande uit een&#13;
bij hem in eigendom zijnd gebouwencomplex&#13;
met bijbehorend(e) erf en ondergrond, alsmede&#13;
uit een perceel grasland van 7.40.40 ha&#13;
dat hij pachtte van de Diaconie van de Hervormde&#13;
Gemeente van Zuiderwoude en een&#13;
perceel grasland van 6.89.30 ha dat hij pachtte&#13;
van de Diaconie van de Hervormde Gemeente&#13;
van Monnickendam;&#13;
– Wals beschikte voor de exploitatie van die&#13;
pachtgrond over een melkquotum van 127.556&#13;
kilogram (melkprijsjaar 1984/1985);&#13;
– bij notariële akte van 20 december 1985&#13;
hebben de beide diaconieën voormelde oppervlakten&#13;
grond verkocht en in eigendom overgedragen&#13;
aan het Bureau Beheer Landbouwgronden&#13;
te Den Haag, zulks vrij van huur en&#13;
pacht;&#13;
– in bedoelde akte is verder opgenomen dat&#13;
5.50 ha grond wordt geleverd zonder melkquotum&#13;
en de resterende oppervlakte met een&#13;
melkquotum van 4.500 kilogram per ha, totaal&#13;
39.600 kilogram;&#13;
– bij notariële akte van 20 november 1985&#13;
werd(en) gekocht en in eigendom verworven:&#13;
a. door Wals een boerderij met stal, erf en&#13;
ondergrond te Warder, groot 0.85.50 ha;&#13;
b. door de Diaconie van de Hervormde&#13;
Gemeente van Zuiderwoude meerdere percelen&#13;
grasland en water te Warder, totaal groot&#13;
8.73.10 ha;&#13;
c. door de Diaconie van de Hervormde Gemeente&#13;
van Monnickendam een perceel grasland&#13;
te Warder, groot 7.61.10 ha;&#13;
– met ongeveer 0.50 ha van de sub a genoemde&#13;
boerderij alsmede met de sub b en c&#13;
genoemde percelen grasland hing een melkquotum&#13;
samen van 63.300 kilogram;&#13;
– de sub b en c genoemde percelen grasland&#13;
werden door de diaconieën aan Wals verpacht;&#13;
– Wals heeft zijn bedrijfsgebouwen met bijbehorende&#13;
grond te Zuiderwoude verkocht en&#13;
hij verplaatste zijn bedrijf naar Warder;&#13;
– het door de diaconieën bij akte van 20 december&#13;
1985 aan het Bureau Beheer Landbouwgronden&#13;
meegeleverde melkquotum ad&#13;
39.600 kilogram werd door dit bureau toegevoegd&#13;
aan de zgn. 4.500-kg pool, een pool&#13;
die werd gebruikt om melkquotum daaruit ter&#13;
beschikking te stellen ten behoeve van het&#13;
beheer door landbouwers van reservaatsgronden&#13;
van terreinbeherende organisaties zoals&#13;
Staatsbosbeheer;&#13;
– door Staatsbosbeheer werd in maart 1986&#13;
in het kader van de desbetreffende regeling&#13;
een oppervlakte grond in een reservaatsgebied&#13;
aan Wals verpacht en daarbij kreeg hij een&#13;
melkquotum van 32.760 kilogram in gebruik;&#13;
– bedoelde verpachting betrof eerst een&#13;
oppervlakte van 7.32.00 ha, later 8.36.83 ha,&#13;
zulks behoudens de vergroting steeds dezelfde&#13;
grond;&#13;
– Wals heeft ter zitting van het hof meegedeeld&#13;
dat de verpachting eerst geschiedde bij&#13;
2-jarige pachtovereenkomst en met ingang van&#13;
1 januari 1995 bij 6-jarige pachtovereenkomst;&#13;
– bij de stukken van het geding bevinden zich&#13;
de pachtovereenkomst voor de periode van&#13;
1 januari 1993 tot 31 december 1994 alsmede&#13;
de pachtovereenkomst voor de periode van&#13;
1 januari 1995 tot 31 december 2000;&#13;
– het melkquotum van de zgn. 4.500-kg pool&#13;
werd eerst beheerd door het Bureau Beheer&#13;
Landbouwgronden respectievelijk haar rechtsopvolgster&#13;
de Dienst Landelijk Gebied, maar&#13;
dit beheer is bij brief van 29 oktober 1999&#13;
overgedragen aan de terreinbeherende organisaties,&#13;
waaronder Staatsbosbeheer;&#13;
– vorenbedoelde pachtverhouding is per&#13;
31 december 2000 geëindigd en Wals heeft&#13;
toen het met de desbetreffende grond samenhangende&#13;
melkquotum, toen nog groot 29.282&#13;
kilogram, aan Staatsbosbeheer ter beschikking&#13;
gesteld.&#13;
5 Beoordeling van het geschil in&#13;
hoger beroep&#13;
5.1 Wals heeft tegen het vonnis van 9 januari&#13;
2003 geen grieven opgeworpen, weshalve hij&#13;
in zijn hoger beroep tegen dat vonnis niet kan&#13;
worden ontvangen.&#13;
5.2 Ter gelegenheid van de pleidooien heeft&#13;
Wals aangevoerd dat de aanspraken van Wals&#13;
door de pachtkamer van de rechtbank, sector&#13;
kanton, impliciet zijn erkend en dat dit impliciete&#13;
oordeel in hoger beroep niet uitdrukkelijk&#13;
is bestreden. Staatsbosbeheer heeft echter&#13;
steeds bestreden dat Wals ook los van de contractuele&#13;
regeling in de met hem gesloten&#13;
pachtovereenkomsten aanspraak op vergoeding&#13;
(voor het melkquotum) kon maken. Van&#13;
dit verweer heeft Staatsbosbeheer geen afstand&#13;
gedaan, weshalve de devolutieve werking van&#13;
het hoger beroep meebrengt dat het in hoger&#13;
beroep opnieuw ter beoordeling voorligt.&#13;
5.3 Wals is van oordeel dat, nu hij 39.600 kilogram&#13;
van zijn oorspronkelijke melkquotum&#13;
ter beschikking heeft gesteld van de zgn.&#13;
4.500-kg pool, hij aanspraak kan maken op&#13;
een vergoeding voor het per 31 december&#13;
2000 weer door hem afgestane, uit diezelfde&#13;
pool afkomstige, melkquotum van 29.282&#13;
kilogram.&#13;
5.4 Het hof acht op zichzelf niet onaannemelijk&#13;
dat Wals destijds de diverse afspraken met&#13;
de Diaconieën, het Bureau Beheer Landbouwgronden&#13;
en Staatsbosbeheer heeft gemaakt in&#13;
onderlinge relatie tot elkaar en zijn instemming&#13;
met een en ander heeft laten bepalen&#13;
door het uiteindelijk voor hem daaruit voortvloeiende&#13;
totaal-resultaat. Die omstandigheid&#13;
brengt evenwel nog niet mede dat daarom een&#13;
deel van zijn oorspronkelijke melkquotum&#13;
c.q. zijn aanspraken ter zake daarvan is/zijn&#13;
gaan samenhangen met respectievelijk zijn&#13;
overgegaan op de door hem van Staatsbosbeheer&#13;
gepachte grond.&#13;
5.5 Allereerst wijst het hof erop dat in de&#13;
overeenkomsten inzake de verkoop van de&#13;
grond in Zuiderwoude en inzake de koop van&#13;
de grond in Warder niets is opgenomen inzake&#13;
de aanspraken van Wals met betrekking&#13;
tot het deel van het melkquotum dat bij de&#13;
verkoop van zijn pachtgrond te Zuiderwoude&#13;
aan het Bureau Beheer Landbouwgronden&#13;
aan dit bureau is meegeleverd. Ook anderszins&#13;
is niets komen vast te staan omtrent enige&#13;
afspraak dat Wals door het Bureau Beheer&#13;
Landbouwgronden of Staatsbosbeheer zou&#13;
worden gecompenseerd voor het verlies van&#13;
de desbetreffende 39.600 kilogram melk.&#13;
5.6 De aanspraken van Wals inzake het met de&#13;
pachtgrond in Zuiderwoude samenhangende&#13;
melkquotum vonden hun grondslag in de&#13;
beide pachtovereenkomsten met de diaconieën&#13;
en eventuele rechten op schadevergoeding&#13;
vanwege het als gevolg van de verkoop&#13;
van die grond gedeeltelijk verloren gaan van&#13;
dat melkquotum hebben betrekking op de&#13;
toen tussen de diaconieën en Wals bestaande&#13;
rechtsverhouding. Daarin was noch het Bureau&#13;
Beheer Landbouwgronden noch Staatsbosbeheer&#13;
partij.&#13;
5.7 Bij het vorenstaande komt dat Staatsbosbeheer&#13;
geen partij was in de overeenkomst&#13;
van 20 december 1985 waarbij een deel van&#13;
het met de daarbij verkochte gronden samenhangende&#13;
melkquotum aan het Bureau Beheer&#13;
Landbouwgronden werd overgedragen en&#13;
mitsdien ook niet voor de gevolgen daarvan&#13;
voor Wals kan worden aangesproken.&#13;
Ook anderszins is overigens niet gebleken van&#13;
enige afspraak of overeenkomst inzake een&#13;
compensatie of vergoeding van de zijde van&#13;
Staatsbosbeheer – en trouwens ook niet van&#13;
de zijde van het Bureau Beheer Landbouwgronden&#13;
– aan Wals voor verlies van bedoeld&#13;
gedeelte van zijn melkquotum.&#13;
5.8 Aan het vorenstaande doet niet af de eventuele&#13;
omstandigheid dat het kunnen verkrijgen&#13;
van pachtgrond van Staatsbosbeheer met&#13;
daarbij een melkquotum van (toen) 32.760&#13;
kilogram bedoeld was als compensatie voor&#13;
de “verloren” 39.600 kilogram zoals door P.C.&#13;
Buijsman in zijn brief van 19 augustus 2001&#13;
(productie 5 bij conclusie van repliek) weergegeven.&#13;
Dit laat immers, er nog van afgezien&#13;
dat het om twee geheel verschillende hoeveelheden&#13;
gaat, het zelfstandige karakter van die&#13;
pachtovereenkomst en van het daarbij ter beschikking&#13;
stellen van een melkquotum geheel&#13;
onverlet. Van een “overhevelen” van een deel&#13;
van het oorspronkelijke melkquotum van&#13;
Wals is geen sprake en kon ook geen sprake&#13;
zijn. Het hof verwijst ten deze ook nog naar&#13;
zijn arrest van 27 december 1997 inzake Van&#13;
Thiel/Van Nieuwegiessen, waarbij is beslist&#13;
dat met land dat een pachter later in pacht&#13;
krijgt geen (gedeelte van) melkquotum gaat&#13;
samenhangen dat met ander door hem&#13;
gebruikt land samenhangt als gevolg van de&#13;
door hem op laatstbedoeld land verrichte&#13;
melkproductie. Die laatste situatie heeft zich&#13;
in dit geval voorgedaan.&#13;
5.9 Bij een en ander overweegt het hof nog het&#13;
volgende. Het geheel van het destijds overeengekomene&#13;
was voor Wals, de pachtverhouding&#13;
in geschil nog buiten beschouwing gelaten,&#13;
een voor zijn bedrijfsvoering als positief&#13;
aan te merken aangelegenheid. Hij kreeg door&#13;
de verplaatsing van zijn bedrijf immers een&#13;
enigszins groter bedrijf terug met een niet&#13;
onaanzienlijke vergroting van zijn melkquotum.&#13;
De litigieuze reservaatsgrond met daarmee&#13;
samenhangend melkquotum was een toevoeging&#13;
en niet gezegd kan worden dat deze&#13;
moest dienen ter compensatie van een bij&#13;
gemis daarvan per saldo ontstaand nadeel.&#13;
5.10 Uit het eerder overwogene volgt dat de&#13;
overdracht van het beheer van het melkquotum&#13;
in de zgn. 4.500-kg pool aan Staatsbosbeheer&#13;
bij brief van 29 oktober 1999 voor de&#13;
beslissing in dit geschil niet relevant is.&#13;
5.11 Voorzover Wals bedoelt zijn aanbod tot&#13;
het als getuige doen horen van P.C. Buijsman&#13;
in hoger beroep te handhaven, gaat het hof&#13;
aan dit aanbod voorbij. Zijn verklaring bij&#13;
brief van 19 augustus 2001 kan immers, zoals&#13;
hiervoor sub 5.7 is overwogen, niet tot een&#13;
ander oordeel leiden dan hiervoor is overwogen,&#13;
terwijl niet is aangegeven wat betrokkene&#13;
anderszins nog zou kunnen verklaren.&#13;
5.12 Hetgeen hiervoor door het hof is overwogen&#13;
leidt tot de slotsom dat Wals geen aanspraak&#13;
kan maken op een vergoeding voor het&#13;
verlies van het melkquotum van 29.282 kilogram&#13;
als door hem gevorderd en dat het hof&#13;
niet toekomt aan de vraag of (ook) het bepaalde&#13;
in de artikelen 14 en 20 van de pachtovereenkomst&#13;
van 15 november 1994 (aangegaan&#13;
voor de periode 1 januari 1995 tot 31 decemagrarisch&#13;
ber 2000) aan toewijzing van zijn vordering in&#13;
de weg staat. Ten overvloede overweegt het&#13;
hof daaromtrent het volgende.&#13;
5.13 Artikel 14 van de pachtovereenkomst&#13;
houdt (samengevat) in dat Wals moet zorgen&#13;
voor de instandhouding van het melkquotum&#13;
dat hem bij de aanvang van de pacht ter&#13;
beschikking is gesteld, dat hij eventuele schade&#13;
als gevolg van onvoldoende zorg moet vergoeden&#13;
en dat hij bij het einde van de pachtovereenkomst&#13;
het melkquotum aan de verpachter&#13;
moet opleveren voorzover dat aan&#13;
hem ter beschikking is gesteld en dat een&#13;
eventuele vermeerdering van het quotum tussen&#13;
partijen zal worden verdeeld als daar aangegeven.&#13;
Dit artikel staat ook in de pachtovereenkomst&#13;
voor de periode 1 januari 1993 tot&#13;
31 december 1994.&#13;
Artikel 20, alleen voorkomend in de pachtovereenkomst&#13;
voor de periode 1 januari 1995&#13;
tot 31 december 2000, vermeldt dat Staatsbosbeheer&#13;
eigenaar van het melkquotum van&#13;
29.282 kilogram is.&#13;
5.14 Met de pachtkamer van de rechtbank,&#13;
sector kanton, is het hof van oordeel dat de&#13;
artikelen duidelijk zijn en in onderlinge&#13;
samenhang niet anders kunnen worden uitgelegd&#13;
dan dat het melkquotum, per 1 januari&#13;
1995 groot 29.282 kilogram, aan verpachter&#13;
toebehoort, bij het einde van de pachtovereenkomst&#13;
aan deze ter beschikking moet worden&#13;
gesteld en dat Wals ter zake alleen recht&#13;
op vergoeding of toedeling heeft als er meer&#13;
melkquotum aanwezig mocht blijken te zijn&#13;
dan bij de aanvang van de pachtovereenkomst&#13;
aan hem ter beschikking is gesteld. Wals heeft&#13;
door ondertekening van de pachtovereenkomst&#13;
daarmee ingestemd. Niet gebleken is&#13;
van feiten of omstandigheden op grond waarvan&#13;
Wals naar redelijkheid en billijkheid daaraan&#13;
niet zou kunnen worden gehouden.&#13;
In de memorie van grieven voert Wals aan dat&#13;
de zinsnede in artikel 20 uit de pachtovereenkomst&#13;
van 15 november 1994 volgens de&#13;
pachtkamer van de rechtbank, sector kanton,&#13;
heeft geleid tot het vervallen van zijn aanspraak&#13;
op vergoeding, maar het hof vermag&#13;
– wat daarvan overigens op zichzelf ook moge&#13;
zijn – niet in te zien dat het vonnis, waarvan&#13;
beroep, zo mag worden gelezen.&#13;
5.15 Ook op dit punt doet de omstandigheid&#13;
dat eerst bij brief van 29 oktober 1999 het&#13;
beheer van het melkquotum in geschil aan&#13;
Staatsbosbeheer is overgedragen, niet ter zake.&#13;
Het gaat immers om hetgeen voor partijen uit&#13;
de pachtovereenkomst voortvloeit.&#13;
5.16 De grieven zijn alle ongegrond en het&#13;
hoger beroep faalt. Het vonnis van 10 april&#13;
2003, waarvan beroep, moet met aanvulling&#13;
van gronden worden bekrachtigd.&#13;
5.17 Wals moet als de ook in hoger beroep in&#13;
het ongelijk gestelde partij worden veroordeeld&#13;
in de kosten van dat beroep.&#13;
6 De beslissing&#13;
Het hof, rechtdoende in hoger beroep:&#13;
verklaart Wals niet-ontvankelijk in zijn hoger&#13;
beroep voorzover dat is gericht tegen het vonnis&#13;
van de pachtkamer van de rechtbank, sector&#13;
kanton, te Haarlem, locatie Zaandam, van&#13;
9 januari 2003;&#13;
bekrachtigt het door die pachtkamer tussen&#13;
partijen gewezen vonnis van 10 april 2003,&#13;
waarvan beroep, zulks met aanvulling van de&#13;
gronden als hiervoor overwogen;&#13;
veroordeelt Wals in de in hoger beroep tussen&#13;
partijen gevallen kosten, aan de zijde van&#13;
Staatsbosbeheer tot heden begroot op € 205,–&#13;
voor verschotten en € 2.994,95 voor salaris&#13;
van de procureur.</content><legacyfootnotes/><footnotes><footnote/></footnotes><auteurs/><published>2006-02-01 00:00:00</published><modified>2006-02-01 00:00:00</modified><editiondate>2006-02-01</editiondate><htmlpath>https://denhollander.info/artikel/3815</htmlpath></article>
</articles></edition>