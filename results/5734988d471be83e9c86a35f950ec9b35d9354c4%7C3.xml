<edition><articles><article><jaar>1984</jaar><naam>Tijdschrift voor Agrarisch Recht</naam><uitgave>8</uitgave><aflevering>8</aflevering><searchword>TvAR 8/1984</searchword><id>6419</id><udhid>UDH:TvAR/6419</udhid><titel>Voorstel voor een wettelijke regeling van een pachtbeheersovereenkomst</titel><searchwords><searchword>TvAR 8/1984</searchword><searchword>UDH:TvAR/6419</searchword></searchwords><attachments><attachment><name>1984_nr 8_Artikel_Haan.pdf</name><extention>pdf</extention><url>https://denhollander.info/download/6201/ci</url></attachment></attachments><inleiding>1. INLEIDING&#13;
Reeds geruime tijd is in het kader van het Landbouwschap in studie de vraag of en&#13;
zo ja, op welke wijze de Pachtwet wijziging behoeft met het oog op het in bepaalde&#13;
gebieden te voeren natuur- en landschapsbeheer. Met name heeft de Werkgroep&#13;
voor het Pachtbeleid, waarvan de eerste ondergetekende lid en de tweede adjunctsecretaris&#13;
is, zich met deze vraagstelling bezig gehouden. Een van de modellen die&#13;
daarbij aan de orde zijn gesteld, betreft een aparte regeling van een pachtbeheersovereenkomst&#13;
als mengvorm van twee contractstypen, namelijk een pachtovereenkomst&#13;
voor wat betreft het agrarisch gebruik door de pachter en een beheersovereenkomst&#13;
voor wat betreft het door hem te voeren natuur- en landschapsbeheer. Weliswaar&#13;
is aanvankelijk ook het denkbeeld naar voren gekomen, dat in zulke gevallen&#13;
tussen verpachter (bijv. een natuurbeschermingsorganisatie) en pachter beter twee&#13;
contracten zouden kunnen worden aangegaan, maar aantrekkelijk leek dit niet, omdat&#13;
beide nauw met elkaar verweven zijn en tezamen de maatschappelijke positie&#13;
van de pachter bepalen. Veel zinniger leek daarom de dezerzijds geopperde gedachte&#13;
uit te gaan van een gemengde overeenkomst, waarbij het pachtelement en het&#13;
beheerselement gelijkelijk tot hun recht komen.&#13;
Over gemengde contracten op pachtgebied is elders2 uitvoerig geschreven. Drie&#13;
theorieën worden afwisselend toegepast op deze contracten om te kunnen bepalen&#13;
aan welk recht zij onderworpen zijn.&#13;
Het betreft allereerst de absorptietheorie, voorzover één van de contractstypen in&#13;
de gemengde verhouding ondergeschikt is aan de andere, zodat alleen de bepalingen&#13;
van het overheersende contractstype worden toegepast. Voor de onderhavige contractsverhouding,&#13;
waarbij de pachter bij wijze van tegenprestatie voor het gebruik&#13;
ook beheers verplichtingen ten aanzien van natuur en landschap op zich neemt, komt&#13;
deze theorie niet in aanmerking, omdat beide elementen bij beheerslandbouw in&#13;
principe gelijkwaardig vertegenwoordigd zijn. Ook voor de sui generistheorie, die&#13;
uitgaat van het geheel eigen karakter dat door de menging van contractstypen zou&#13;
ontstaan, zodat geen van beide categorieën van bepalingen meer van toepassing zou&#13;
zijn, bestaat hier geen aanleiding. Immers, zowel het ene als het andere element&#13;
blijft in de onderhavige verhouding herkenbaar en bovendien behoort de Pachtwet&#13;
ook op deze verhouding van toepassing te zijn, al was het alleen maar om de pachter&#13;
te beschermen. </inleiding><content>Over blijft derhalve de derde theorie, te weten de cumulatie- of combinatietheorie,&#13;
waarbij, uitgaande van de gelijkwaardigheid van beide samenstellende delen,&#13;
bepalingen zowel van het ene als het andere contractstype van toepassing worden&#13;
verklaard. Alleen is in deze theorie een conflictsregeling nodig, voor het geval&#13;
bepalingen onderling strijdig zijn. In art. 1637c, eerste lid van het huidige BW vindt&#13;
men een dergelijke bepaling voor de arbeidsovereenkomst in combinatie met een ander&#13;
contract; de bepalingen van eerstgenoemde overeenkomst gaan in dat geval&#13;
voor. Voor de pachtbeheersovereenkomst ligt het in zoverre wat eenvoudiger, dat&#13;
de beheersovereenkomst als zodanig nog niet wettelijk is geregeld. Mogelijk is het&#13;
nu dus nog om het gemengde contract in de Pachtwet zelf een regeling te geven en&#13;
daarbij tegelijk de verhouding tot de gewone pachtovereenkomst aan te geven.&#13;
Onderstaand is een proeve van een wetstekst met artikelsgewijze toelichting opgenomen,&#13;
die een uitwerking vormt van de gedachten, welke in de Werkgroep Pachtbeleid&#13;
leven. Uiteraard zal het Landbouwschap zelf hierover zijn standpunt nog nader&#13;
moeten bepalen, waarbij tevens de vraag aan de orde is of een ander model, uitgewerkt&#13;
door mr C. Omtzigt ten behoeve van de Werkgroep, de voorkeur verdient.&#13;
In dit model wordt geen afzonderlijke regeling van de pachtbeheersovereenkomst&#13;
voorgesteld, zoals in het onderstaande in de art. 70a - lOh het geval is, maar wordt&#13;
de opneming van beheersbepalingen in pachtovereenkomsten onder zekere voorwaarden&#13;
toegestaan in gebieden die door de Minister ingevolge de toekomstige Beheerswet&#13;
Landbouwgronden op verzoek van de eigenaar worden aangewezen. In het&#13;
onderstaande model wordt alleen inzoverre aansluiting bij die wet gezocht, dat&#13;
pachtbeheersovereenkomsten worden uitgesloten in gebieden waar beheersovereenkomsten&#13;
met het Bureau Beheer Landbouwgronden kunnen worden afgesloten.&#13;
Uiteraard zal de pachtbeheersovereenkomst in onze gedachtengang juist wel een geschikt&#13;
instrument zijn voor gronden in reservaatsgebieden, welke van overheidswege&#13;
zijn aangekocht ten behoeve van natuurbeschermingsorganisaties. Ook deze gronden&#13;
behoeven vaak een agrarisch beheer in combinatie met natuur- en landschapsbeheer,&#13;
hetwelk het beste via het aloude pachtinstituut zou kunnen worden gerealiseerd,&#13;
mits dit voor zulke gevallen ook mede dienstbaar wordt gemaakt aan andere&#13;
dan agrarische doeleinden. Zelfs mag daarbij de schaal doorslaan naar de belangen&#13;
van natuur en landschap, mits het maatschappelijk bestaan van de pachterbeheerder&#13;
maar wordt veilig gesteld. Overigens kunnen ook buiten reservaatsgebieden&#13;
op verzoek van de eigenaar of van beide partijen gronden door de Minister worden&#13;
aangewezen, waarvoor een pachtbeheersovereenkomst kan worden afgesloten.&#13;
De voorgestelde regeling laat ruimte zowel voor het ene als het andere geval. Zij&#13;
gaat echter niet uit van de gedachte dat nu maar overal in het land gronden gedeeltelijk&#13;
aan de landbouw zouden kunnen worden onttrokken door deze in belangrijke&#13;
mate dienstbaar te maken aan natuur- en landschapsbeheer. Wel degelijk is een toetsing&#13;
vooraf nodig of de op de grond aanwezige natuur- en landschapswaarden dit&#13;
rechtvaardigen en ook of binnen het kader van een pachtovereenkomst op een doelmatige&#13;
wijze in dit beheer kan worden voorzien. Derhalve dienen de gronden op verzoek&#13;
van de eigenaar of partijen door de Minister, na advies van de Commissie&#13;
Beheer Landbouwgronden, te worden aangewezen. Ook behoort een beheersplan&#13;
vastgesteld door deze commissie, naar analogie van het beheersplan voor relatienotagebieden, aan het beheer ten grondslag te worden gelegd. Weliswaar lijkt dit een&#13;
zware eis, omdat daarna nog een toetsing van het contract door de grondkamer&#13;
moet plaatsvinden, maar juist deze eis komt ten goede aan beide belangen.&#13;
Wat de toetsing en de overige bepalingen betreft is zoveel mogelijk gestreefd naar&#13;
het doortrekken van de lijn van de Pachtwet, ook naar de onderhavige contractsverhouding.&#13;
Dit betekent, dat de normale pachtbepalingen volledig van toepassing&#13;
zijn, o.a. wat betreft prijs en duur, met dien verstande dat hier een kortere dan de&#13;
wettelijke duur wordt uitgesloten. Ook behoort de pachtprijstoetsing mede in relatie&#13;
te worden gebracht met de beheersbepalingen, terwijl omgekeerd voor de beheersvergoedingen,&#13;
te bepalen door de verpachter, ook een toetsing nodig is aan de hand&#13;
van normen die daartoe bij Algemene Maatregel van Bestuur worden vastgesteld.&#13;
Het Pachtnormenbesluit behoeft dus aanvulling met een Beheersvergoedingenbesluit.&#13;
Verschil is alleen, dat het hierbij uiteraard om minimumnormen gaat, dus&#13;
om de minimaal toelaatbare beheersvergoeding. Voor verdere details kan naar tekst&#13;
en artikelsgewijze toelichting worden verwezen. Wel wijzen wij er nog op, dat het&#13;
hier slechts om een eerste proeve van een wetsontwerp gaat, zodat juridischtechnische&#13;
fijnproevers nog even hun geduld moeten bewaren. Het gaat nu eerst om&#13;
een tekst die, met instemming van de Commissie Grondgebruik van het Landbouwschap,&#13;
door ons wordt gepubliceerd om alvast de gedachten te bepalen. Voordeel&#13;
van deze constructie is ook dat een eventuele invoering niet op de Beheerswet Landbouwgronden&#13;
behoeft te wachten.&#13;
2. WIJZIGING VAN DE PACHTWET&#13;
De Pachtwet (Stb. 37, 1958) wordt in verband met de introductie van een bijzondere&#13;
figuur van pachtovereenkomst, pachtbeheersovereenkomst geheten, als volgt gewijzigd:&#13;
Artikel I&#13;
In art. 5, eerste lid, onder b wordt de punt-komma vervangen door een punt en&#13;
wordt een zin toegevoegd die luidt als volgt:&#13;
'Als buitensporig worden in ieder geval beschouwd verplichtingen als bedoeld in&#13;
artikel 70a, tweede lid.'.&#13;
Artikel II&#13;
Art. 40 wordt als volgt gewijzigd:&#13;
1. Voor de eerste zin wordt het cijfer '1' geplaatst.&#13;
2. Na het woord 'wijst' in de eerste zin wordt een tussenzin opgenomen, luidende&#13;
als volgt:&#13;
'behoudens het in het volgende lid bepaalde,'&#13;
3. Na het eerste lid wordt een tweede lid opgenomen, dat luidt als volgt:&#13;
'2. Nochtans beslist de pachtkamer naar billijkheid, indien de verpachter zich tegen verlenging van de pachtovereenkomst verzet vanuit het voornemen het&#13;
verpachte te beheren of te doen beheren met het oogmerk doeleinden van natuur&#13;
en landschap te verwerkelijken, terwijl bij zodanig beheer de uitoefening&#13;
van enigerlei vorm van landbouw mogelijk blijft.'.&#13;
Artikel III&#13;
Aan art. 41, tweede lid, wordt een nieuw sub c toegevoegd, luidende als volgt: 'c.&#13;
de verpachter zich tegen verlenging van de pachtovereenkomst verzet, mede&#13;
vanuit het voornemen het verpachte te beheren met het oogmerk doeleinden&#13;
van natuur en landschap te verwerkelijken.'.&#13;
Artikel IV&#13;
Art. 51 wordt als volgt gewijzigd:&#13;
1. De punt aan het einde van de eerste zin wordt vervangen door een komma,&#13;
waarna de volgende zin wordt toegevoegd: 'behoudens het in het volgende lid&#13;
bepaalde'.&#13;
2. Na het eerste lid wordt een nieuw lid \a toegevoegd, luidende als volgt:&#13;
'la. Nochtans beslist de pachtkamer naar billijkheid, indien de verpachter ontbinding&#13;
van de pachtovereenkomst vordert, vanuit het voornemen het verpachte&#13;
te beheren of te doen beheren met het oogmerk doeleinden van natuur&#13;
en landschap te verwerkelijken, terwijl bij zodanig beheer de uitoefening van&#13;
enigerlei vorm van landbouw mogelijk blijft.'.&#13;
Artikel V&#13;
In art. 62 wordt voor de eerste zin het cijfer '1' geplaatst. Na het eerste lid wordt&#13;
een nieuw tweede lid opgenomen, dat luidt als volgt:&#13;
'2. Het in het eerste lid bepaalde is niet van toepassing, indien de aldaar bedoelde&#13;
bestemming betrekking heeft op doeleinden van natuur en landschap, en de overeenkomst&#13;
strekt tot verwerkelijking daarvan.'.&#13;
Artikel VI&#13;
Aan Hoofdstuk II (Bepalingen van bijzondere aard) wordt een nieuwe paragraaf&#13;
toegevoegd, luidende als volgt: 'Paragraaf 3. Pachtbeheersovereenkomsten&#13;
Artikel 70a&#13;
1. Onverminderd het overigens in deze wet bepaalde zijn op pachtbeheersovereenkomsten&#13;
de navolgende bepalingen van toepassing.&#13;
2. Onder een pachtbeheersovereenkomst wordt verstaan een pachtovereenkomst&#13;
met de daarin geregelde verplichtingen van partijen jegens elkaar, waarbij de&#13;
pachter zich jegens de verpachter bovendien verbindt tot het naleven van beheersverplichtingen die zijn gericht op de handhaving c.q. ontwikkeling van op het&#13;
verpachte aanwezige waarden van natuur en landschap.&#13;
Tegenover de overeengekomen beheerverplichtingen kan de pachter een jaarlijks&#13;
door de verpachter te verstrekken - in geld uit te drukken - beheersvergoeding&#13;
bedingen.&#13;
3. Onder Commissie wordt in deze paragraaf verstaan de Commissie Beheer Landbouwgronden,&#13;
als bedoeld in artikel 30 van de Wet Agrarisch Grondverkeer (Stb.&#13;
248, 1981).&#13;
Artikel 70b&#13;
1. Bij algemene maatregel van bestuur worden regelen vastgesteld ten aanzien van&#13;
de minimaal toelaatbare beheersvergoeding.&#13;
2. Alvorens Ons de voordracht tot een algemene maatregel van bestuur wordt ge&#13;
daan, wordt, naast de in artikel 3, tweede lid genoemde organen, de Commissie&#13;
in de gelegenheid gesteld over het ontwerp daarvan haar mening kenbaar te maken.&#13;
3. De in het eerste lid bedoelde regelen strekken tot bevordering van beheersvergoedingen&#13;
welke in een redelijke verhouding staan tot de beheersverplichtingen, met&#13;
dien verstande, dat bij het vaststellen van de regelen de redelijke belangen van&#13;
de verpachter mede in acht worden genomen.&#13;
Artikel 70c&#13;
1. De eigenaar die een pachtbeheersovereenkomst wenst af te sluiten, danwel, in&#13;
dien partijen daartoe in beginsel overeenstemming hebben bereikt, beide partijen&#13;
gezamenlijk, dienen met het oog hierop een schriftelijk verzoek in bij Onze Minister&#13;
om de gronden waarop de overeenkomst betrekking zal hebben of heeft, in ver&#13;
band met de aldaar aanwezige waarden van natuur en landschap, aan te wijzen&#13;
als gronden waarop het aangaan van een pachtbeheersovereenkomst is toegestaan.&#13;
2. Bij het verzoek dienen de volgende bescheiden te worden overlegd:&#13;
a. de kadastrale gegevens van de percelen, waarop het verzoek betrekking heeft;&#13;
b. een beschrijving van de op de betrokken percelen aanwezige waarden van na&#13;
tuur en landschap;&#13;
c. een verklaring, indien het verzoek uitsluitend door de eigenaar wordt gedaan,&#13;
dat deze daadwerkelijk eigenaar is en de volledige beschikkingsbevoegdheid&#13;
heeft over het gebruik van de betrokken percelen danwel, indien het verzoek&#13;
door beide partijen gezamenlijk wordt gedaan, een verklaring dat tot het aan&#13;
gaan van een pachtovereenkomst in beginsel overeenstemming is bereikt.&#13;
d. de beoogde beheersvisie en beheersdoelstellingen;&#13;
e. een overzichtskaart van de ligging van de betrokken percelen.&#13;
3. De Minister onderzoekt de juistheid van de verklaring als bedoeld in het tweede&#13;
lid, onder c. Is hem van de juistheid van die verklaring niet gebleken, dan neemt&#13;
hij het verzoek niet in behandeling.&#13;
In alle andere gevallen stelt hij het verzoek in handen van de Commissie.&#13;
4. De Commissie onderzoekt:&#13;
a. of het belang van de bij het verzoek vermelde waarden van natuur en landschap&#13;
een dergelijk verzoek rechtvaardigt; b. of op de gronden waarop het verzoek betrekking heeft een beheersovereenkomst&#13;
in het kader van de Beschikking Beheersovereenkomsten kan worden&#13;
afgesloten;&#13;
c. of de bij het verzoek overlegde beheersvisie en beheersdoelstellingen doelmatig&#13;
zijn te achten uit een oogpunt van bescherming van de aanwezige waarden van&#13;
natuur en landschap;&#13;
d. of de bij het verzoek overlegde beheersvisie en beheersdoelstellingen, bij verwerkelijking&#13;
daarvan, een zinvol agrarisch gebruik mogelijk laten.&#13;
5. De Commissie adviseert Onze Minister omtrent het verzoek. Het advies omvat&#13;
in ieder geval de uitkomsten van het in het vierde lid bedoelde onderzoek.&#13;
Artikel 70d&#13;
1. Onze Minister beschikt op het verzoek, mede op grond van het advies van de&#13;
Commissie.&#13;
2. Het verzoek wordt afgewezen indien:&#13;
a. de waarden van natuur en landschap op de gronden waarop het verzoek betrekking&#13;
heeft een specifiek op de bescherming daarvan gericht beheer niet&#13;
rechtvaardigen;&#13;
b. de gronden waarop het verzoek betrekking heeft, in aanmerking komen voor&#13;
een beheersovereenkomst op grond van de Beschikking Beheersovereenkomsten;&#13;
c. de verwerkelijking van de bij het verzoek vermelde beheersvisie en beheers&#13;
doelstellingen geen zinvol agrarisch gebruik mogelijk laat.&#13;
3. Onze Minister zendt een afschrift van zijn beschikking aan de Commissie.&#13;
Artikel 70e&#13;
1. Indien het verzoek wordt ingewilligd, stelt de Commissie voor de desbetreffende&#13;
gronden een beheersplan vast.&#13;
2. Het beheersplan omvat in ieder geval de beheersdoelstelling, waarbij het uit een&#13;
oogpunt van bescherming van natuur en landschap minimaal en uit dat van een&#13;
zinvol agrarisch gebruik maximaal te voeren beheer wordt aangegeven, alsmede&#13;
de daarmee in overeenstemming zijnde beheersbepalingen.&#13;
Artikel 70f&#13;
De grondkamer keurt de pachtbeheersovereenkomst goed, tenzij:&#13;
a. het verzoek als bedoeld in artikel 70c, eerste lid, door Onze Minister werd&#13;
afgewezen;&#13;
b. de overeengekomen beheersverplichtingen niet doelmatig kunnen worden geacht,&#13;
gezien het door de Commissie vastgestelde beheersplan;&#13;
c. de overeengekomen beheersvergoeding, daarbij in aanmerking genomen de verdere&#13;
inhoud van de overeenkomst, lager is dan ingevolge het bepaalde in artikel&#13;
10b, eerste lid is toegelaten;&#13;
d. de overige verplichtingen voor de pachter uit de overeenkomst voortvloeiende,&#13;
voorzover deze betrekking hebben op het aangaan van beheersverplichtingen, als&#13;
buitensporig moeten worden beschouwd. Artikel 70g&#13;
Indien één van de bij een pachtbeheersovereenkomst betrokken partijen een verzoek&#13;
doet als bedoeld in artikel 33, eerste lid, en dit verzoek strekt tot wijziging van de&#13;
voortvloeiende beheers verplichtingen, die naar het oordeel van de grondkamer strijdig&#13;
is met dat beheersplan, gaat deze niet eerder tot herziening over, dan nadat hiertoe&#13;
goedkeuring is verkregen van Onze Minister. Alvorens hij een beschikking&#13;
neemt, hoort Onze Minister de Commissie.&#13;
Artikel 70h&#13;
In afwijking van het bepaalde in artikel 70a, eerste lid, is het bepaalde in artikel 12,&#13;
vierde en vijfde lid, niet van toepassing op pachtbeheersovereenkomsten.'.&#13;
3. ARTIKELSGEWIJZE TOELICHTING&#13;
Artikel I&#13;
Door de daarop betrekking hebbende jurisprudentie van de grondkamers c.q. Centrale&#13;
grondkamer, is het begrip 'buitensporig beding' in de loop der jaren ingevuld.&#13;
Over het algemeen worden bedingen die betrekking hebben op beheer van natuur&#13;
en landschap als buitensporig beschouwd. Gezien het feit, dat sommige uitspraken&#13;
uit het verleden al in een andere richting tenderen, maar vooral gezien het feit dat&#13;
de beheersproblematiek op agrarische grond nogal in de belangstelling is komen te&#13;
staan, kan men zich afvragen hoe lang deze lijn nog door de grondkamers zal zijn&#13;
vast te houden.&#13;
Maatschappelijk gezien is de laatste tijd dan ook behoefte ontstaan aan een mede&#13;
op (niet-agrarisch) beheer gerichte pachtovereenkomst. Een dergelijke overeenkomst&#13;
zou het karakter dragen van een gemengde overeenkomst, die het beste&#13;
als pachtbeheersovereenkomst kan worden aangeduid, omdat op haar zowel bepalingen&#13;
van de gewone pacht als specifieke beheersbepalingen van toepassing zullen&#13;
zijn.&#13;
De introductie van een dergelijke pachtbeheersovereenkomst maakt de discussie&#13;
over de vraag welke bedingen in de reguliere pachtovereenkomsten als buitensporig&#13;
moeten worden aangemerkt een stuk eenvoudiger. In ieder geval worden als buitensporig&#13;
aangemerkt beheersverplichtingen die zijn gericht op de handhaving of&#13;
ontwikkeling van op het verpachte aanwezige waarden van natuur en landschap,&#13;
voorzover zijn niet onderdeel uitmaken van een pachtbeheersovereenkomst. Wil&#13;
de eigenaar een pachtovereenkomst afsluiten, die mede op dat doel is gericht, dan&#13;
dient hij de procedure tot het aangaan van een dergelijke overeenkomst te&#13;
volgen.&#13;
Artikel II&#13;
Art. 40 Pachtwet houdt als grond voor afwijzing in het voornemen van de verpachter&#13;
om het verpachte voor een niet tot de landbouw betrekkelijk doel te bestemmen, mits naar het oordeel van de pachtkamer die niet-agrarische bestemming in overeenstemming&#13;
is met het algemeen belang. Is het voornemen van de verpachter in overeenstemming&#13;
met een goedgekeurde bestemming, dan wordt een verzoek om verlenging&#13;
automatisch afgewezen. Bij de in de Memorie van Toelichting bij dit artikel genoemde&#13;
bestemmingen (industrie, woningbouw) is dit logisch, immers door verwerkelijking van&#13;
die bestemmingen wordt landbouw feitelijk onmogelijk. Anders ligt dit in de situatie&#13;
dat bijv. aan het verpachte een agrarische bestemming met daaraan nevengeschikte&#13;
waarden van natuur en landschap werd gegeven en de verpachter, met het oogmerk de&#13;
laatstgenoemde waarden te ontwikkelen, zich tegen verlenging van de overeenkomst&#13;
verzet. Door toevoeging van het derde lid wordt de situatie voorkomen, dat de&#13;
pachtkamer een verlengingsverzoek van de zijde van de pachter automatisch afwijst.&#13;
Wanneer de verpachter zich tegen deze verlenging verzet met het bovengenoemde&#13;
oogmerk, terwijl in het kader van dat beheer enigerlei vorm van landbouw mogelijk of&#13;
misschien wel noodzakelijk blijft, dan beslist de pachtkamer naar billijkheid. Deze&#13;
hoofdregel van het verlengingsrecht houdt in, dat de pachtkamer de belangen van&#13;
partijen afweegt. Mocht de pachtkamer bij die afweging tussen het (volgens de&#13;
publiekrechtelijke bestemming) - in principe - nevengeschikte landbouwbelang en het&#13;
landschaps- en natuurbelang de belangen van de landbouw laten prevaleren, dan wijst&#13;
hij het verlengingsverzoek toe. In het andere geval zal het worden afgewezen en&#13;
resteert de mogelijkheid voor de pachter om, indien de eigenaar dit wil, een&#13;
pachtbeheersovereenkomst aan te gaan.&#13;
Artikel III&#13;
Art. 41 Pachtwet doelt op de situatie dat de verpachter het verpachte zelf t.b.v. de&#13;
landbouw wenst te gebruiken en zich om die reden tegen verlenging van de pachtovereenkomst&#13;
verzet.&#13;
In die situatie oordeelt de pachtkamer naar billijkheid, indien de verpachter&#13;
rechtspersoon is en ook indien door het verlies van het gepachte het maatschappelijk&#13;
bestaan van de pachter zou worden aangetast, tenzij het persoonlijk gebruik voor de&#13;
verpachter van overwegende betekenis is.&#13;
De voorgestelde redactie voegt t.b.v. die belangenafweging een nieuw element toe.&#13;
Wanneer de verpachter zich tegen verlenging verzet mede met het oogmerk doeleinden&#13;
van landschaps- en natuurbescherming te verwerkelijken en voor dit doel tevens een&#13;
pachtbeheersovereenkomst kan worden afgesloten, beslist de pachtkamer naar&#13;
billijkheid.&#13;
Artikel IV&#13;
Art. 51 doelt op de beëindiging van de pachtovereenkomst en is de pendant van art.&#13;
40. De redactie is dan ook zoveel mogelijk gelijkluidend aan de redactie van artikel II. Artikel V&#13;
Art. 62 Pachtwet doelt op de situatie, dat in afwachting van de verwerkelijking van&#13;
een niet tot de landbouw betrekkelijke bestemming van openbaar nut op gronden&#13;
in eigendom bij een openbaar lichaam, bijzondere bepalingen in de pachtovereenkomst&#13;
kunnen worden opgenomen. Zo'n bijzondere bepaling kan bijv. een verpachting&#13;
van korte duur zijn. Ook hier kan zich weer de situatie voordoen, dat bijv. een&#13;
gemeente een haar in eigendom toebehorend stuk landbouwgrond een bestemming&#13;
geeft die (mede) gericht is op de natuur- en/of landschapsbescherming. Die reden&#13;
zou het opleggen van bijzondere bepalingen reeds mogelijk maken.&#13;
Daar waar landbouw op zichzelf mogelijk blijft, dient die situatie naar ons oordeel&#13;
te worden voorkomen.&#13;
Artikel VI&#13;
Aan Hoofdstuk II (Bepalingen van bijzondere aard) van de Pachtwet wordt een&#13;
nieuwe paragraaf 3 toegevoegd, genaamd 'Pachtbeheersovereenkomsten'. Gekozen&#13;
is voor een aparte paragraaf in het hoofdstuk dat de bepalingen van bijzondere aard&#13;
behandelt. Een pachtbeheersovereenkomst is immers een bijzondere vorm van&#13;
pacht.&#13;
Art. 70A, eerste lid, bepaalt, dat op deze paragraaf de bepalingen van de Pachtwet&#13;
onverminderd van toepassing zijn.&#13;
Datgene wat geldt voor pachtovereenkomsten geldt navenant voor de bijzondere&#13;
pachtovereenkomst.&#13;
Art. 70c, tweede en derde lid. Deze leden kennen begripsomschrijvingen van de begrippen&#13;
pachtbeheersovereenkomst en commissie. Deze begripsomschrijvingen zijn&#13;
in deze paragraaf opgenomen.&#13;
Een algemeen principe van wetgevingssystematiek is dat de in een wet gehanteerde&#13;
begrippen in het eerste hoofdstuk worden omschreven. Bij de Pachtwet is dit echter&#13;
niet het geval. Hoofdstuk 1 handelt meteen over de pachtovereenkomst, terwijl bijv.&#13;
het begrip zetboer in paragraaf / van Hoofdstuk II wordt gedefinieerd. Deze systematiek&#13;
is in het voorstel gevolgd.&#13;
Bij de pachtbeheersovereenkomst gaat het om een bijzondere vorm van pacht, in&#13;
de begripsomschrijving is nog eens uitdrukkelijk gesteld, dat het behalve om de uit&#13;
de pachtovereenkomst voortvloeiende verplichtingen bovendien gaat om beheersverplichtingen.&#13;
De pachtbeheersovereenkomst is juridisch bezien een mengvorm van twee overeenkomsten,&#13;
namelijk een pachtovereenkomst en een beheersovereenkomst. De verpachter&#13;
geeft krachtens de pachtovereenkomst het gebruiksrecht van de grond ter&#13;
uitoefening van de landbouw en ontvangt daarvoor een pachtsom.&#13;
De pachter verbindt zich te houden aan de binnen de marges van het beheersplan&#13;
(zie art. 70e) in de overeenkomst opgenomen beheersverplichtingen en ontvangt&#13;
daarvoor een beheersvergoeding. Afhankelijk van de aard, omvang en opbrengst van de verpachte grond en de omvang van de beheersverplichtingen kan de pachtprijs&#13;
groter, gelijk of kleiner zijn dan de jaarlijkse beheersvergoeding.&#13;
Art. 70b van het voorstel heeft betrekking op de bij AMvB vast te stellen normen&#13;
voor beheersvergoedingen. Het betreft hier normen die betrekking hebben op de&#13;
minimale vergoeding. Redactioneel is zoveel mogelijk aansluiting gezocht bij&#13;
artikel 3 Pachtwet.&#13;
Art. 70c doelt op de procedure voor de aanvraag aan de minister om op de te verpachten&#13;
grond een pachtbeheersovereenkomst te mogen afsluiten. Deze procedure&#13;
betreft de gebiedsaanwijzing, niet de vraag of de pachtbeheersovereenkomst als zodanig&#13;
mag, of erger nog moet worden gesloten. Initiatief tot een verzoek daartoe&#13;
zal meestal door de eigenaar worden genomen, maar kan door beide partijen worden&#13;
gedaan in het geval zij tot het aangaan van zo'n overeenkomst in beginsel overeenstemming&#13;
hebben bereikt.&#13;
Wordt het verzoek door de eigenaar gedaan dan dienen de gronden pachtvrij te&#13;
zijn. Is dat niet het geval, dan wordt het verzoek niet ontvankelijk verklaard. Doen&#13;
beide partijen het verzoek, dan dienen zij aan te tonen, dat zij in beginsel hierover&#13;
overeenstemming hebben en de reguliere pachtovereenkomst wensen om te zetten in&#13;
een pachtbeheersovereenkomst.&#13;
Centrale rol speelt het onderzoek van de commissie. Zij toetst het verzoek aan een&#13;
aantal in het voorstel opgenomen uitgangspunten.&#13;
Na advies van de commissie beschikt de minister op het verzoek. Art. 10d kent&#13;
een aantal limitatieve weigeringsgronden. Een van de weigeringsgronden is de situatie,&#13;
dat de verwerkelijking van de beheersdoelstellingen in feite een agrarische exploitatie&#13;
onmogelijk zou maken, waardoor er geen sprake meer is van pacht, maar&#13;
nog slechts van een beheersovereenkomst.&#13;
Beschikt de Minister positief op het verzoek, dan stelt de commissie voor de desbetreffende&#13;
gronden een beheersplan vast (art. 70e). Dit geschiedt nadat de Minister&#13;
heeft beschikt; aan een beheersplan heeft men immers niets als achteraf de aanvrage&#13;
ten principale wordt afgewezen. Het beheersplan vormt het toetsingskader voor de&#13;
grondkamer bij goedkeuring van een pachtbeheersovereenkomst. Het beheersplan&#13;
omvat in ieder geval de beheersdoelstelling alsmede het vanuit de bescherming van&#13;
natuur en landschap minimaal en vanuit de landbouw maximaal te voeren beheer,&#13;
alsmede de daarbij behorende beheersbepalingen.&#13;
Art. 70f heeft betrekking op de goedkeuring door de grondkamer. Deze kan uiteraard&#13;
pas geschieden, nadat de minister t.a.v. de gebiedsaanwijzing positief heeft beschikt.&#13;
De redactie van artikel 70f spreekt verder voor zich en is zoveel mogelijk conform&#13;
die van artikel 5 Pachtwet.&#13;
Art. 70g doelt op de tussentijdse herziening van de overeenkomst. Deze behoeft in&#13;
geval van strijd met het beheersplan behalve goedkeuring van de grondkamer, tevens&#13;
goedkeuring van de minister.</content><legacyfootnotes>1. De tweede auteur is medewerker van het Landbouwschap, doch schrijft in dit geval onder persoonlij&#13;
ke titel.&#13;
2. Zie P. de Haan, Pachtrecht, Commentaar op wet en jurisprudentie, Zwolle 1969, blz. 105 e.v. </legacyfootnotes><footnotes><footnote/></footnotes><auteurs>Prof. mr P. de Haan &#13;
mr W.J. Wolff</auteurs><published>1984-08-01 00:00:00</published><modified>1984-08-01 00:00:00</modified><editiondate>1984-08-01</editiondate><htmlpath>https://denhollander.info/artikel/6419</htmlpath></article>
</articles></edition>