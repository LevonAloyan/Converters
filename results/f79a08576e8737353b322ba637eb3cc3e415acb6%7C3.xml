<edition><articles><article><jaar>2015</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2015</searchword><id>12167</id><udhid>UDH:TvAR/12167</udhid><titel>Hoe legitiem is een beroep op de legitieme portie bij een agrarische bedrijfsoverdracht?</titel><searchwords><searchword>TvAR 5/2015</searchword><searchword>UDH:TvAR/12167</searchword></searchwords><attachments><attachment><name>17361.pdf</name><extention>pdf</extention><url>https://denhollander.info/download/17361/ci</url></attachment></attachments><inleiding>&lt;h2&gt;1. Inleiding&lt;/h2&gt;&lt;p&gt;De bedrijfsoverdracht in de agrarische sector is een bijzonder fenomeen. Gezien het exploitatieresultaat is het voor de beoogde opvolger niet mogelijk om het bedrijf over te nemen tegen betaling van de waarde in het economisch verkeer. Dit betekent dat de agrarische onderneming veelal wordt overgedragen tegen een (veel) lagere prijs dan de waarde in het economisch verkeer. &lt;br/&gt;De wens van de overdragende partij dat de onderneming wordt voortgezet, is vaak zo groot dat de overdragers hun eigen belang aan de kant schuiven. Aangezien de overdracht veelal binnen de familie plaatsvindt, zijn de overdragers (vaak ouders) bereid een aanzienlijke korting te verlenen op de overdrachtsprijs. De onderneming wordt dan overgedragen tegen een waarde waarbij een lonende exploitatie nog juist mogelijk is. Deze waarde wordt ook wel aangeduid als de agrarische waarde. &lt;br/&gt;De overdracht van de onderneming tegen de agrarische waarde kan echter erfrechtelijke problemen opleveren. Dit is met name het geval wanneer de kinderen die het bedrijf niet overnemen van oordeel zijn dat bij overlijden van de langstlevende ouder de opvolger de waarde in het economisch verkeer moet voldoen in plaats van de agrarische waarde. In geval de opvolger de waarde in het economisch verkeer voldoet, komen de erfdelen van de kinderen die het bedrijf niet overnemen uiteraard aanzienlijk hoger uit dan in geval de opvolger de agrarische waarde voldoet. &lt;br/&gt;Indien de overdracht van de onderneming tegen de agrarische waarde al tijdens leven van de ouders heeft plaatsgevonden, kunnen er bij het overlijden van de ouders eveneens problemen ontstaan. De kinderen die het bedrijf niet overnemen kunnen dan een beroep doen op hun legitieme portie. Een geslaagd beroep op de legitieme portie heeft tot gevolg dat de opvolger aan zijn broers en zusters een bepaald bedrag moet uitkeren zodat de erfdelen van de niet-overnemende kinderen worden verhoogd. &lt;br/&gt;Hoe legitiem is echter dit beroep op de legitieme portie in de situatie dat de agrarische onderneming in het verleden tegen de agrarische waarde door (één van) de ouders is overgedragen aan de opvolgende zoon of dochter?&lt;br/&gt;In dit artikel ga ik eerst kort in op de legitieme portie. Vervolgens behandel en analyseer ik een vonnis van de Rechtbank Noord-Nederland om uiteindelijk tot een conclusie te komen. &lt;/p&gt;</inleiding><content>&lt;h3&gt;1. De legitieme portie&lt;/h3&gt;&lt;p&gt;Op grond van de wet hebben kinderen van een erflater een legitieme portie. De legitieme portie is het gedeelte van de nalatenschap waarop het kind minimaal recht heeft. In geval een ouder bijvoorbeeld een testament heeft gemaakt waarin hij/zij één van zijn/haar kinderen heeft onterfd, dan heeft het betreffende kind de mogelijkheid om binnen vijf jaren na het overlijden van die ouder een beroep te doen op zijn/haar legitieme portie.&lt;/p&gt;&lt;p&gt;Bij de invoering van het nieuwe erfrecht in 2003 is de legitieme portie ter discussie gesteld.[2] Uiteindelijk is besloten dat de legitieme portie in het nieuwe erfrecht gehandhaafd blijft maar dan wel in een andere vorm. De scherpe kanten zijn er vanaf en er is getracht om te komen tot een vereenvoudiging.[3] &lt;/p&gt;&lt;p&gt;In art. 4:65 BW staat vermeld dat de legitieme portie wordt berekend over de waarde van de goederen van de nalatenschap, welke waarde wordt vermeerderd met de bij deze berekening in aanmerking te nemen, door de erflater gedane, giften en verminderd met de schulden van de nalatenschap. De legitieme portie is derhalve het gedeelte van de nalatenschap waarop de legitimaris in weerwil van giften en uiterste wilsbeschikkingen aanspraak kan maken (4:63 lid 1BW). &lt;/p&gt;&lt;p&gt;Op grond van art. 4:64 BW bedraagt de legitieme portie van een kind de helft van de waarde waarover de legitieme porties wordt berekend, gedeeld door het aantal wettelijke erfgenamen. &lt;/p&gt;&lt;p&gt;Gezien bovenstaande is de vraag van belang of de overdracht van de onderneming tegen de agrarische waarde voor de berekening van de legitieme portie als een gift wordt aangemerkt. Over deze vraag is meerdere malen geprocedeerd. Recentelijk kwam deze kwestie in een uitspraak van de Rechtbank Noord Nederland aan de orde. &lt;/p&gt;&lt;h3&gt;2. Vonnis Rechtbank Noord-Nederland 22 oktober 2014[4] &lt;/h3&gt;&lt;h4&gt;2.1. De casus&lt;/h4&gt;&lt;p&gt;Vader en moeder waren in gemeenschap van goederen gehuwd. Uit het huwelijk zijn vier kinderen geboren. De opvolger (zoon) en vader oefenden vanaf 1 januari 1998 in maatschapsverband een veehouderijbedrijf uit. De opvolger was destijds 20 jaar en vader was 65. Op 4 juli 2000 is de maatschapsakte getekend. Vader heeft daarbij het gebruik en genot van zijn bedrijfsgebouwen, landerijen en melkquotum in de maatschap ingebracht.&lt;/p&gt;&lt;p&gt;In de maatschapsakte was een zeer uitgebreid voortzettingsbeding opgenomen. In de akte is onder andere vermeld dat de voortzettende vennoot het recht heeft om de eigendom van de zaken en aanspraken betreffende de vermogensrechten waarvan door de niet-voortzetter het gebruik en genot is ingebracht, vrij en onbezwaard van de niet- voortzetter over te nemen. De overname geschiedt tegen prijzen die overeenkomen met de waarde in het economisch verkeer bij voortgezette uitoefening van de onderneming, welke aan die zaken en vermogensrechten naar hun feitelijke toestand op het moment van levering kan worden toegekend. &lt;/p&gt;&lt;p&gt;In de maatschapsakte staat voorts vermeld dat ter waarborging van de bedrijfscontinuïteit de onroerende zaken worden gewaardeerd tegen de waarde welke de Grondkamer bij de veronderstelde uitoefening van het voorkeursrecht als bedoeld in art. 56a e.v. van de Pachtwet, daaraan zou toekennen, dan wel indien de fiscale boekwaarde van die onroerende zaken hoger is, die fiscale boekwaarde. &lt;/p&gt;&lt;p&gt;Tot slot is, voor zover hier van belang, in de akte vermeld dat indien de zoon de voortzetter is, de landerijen worden gewaardeerd tegen een bedrag van ƒ 25.000 per hectare. De gebouwen worden gewaardeerd tegen een bedrag van in totaal ƒ 430.000. Na de overdracht dient voor de niet-voortzetter (vader) minimaal ƒ 450.000 te resteren aan netto contante middelen na aftrek van nog door hem te betalen bedrijfsschulden en belastingen tenzij partijen bij de overdracht in onderling goedvinden anders overeenkomen. &lt;/p&gt;&lt;p&gt;Als eerste overlijdt moeder en haar nalatenschap wordt volgens het versterferfrecht afgewikkeld. &lt;/p&gt;&lt;p&gt;Op 1 januari 2010 wordt de maatschap tussen vader en zoon ontbonden. De zoon maakt gebruik van het in de maatschapsakte opgenomen recht om het bedrijf voort te zetten. Op 15 maart 2010 is de notariële akte getekend waarbij vader zijn aandeel in het maatschapsvermogen en zijn persoonlijke bedrijfsvermogen (waaronder de bedrijfsgebouwen en de landerijen) met alle daartoe behorende activa en passiva aan zijn zoon heeft overgedragen. In deze akte is opgenomen dat de overnamesom op grond van het door de accountant van het bedrijf opgestelde overzicht en op grond van de hiervoor vermelde bepalingen van de maatschapsakte, is vastgesteld op € 225.000. Op dit bedrag komt de waarde van de woning in mindering aangezien deze niet in de overdracht is betrokken. De waarde van de woning met ondergrond (10 are) bedraagt € 160.000. De zoon is derhalve aan zijn vader een bedrag van € 65.000 verschuldigd. &lt;/p&gt;&lt;p&gt;In de notariële akte is voorts een anti-speculatiebeding (meerwaardeclausule) opgenomen. Op grond van dit beding is de zoon in geval van vervreemding van de (van vader overgenomen) registergoederen en/of melkquotum voor 1 januari 2020 tegen een hogere prijs dan de verkrijgingsprijs verplicht het verschil geheel uit te keren aan vader dan wel bij diens vooroverlijden aan zijn vier kinderen. Na elk vol jaar wordt 10% in mindering gebracht op het uit te keren bedrag. &lt;/p&gt;&lt;p&gt;Vader heeft tevens op 15 maart 2010 een testament opgesteld waarin hij de woning aan zijn zoon legateert tegen inbreng van een bedrag van € 160.000. Onder bezwaar van dit legaat heeft vader zijn vier kinderen tot erfgenamen benoemd.&lt;/p&gt;&lt;p&gt;Enige tijd na de bedrijfsoverdracht overlijdt vader. &lt;/p&gt;&lt;h4&gt;2.2. Het geschil &lt;/h4&gt;&lt;p&gt;Eén van de kinderen, een dochter, is van mening dat de bedrijfsoverdracht van vader aan zoon tegen een te lage koopsom heeft plaatsgevonden zodat sprake is van een gift. De dochter vordert een bedrag van € 152.272, althans een bedrag gelijk aan de door de rechtbank te bepalen hoogte van de legitieme van de dochter (uitsluitend voor het geval de legitieme door de rechtbank op een hoger bedrag wordt bepaald dan het erfdeel van de dochter).&lt;/p&gt;&lt;p&gt;De dochter heeft de volgende argumenten:&lt;/p&gt;&lt;ul&gt;&lt;li class="streepjes"&gt;Ze heeft een taxatierapport laten opstellen. Hieruit blijkt dat de waarde in het economisch verkeer per 1 januari 2010 € 1.651.000 bedraagt;&lt;/li&gt;&lt;li class="streepjes"&gt;Volgens de rekenmodule van de belastingdienst bedraagt de indicatieve agrarische voortzettingswaarde € 744.000. Deze module is bedoeld voor een berekening in het kader van de bedrijfsopvolgingsregeling voor de schenk- en erfbelasting;&lt;/li&gt;&lt;li class="streepjes"&gt;Op grond van de redelijkheid en billijkheid moet afgeweken worden van het in de jurisprudentie neergelegde uitgangspunt met betrekking tot voortzetting tegen een lagere prijs ten behoeve van de bedrijfscontinuïteit;&lt;/li&gt;&lt;li class="streepjes"&gt;Bijzondere omstandigheden na ondertekening van de maatschapsakte moeten ook worden meegenomen zoals:&lt;/li&gt;&lt;/ul&gt;&lt;p&gt;het exorbitante verschil tussen de overnamesom en (primair) de waarde in het economische verkeer en (subsidiair) de werkelijke agrarische waarde;&lt;/p&gt;&lt;p&gt;het feit dat de meerwaardeclausule al in 2020 afloopt;&lt;/p&gt;&lt;p&gt;het feit dat de dochter, anders dan de zoon, nagenoeg niets uit de nalatenschap van vader verkrijgt.&lt;/p&gt;&lt;p&gt;De zoon heeft het volgende verweer:&lt;/p&gt;&lt;ul&gt;&lt;li class="streepjes"&gt;Er is geen sprake van een gift omdat ten tijde van het sluiten van de maatschapsovereenkomst vader geen bevoordelingsbedoeling had;&lt;/li&gt;&lt;li class="streepjes"&gt;Bij de bedrijfsoverdracht is uitgegaan van de in de maatschapsakte gemaakte afspraken zodat vader contractuele verplichtingen nakwam;&lt;/li&gt;&lt;li class="streepjes"&gt;Bij bepaling van de overnamesom is rekening gehouden met het feit dat het bedrijf nog net lonend door hem moest kunnen worden voortgezet. De zoon verwijst naar een arrest van de Hoge Raad uit 2004[5];&lt;/li&gt;&lt;li class="streepjes"&gt;Uit het door de accountant opgestelde ondernemingsplan van 16 oktober 2009 blijkt dat op grond van de financieringsruimte een overnamesom van tussen de € 70.000 en € 140.000 (inclusief woning) is geadviseerd. Er is zelfs een hogere overname som (€ 225.000) overeengekomen dan het geadviseerde bedrag;&lt;/li&gt;&lt;li class="streepjes"&gt;Mocht er toch sprake zijn van een gift, dan is de omvang daarvan niet gelijk aan het verschil tussen de waarde in het economisch verkeer en de overnamesom. Er zal gekeken moeten worden naar het verschil tussen de werkelijke agrarische waarde en de overnamesom. De zoon betwist de berekening van de agrarische waarde die door zijn zuster wordt gehanteerd omdat dit een fiscale berekening in het kader van de schenk- en erfbelasting is. Een dergelijke berekening kan volgens hem niet worden gebruikt in een civiele procedure. In verband hiermee heeft hij een brief van zijn accountant van 16 juni 2014 aangeleverd waarin is toegelicht dat destijds bij het vaststellen van de agrarische waarde is uitgegaan van een prognose van het te verwachten bedrijfsresultaat na overname;&lt;/li&gt;&lt;li class="streepjes"&gt;Op grond van de redelijkheid en billijkheid moet de zoon het bedrijf kunnen voortzetten:&lt;br/&gt;- hij is afhankelijk van het bedrijf en kan    de claim van zijn zuster niet financieren;&lt;br/&gt;- de claim van zijn zuster staat in de weg aan het doen van noodzakelijke investeringen;&lt;br/&gt;- het veehoudersbedrijf is geen vetpot. Hij verwijst naar de jaarrapporten van 2008 en 2009;&lt;br/&gt;- het melkquotum komt op 1 april 2015 te vervallen waardoor de waarde sterk is gedaald zodat het niet redelijk is dat de veel hogere waarde in de berekening wordt meegenomen. &lt;/li&gt;&lt;/ul&gt;&lt;p&gt;Naar aanleiding van het verweer van de zoon betwist de dochter het ondernemingsplan van 16 oktober 2009. Volgens haar is de keuze van vader een bedrijf met een dergelijk gering bedrijfsresultaat koste wat kost voort te laten zetten een bewuste bevoordeling van haar broer. &lt;/p&gt;&lt;h4&gt;2.3. De beoordeling van de rechtbank&lt;/h4&gt;&lt;p&gt;De rechtbank stelt dat het geschil in de kern gaat over de vraag of de bedrijfsoverdracht van vader aan zoon is aan te merken als een gift. En als er sprake is van een gift, hoe groot is deze dan? &lt;/p&gt;&lt;p&gt;Om de vraag te beantwoorden of er sprake is van een gift, is art. 7:186 lid 2 BW van belang. In dit artikel staat vermeld dat als gift wordt aangemerkt iedere handeling die er toe strekt dat degeen die de handeling verricht, een ander ten koste van eigen vermogen verrijkt.&lt;span class="italic"&gt; &lt;/span&gt;&lt;/p&gt;&lt;p&gt;Om te kunnen oordelen of er sprake is van een gift moet ten eerste vast komen te staan dat er sprake is van verrijking enerzijds en verarming anderzijds. Volgens de rechtbank is dat het geval aangezien vaststaat dat de overnamesom niet is gebaseerd op de waarde in het economisch verkeer. Daarnaast moet vast komen te staan dat de verrijking van de zoon door vader is gewild (vrijgevigheid). De rechtbank is van oordeel dat er geen sprake is van een gift omdat:&lt;/p&gt;&lt;ul&gt;&lt;li class="streepjes"&gt;het gaat om een in familieverband uitgeoefend veehouderijbedrijf waarin eerst vader en vervolgens vanaf 1998 ook de zoon activiteiten hebben ontplooid;&lt;/li&gt;&lt;li class="streepjes"&gt;de inhoud van de maatschapsakte bevestigt dat de maten een toekomstige bedrijfsoverdracht aan de zoon voor ogen hadden om de continuïteit van het bedrijf te waarborgen;&lt;/li&gt;&lt;li class="streepjes"&gt;vader en zoon zich door een deskundige hebben laten adviseren over de hoogte van de overnamesom waarbij de financieringsruimte na de beoogde overdracht als uitgangspunt is genomen opdat het bedrijf nog juist lonend door de zoon kon worden voortgezet;&lt;/li&gt;&lt;li class="streepjes"&gt;vader en zoon een gebruikelijke meerwaardeclausule zijn overeengekomen;&lt;/li&gt;&lt;li class="streepjes"&gt;de woning aan de zoon gelegateerd is tegen inbreng van de waarde. Deze inbreng is een aanmerkelijk deel van de totale overnamesom van € 225.000 en komt aan de vier kinderen, voor gelijke delen, toe.&lt;/li&gt;&lt;/ul&gt;&lt;p&gt;Over het geschil inzake de hoogte van de agrarische waarde oordeelt de rechtbank als volgt. Uit het ondernemingsplan van 16 oktober 2009 blijkt dat er destijds is berekend wat de financieringsruimte na overname zou zijn. In de vijf jaren volgende op de bedrijfsoverdracht zou de zoon tussen de € 5.500 en € 11.000 aan geldstroom beschikbaar hebben voor extra financiering. Uit de brief van de accountant van 16 juni 2014 blijkt voorts dat voor de bepaling van de agrarische waarde een prognose van het te verwachten bedrijfsresultaat na overname is gemaakt.&lt;/p&gt;&lt;p&gt;De dochter gaat echter uit van een agrarische waarde die in het kader van de bedrijfopvolgingsregeling voor de schenk- en erfbelasting door de belastingdienst wordt gehanteerd. Deze waarde (€ 744.000) ligt fors hoger dan de overnamesom (€ 225.000). Volgens de rechtbank blijkt nergens uit dat de zoon ook bij betaling van de hogere waarde het bedrijf nog juist lonend kan voortzetten. De dochter heeft haar stelling dat agrarische waarde veel hoger ligt dan overnamesom dan ook onvoldoende onderbouwd.&lt;/p&gt;&lt;h3&gt;3. Analyse van de uitspraak&lt;/h3&gt;&lt;p&gt;Gezien de eerdere arresten van de Hoge Raad op dit gebied, is deze uitspraak van de Rechtbank Noord Nederland niet verrassend. &lt;/p&gt;&lt;p&gt;In het arrest van 13 februari 2004 van de Hoge Raad[6] kwam aan de orde welke waarderingsmaatstaf van toepassing is bij de verdeling van tot een vennootschap behorende vermogensbestanddelen indien het de bedoeling is dat één van de vennoten het bedrijf te zijner tijd gaat voortzetten. De Hoge Raad oordeelde dat voor die waarderingsmaatstaf van belang is dat de rechtsbetrekkingen tussen de deelgenoten worden beheerst door de maatstaven van redelijkheid en billijkheid die in het algemeen in de weg staan aan een waardering die voortzetting van een nog juist lonend bedrag onmogelijk maakt. &lt;/p&gt;&lt;p&gt;Op 20 maart 2009 heeft de Hoge Raad[7] twee nagenoeg identieke arresten gewezen. In deze situaties deed echter niet een broer of zuster van de opvolger een beroep op de legitieme portie maar stelde de belastinginspecteur dat er sprake was van een schenking nu het bedrijf tegen de agrarische waarde was overgedragen. Volgens de Hoge Raad is ook in deze situatie bij de beoordeling of sprake is van een schenking slechts het Burgerlijk Wetboek van toepassing. &lt;/p&gt;&lt;p&gt;Wat opviel in de uitspraak van de Rechtbank Noord Nederland was dat het bedrag waarvoor de zoon het bedrijf nog juist lonend kan exploiteren erg laag lag. Het accountantskantoor adviseerde een maximale overnamesom van € 140.000 terwijl de agrarische waarde, berekend volgens het rekenmodel van de belastingdienst, uitkwam op € 744.000. Ik kan me voorstellen dat de zuster door dit verschil argwanend werd. &lt;/p&gt;&lt;p&gt;Het rekenmodel van de belastingdienst is echter gebaseerd op de omvang en de waarde van het bedrijf zonder rekening te houden met de langlopende schulden. De accountant van de zoon heeft daarentegen de draagkracht van het bedrijf als uitgangspunt genomen. In dat geval wordt wél rekening gehouden met de langlopende schulden. &lt;/p&gt;&lt;p&gt;De argwaan van de zuster had naar mijn mening eventueel voorkomen kunnen worden door de niet-voortzetters tijdig bij het proces van de bedrijfsovername te betrekken en hen volledig inzage te geven in de jaarstukken. Ook zou het verschil tussen de achterliggende berekeningen van het rekenmodel van de belastingdienst en berekening van de accountant aan de orde gesteld kunnen worden. &lt;/p&gt;&lt;p&gt;Daarnaast is het raadzaam om de niet-voortzetters tijdig te laten inzien dat de opvolger de maximale financieringscapaciteit van het bedrijf benut heeft om een overnamesom te betalen waarbij hij het bedrijf nog juist lonend kan voortzetten. Een behoorlijke meerwaardeclausule is uiteraard ook van belang voor de kinderen die het bedrijf niet voortzetten. &lt;/p&gt;&lt;p&gt;Dat de zuster zich voorts afvraagt of een onderneming met zo’n gering bedrijfsresultaat voortgezet moet worden, vind ik niet vreemd. Als je sec naar het bedrijfsresultaat zou kijken dan is de beslissing om de onderneming te staken snel genomen. Dat geldt overigens niet alleen voor dit bedrijf maar voor menig ander agrarisch bedrijf. Hieruit blijkt maar weer hoezeer agrarische ondernemers (overdragers en opvolgers) bereid zijn om van hun eigen belang af te zien als dat in het belang van de voorzetting van de onderneming is. De continuïteit van het bedrijf gaat boven alles. &lt;/p&gt;&lt;p&gt;Na het lezen van de uitspraak vraag ik mij af of de legitieme portie in deze tijd nog bestaansrecht heeft. Ook in deze casus kwam naar voren dat de ouders hun familiebedrijf wensten over te dragen aan de zoon die vaak van jongs af aan in het bedrijf heeft meegewerkt. De ouders geven er bewust de voorkeur aan dat de zoon de mogelijkheid krijgt om het bedrijf voort te zetten. Dat deze voorkeur tot gevolg heeft dat zij een veel lagere koopsom ontvangen dan wanneer zij het bedrijf aan een derde verkopen voor de waarde in het economisch verkeer, nemen zij voor lief. Dat deze bewuste keuze van de ouders na hun overlijden door een beroep op de legitieme portie van de andere kinderen eventueel doorkruist zou kunnen worden, is voor mij moeilijk te bevatten.&lt;/p&gt;&lt;p&gt;Tot slot merk ik nog op dat het mij verbaast dat in geen van de arresten/uitspraken die ik heb doorgenomen art. 4:36 BW wordt vermeld. Op grond van art. 4:36 BW kan de zoon of dochter[8] die voor het meewerken in het bedrijf geen passende beloning tijdens leven dan wel bij overlijden (bijvoorbeeld door middel van een legaat) heeft ontvangen, aanspraak maken op een som ineens.[9] Belangrijk punt hierbij is dat deze aanspraak vóór de rechten van de legitimarissen gaat. Het bedrag waarop de meewerkende zoon of dochter aanspraak maakt, is namelijk een schuld van de nalatenschap (art. 4:7 lid 1 f BW) en komt op grond van art. 4:65 BW in aftrek bij de berekening van de legitieme portie. &lt;/p&gt;&lt;p&gt;Aangezien veelal de opvolger degene is die in het bedrijf heeft meegewerkt, zou een beroep op art. 3:36 BW er wellicht aan kunnen bijdragen dat er meer financieringsmogelijkheden bij de overname van het bedrijf zijn. &lt;/p&gt;&lt;p&gt;De mogelijkheid om aanspraak te maken op art. 3:36 BW vervalt indien de rechthebbende niet uiterlijk negen maanden na het overlijden van de erflater, heeft verklaard dat hij/zij de som ineens wenst te ontvangen.&lt;span class="superscript"&gt; [10]&lt;/span&gt; &lt;/p&gt;&lt;h3&gt;4. Conclusie &lt;/h3&gt;&lt;p&gt;Op grond van de huidige wetgeving en jurisprudentie valt niet in zijn algemeenheid antwoord te geven op de vraag hoe legitiem een beroep op de legitieme portie bij een agrarische overdracht is. Uit de jurisprudentie blijkt dat onder andere de volgende elementen van belang zijn[11]:&lt;/p&gt;&lt;ul&gt;&lt;li class="streepjes"&gt;is er een voorafgaande samenwerking tussen de overdrager en de opvolger?&lt;/li&gt;&lt;li class="streepjes"&gt;is de bedoeling van partijen tot voortzetting van het bedrijf (al dan niet tegen betaling van het bedrag waardoor de onderneming nog juist lonend kan worden geëxploiteerd) door een vennoot in een vennootschapsakte aanwezig? &lt;/li&gt;&lt;li class="streepjes"&gt;is er een meerwaardeclausule van toepassing?&lt;/li&gt;&lt;li class="streepjes"&gt;het feitelijk handelen van de vennoten bij de overname;&lt;/li&gt;&lt;li class="streepjes"&gt;regelingen in het testament van de overdrager (in deze uitspraak blijkt dat bijvoorbeeld uit het feit dat vader de woning tegen inbreng van de waarde heeft gelegateerd aan de zoon en dat hij de vier kinderen tot erfgenamen heeft benoemd). &lt;/li&gt;&lt;/ul&gt;&lt;p&gt;Uit de recente jurisprudentie blijkt de tendens dat de kans van slagen van een beroep op de legitieme portie in de situatie dat de opvolger een koopsom heeft voldaan waardoor de onderneming nog juist lonend geëxploiteerd kan worden, zeer gering is. Afhankelijk van bovenstaande aandachtspunten en/of het feit of de overnamesom onder het bedrag ligt waarbij de onderneming nog juist lonend geëxploiteerd kan worden, kan een beroep op de legitieme portie zinvol zijn voor de legitimarissen.&lt;/p&gt;&lt;p&gt;Gezien bovenstaande is een beroep op de legitieme portie naar mijn mening bij een klassieke agrarische overdracht niet legitiem. De regeling van de legitieme portie is van oorsprong gebaseerd op het beschermen van het familiekapitaal. Door de legitieme portie hebben de ouders immers de plicht om het vermogen voor een bepaald deel niet aan derden (ten koste van de kinderen) na te laten. Thans wordt met de legitieme portie beoogd dat kinderen zoveel mogelijk gelijk worden behandeld. De legitieme portie is wat mij betreft dan ook een achterhaalde regeling maar dat is weer een geheel andere discussie.﻿&lt;/p&gt;</content><legacyfootnotes/><footnotes><footnote>1 Isabel Wittkampf is werkzaam als juridisch adviseur bij Alfa Accountants en Adviseurs te Hoogeveen.</footnote><footnote>2 Zie bijvoorbeeld Van Mourik, ‘De legitieme portie: weg ermee!’, &lt;span class="italic"&gt;WPNR&lt;/span&gt; 6018 (1991) en de door hem in dit artikel aangehaalde schrijvers.</footnote><footnote>3 Om tot dit besluit te komen speelden zowel praktische als inhoudelijke redenen een rol zie onder andere MvA 17 141 nr. 12 p. 38, 40-43.</footnote><footnote>4 ECLI:NL:RBNNE:2014:5188.</footnote><footnote>5 HR 13 februari 2004, &lt;span class="italic"&gt;NJ&lt;/span&gt; 2005, 653 m.nt. W.M. Kleijn.</footnote><footnote>6 Zie noot 4.</footnote><footnote>7 HR 20 maart 2009, nr. 43.393 en nr. 43.394 met conclusie van A-G Van Ballegooijen, &lt;span class="italic"&gt;NDFR&lt;/span&gt; 2009-716.</footnote><footnote>8 Art. 4:36 BW geldt niet alleen voor een kind van de erflater maar ook voor een stiefkind, behuwd kind of kleinkind.</footnote><footnote>9 Zie W.D. Kolkman, ‘De sommen ineens en de legitieme portie in het nieuwe erfrecht’, &lt;span class="italic"&gt;WPNR&lt;/span&gt; 6553 (2003).</footnote><footnote>10 Op grond van art. 4:37 BW vervalt de mogelijkheid om aanspraak te maken op de som ineens indien de rechthebbende niet binnen een redelijke, hem door een belanghebbende gestelde termijn, en uiterlijk negen maanden na het overlijden van de erflater, heeft verklaard dat hij/zij de som ineens wenst te ontvangen.</footnote><footnote>11 Voor de goede orde merk ik op dat deze opsomming niet uitputtend is.</footnote></footnotes><auteurs>mr. B.A.I. Wittkampf</auteurs><published>2015-06-04 15:32:42</published><modified>2015-06-04 15:32:42</modified><editiondate>2015-06-04</editiondate><htmlpath>https://denhollander.info/artikel/12167</htmlpath></article>
</articles></edition>