<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2019</searchword><id>15353</id><udhid>UDH:TvAR/15353</udhid><titel>Mag een consument een gekocht paard wel gedurende zes maanden in de mond kijken?</titel><searchwords><searchword>TvAR 2/2019</searchword><searchword>UDH:TvAR/15353</searchword></searchwords><attachments><attachment><name>20196.pdf</name><extention>pdf</extention><url>https://denhollander.info/download/20196/ci</url></attachment></attachments><inleiding>&lt;p&gt;Wanneer kan een consument bij de aankoop van een paard een beroep doen op het wettelijk vermoeden van art. 7:18 lid 2 BW en wanneer verzet de aard van de zaak of de aard van het gebrek zich hiertegen? Een uitleg van de tweede uitzonderingscategorie per gebrek.&lt;/p&gt;</inleiding><content>&lt;h3&gt;1. Paard als ‘kat in de zak’&lt;/h3&gt;&lt;p&gt;De economie trekt weer aan en dat geldt ook voor de handel in paarden aan consumenten. De aankoop van een paard door een consument is vaak een hele gebeurtenis, waarbij niet alleen veel geld maar ook veel emotie komt kijken. De teleurstelling is dan ook groot indien het aangekochte paard alsnog een ‘kat in de zak’ blijkt te zijn. De consument zal de koopovereenkomst willen ontbinden en zich willen beroepen op het wettelijk vermoeden van art. 7:18 lid 2 van het Burgerlijk Wetboek (hierna: BW). Dat bepaalt dat een gekochte zaak vermoed wordt non-conform te zijn als het gebrek (de afwijking van het overeengekomene, in termen van vermeld artikellid) zich binnen zes maanden openbaart. Een verkoper zit hier niet op te wachten en zal zich willen beroepen op de uitzonderingsgronden die vermeld staan in dit artikellid, namelijk dat &lt;span class="italic"&gt;de aard van de zaak&lt;/span&gt; of &lt;span class="italic"&gt;de aard van het gebrek &lt;/span&gt;zich tegen het aannemen van dat vermoeden verzet. Een paard is immers een levend wezen met een geheel eigen energie. Bovendien heeft de verkoper na de aflevering geen invloed meer op de huisvesting, training of zorg voor het paard gehad. Een paard kan ziek worden, zich verstappen of door onjuiste training niet het niveau behalen dat de consument voor ogen had. Het is de vraag of het wel realistisch is dat de verkoper, wanneer het gebrek zich binnen zes maanden openbaart, moet bewijzen dat het gebrek ten tijde van de aflevering niet bestond. &lt;/p&gt;&lt;p&gt;De centrale vraag in dit artikel is: ‘Wanneer kan een consument, na de aankoop van een paard met een gebrek, met succes een beroep doen op het wettelijk vermoeden zoals verwoord in art. 7:18 lid 2 BW, en wanneer verzet de aard van de zaak of de aard van de afwijking zich daartegen?’&lt;/p&gt;&lt;p&gt;Op dit moment is in Nederland geen vaste lijn te ontdekken in de afhandeling van geschillen die rijzen na de aankoop van een paard door een consument. Rechters leggen art. 7:18 lid 2 BW vaak uit aan de hand van de wetsgeschiedenis en parlementaire stukken. Voornoemd wetsartikel is echter geïmplementeerd in de Nederlandse wetgeving na het uitbrengen van de Europese richtlijn betreffende bepaalde aspecten van de verkoop en garanties voor consumptiegoederen (hierna: ‘de richtlijn’).[2] Het wetsartikel heeft dus geen Nederlandse oorsprong. &lt;/p&gt;&lt;p&gt;Om de onderzoeksvraag te beantwoorden zal allereerst worden ingegaan op de bedoelingen op Europees niveau. Daarna wordt bezien hoe de Nederlandse wetgever de richtlijnbepaling heeft geïmplementeerd en hoe de Nederlandse rechter deze uitlegt. Het artikel zal worden afgesloten met aanbevelingen over de invulling van de uitzonderingscategorieën en de rol die dierenarts hierin speelt.&lt;/p&gt;&lt;h3&gt;2. Europese bedoelingen&lt;/h3&gt;&lt;p&gt;Zoals aangegeven vindt het wettelijk vermoeden zijn oorsprong in een Europese richtlijn. Om de uitzonderingsgronden te kunnen invullen moeten allereerst de bedoelingen van de Europese wetgever en de uitleg van de Europese rechter worden onderzocht. &lt;/p&gt;&lt;h4&gt;2.1. Totstandkoming Europese wetgeving&lt;/h4&gt;&lt;p&gt;De Europese wetgever heeft geoordeeld dat een hoog niveau van consumentenbescherming noodzakelijk is. Om die reden heeft de Europese wetgever een tijdelijk non-conformiteitsvermoeden ten gunste van de consument geïntroduceerd en vastgelegd in art. 5 lid 3 van de richtlijn. Van dit wettelijk vermoeden dient een signaalwerking uit te gaan, zowel richting de verkoper, de koper als naar de rechter.[3] &lt;/p&gt;&lt;p&gt;Bij de totstandkoming van het tijdelijk non-conformiteitsvermoeden is uitgebreid stilgestaan bij de problematiek die zou ontstaan, indien het vermoeden ook van toepassing zou worden verklaard op de verkoop van dieren. Het vermoeden brengt mee dat de verkoper moet bewijzen dat het gebrek niet bestond op het moment van aflevering. Nederland heeft zich vanaf het begin tegen deze bewijslastomkering verzet, omdat Nederland de omdraaiing van rechtsvermoedens niet juist acht. Duitsland heeft tijdens de onderhandelingen bepleit om de verkoop van vee in de richtlijn uit te sluiten. Uiteindelijk heeft Duitsland dit standpunt laten varen en het Nederlandse voorstel kon niet rekenen op voldoende steun. Nederland heeft zich onthouden van stemming, maar het werd overstemd door de overige lidstaten.[4]&lt;/p&gt;&lt;p&gt;De Europese wetgever is dus gewaarschuwd voor problemen die zouden kunnen ontstaan indien het wettelijk vermoeden ook op dieren van toepassing zou worden verklaard. Aangezien de problematiek omtrent de verkoop van dieren nadrukkelijk onder ogen is gezien, zonder dat dit heeft geleid tot een uitzondering of wijziging van de richtlijn, kan men ervan uitgaan dat het de bedoeling van de Europese wetgever is geweest om de verkoop van dieren onder de werkingssfeer van de richtlijn te laten vallen. Als gevolg daarvan is de verkoop van een dier naar de aard van de zaak niet uitgezonderd van het wettelijk vermoeden. Het is echter aan de rechter om nader in te vullen, of de aard van het gebrek zich tegen de toepassing van het wettelijk vermoeden verzet, want hieraan heeft de Europese wetgever geen specifieke aandacht gegeven.&lt;/p&gt;&lt;h4&gt;2.2. (Geen) Europese jurisprudentie &lt;/h4&gt;&lt;p&gt;Tot op heden is voor zover bekend in Nederland slechts eenmalig, in 2015, gebruik gemaakt van de gelegenheid om prejudiciële vragen te stellen aan het Hof van Justitie over het desbetreffende richtlijnartikel. Het Gerechtshof Arnhem-Leeuwarden heeft toen vragen gesteld over de ambtshalve toepassing van de richtlijn door de rechter, de omvang van de bewijslast die op de consument rust en de reikwijdte van de klachtplicht door de consument. Het Hof van Justitie heeft op 4 juni 2015 uitspraak gedaan (zaak Faber).[5] De uitzonderingsgronden ‘aard van de zaak’ en ‘aard van het gebrek’ zijn in zijn geheel niet betrokken in het antwoord op de vragen van het Gerechtshof Arnhem-Leeuwarden.[6] In zoverre heeft het Faber-arrest dus geen duidelijkheid kunnen brengen over de vraag die centraal staat in dit artikel. &lt;/p&gt;&lt;h3&gt;3. Nederlandse uitwerking&lt;/h3&gt;&lt;p&gt;Op dit moment gaat iedere lidstaat op zijn eigen manier om met de invulling van de open normen. In het navolgende zal worden bezien hoe Nederland het richtlijnartikel heeft geïmplementeerd in de nationale wetgeving en hoe de open norm door de Nederlandse rechter wordt ingevuld.&lt;/p&gt;&lt;h4&gt;3.1. Totstandkoming art. 7:18 lid 2 BW&lt;/h4&gt;&lt;p&gt;In de Nederlandse wet bestond tot het implementeren van het richtlijnartikel in 2003 nog geen wetsartikel dat zorgde voor een tijdelijk non-conformiteitsvermoeden indien sprake is van een consumentenkoop. De wetgever heeft ervoor gekozen om aan art. 7:18 BW een extra lid toe te voegen, waarin het wettelijk vermoeden is vastgelegd. &lt;/p&gt;&lt;p&gt;Tijdens de parlementaire behandeling van het wetsartikel is de problematiek over levende dieren uitgebreid ter sprake gekomen. De Minister van Justitie was van oordeel dat, mede gelet op hetgeen is besproken in de Raad van Europa, een dier naar &lt;span class="italic"&gt;de aard van de zaak&lt;/span&gt; niet per definitie uitgezonderd kan worden van de toepassing van het wettelijk vermoeden.[7] &lt;/p&gt;&lt;p&gt;Verder merkte de Minister van Justitie op, dat de &lt;span class="italic"&gt;aard van het gebrek&lt;/span&gt; zich tegen toepassing van het bewijsvermoeden verzet indien duidelijk is, dat het gebrek is ontstaan door de handelwijze van de koper. Als voorbeeld gaf de minister een niet meer functionerende videorecorder als gevolg van een val. In dat geval verzet de aard van het gebrek zich tegen toepassing van het wettelijk bewijsvermoeden.[8]&lt;/p&gt;&lt;p&gt;De minister betoogde dat paarden doorgaans op een wijze worden gebruikt die het risico van letsel meebrengt. Enerzijds kan sprake zijn van buitenaf zichtbaar letsel dat door een direct van buitenaf op een paard inwerkende oorzaak is teweeggebracht en anderzijds kan het gaan om niet van buitenaf zichtbaar inwendig ontstaan letsel, dan niet rechtstreeks is terug te voeren op een direct van buitenaf inwerkende oorzaak.[9] &lt;/p&gt;&lt;p&gt;Indien het om van buitenaf zichtbaar letsel gaat, moet men spoedig tot de conclusie komen dat de aard van de afwijking zich verzet tegen toepassing van het wettelijk vermoeden. Het is dan onaannemelijk dat de koper het letsel niet heeft gezien bij de aflevering. Wel moet er rekening mee worden gehouden dat, zowel bij van buitenaf zichtbaar als onzichtbaar letsel denkbaar is dat de manifestering daarvan op een afwijking van het overeengekomene wijst. De Minister van Justitie verwees naar een hond met heupdysplasie. De aard van het letsel blijft dus van belang, net als de empirische gegevens over de ontwikkeling van een ziektebeeld, de zogenaamde antedatering. Blijkt uit de antedatering dat het ziektebeeld zich pas heeft ontwikkeld na de aflevering van het dier, dan zal nader onderzoek moeten worden gedaan naar het antwoord op de vraag of de afwijking een natuurlijke oorzaak kan hebben (erfelijkheid) of uitsluitend het gevolg kan zijn van verkeerd gebruik van het dier.[10] &lt;/p&gt;&lt;h4&gt;3.2. Nederlandse jurisprudentie&lt;/h4&gt;&lt;p&gt;In de Nederlandse rechtspraak bestaat de opvatting dat een paard naar de &lt;span class="italic"&gt;aard van de zaak&lt;/span&gt; niet aan het wettelijk vermoeden van art. 7:18 lid 2 BW ontsnapt. Dit oordeel wordt gemotiveerd met een beroep op de totstandkoming van de richtlijn waarin, ondanks alle commotie, geen uitzonderingsgrond voor vee is opgenomen en op basis van de overwegingen van de Minister van Justitie, die er tevens vanuit gaat dat een dier naar de aard van de zaak wel valt onder het wettelijk vermoeden.[11] &lt;/p&gt;&lt;p&gt;Wanneer het gaat om de &lt;span class="italic"&gt;aard van het gebrek&lt;/span&gt; is geen vaste lijn te vinden in de Nederlandse rechtspraak. Zo oordeelde de Rechtbank Haarlem, na raadpleging van de wetsgeschiedenis, dat een peesblessure bij een paard zich door de aard van de afwijking verzet tegen een beroep op het wettelijk vermoeden. De rechtbank oordeelt dat wanneer men een videorecorder laat vallen, geen beroep kan worden gedaan op non-conformiteit omdat het gebrek is ontstaan door de handelwijze van de koper. Volgens de rechtbank zijn de omstandigheden van dat geval vergelijkbaar. Het paard werd vervoerd per boot met weinig bewegingsruimte, terwijl het paard tot kort voor die tijd intensief werd getraind om wedstrijden te rijden. Daarna schopte het paard na de verhuizing tegen de stalmuren. Beide aspecten kunnen in beginsel als mogelijke oorzaken van het peesletsel worden beschouwd, temeer omdat er voorafgaand aan het transport geen aanwijzingen voor peesletsel waren. Het gebrek kan aldus zijn ontstaan door de handelwijze van de koper. Voor toepassing van het wettelijk vermoeden is dan geen plaats. De consument wordt opgedragen om te bewijzen, dat het peesletsel al aanwezig was ten tijde van de verkoop.[12]&lt;/p&gt;&lt;p&gt;Opmerkelijk is, dat het Gerechtshof Arnhem-Leeuwarden hetzelfde citaat uit de wetsgeschiedenis aanhaalt over de videorecorder, maar tot een andere conclusie komt. In deze casus kocht een consument een paard met de bedoeling het uit te brengen in de springsport. Helaas blijkt het paard minder succesvol in de springsport dan verwacht. Dit hof oordeelt vervolgens, dat het paard niet voldoet aan de springprestaties die de consument wenst en dat vermoed wordt, dat dit gebrek zich ten tijde van de verkoop al voordeed. Volgens dit hof verzet de aard van de afwijking zich niet tegen toepassing van art. 7:18 lid 2 BW. De verkoper moet bewijzen, dat het paard ten tijde van de verkoop geschikt was als springpaard voor de springsport op 1.40 m niveau.[13] Dit terwijl juist in deze casus alles valt of staat met het niveau van de ruiter en diens rijvaardigheid. Het niet behalen van het gewenste niveau kan bij uitstek zijn ontstaan door de handelwijze van de consument. Toch wordt een beroep op art. 7:18 lid 2 BW gehonoreerd.&lt;/p&gt;&lt;p&gt;Een dergelijk verschil qua uitkomst is ook te vinden over het verschijnsel ‘luchtzuigen’, ook wel kribbebijten genoemd.[14] De Rechtbank Arnhem oordeelt dat de aard van de afwijking (luchtzuigen), zich verzet tegen toepassing van art. 7:18 lid 2 BW. Volgens haar kan elk paard dit ongewenste gedrag binnen een veel kortere periode dan zes maanden spontaan aanleren. De consument wordt opgedragen om te bewijzen, dat het paard al een luchtzuiger was ten tijde van de verkoop.[15] &lt;/p&gt;&lt;p&gt;Het Gerechtshof Arnhem oordeelt echter, dat de aard van de afwijking (luchtzuigen) zich niet verzet tegen de toepassing van art. 7:18 lid 2 BW. Aan de verkoper wordt opgedragen om te bewijzen dat het paard nog geen luchtzuiger was op het moment van verkoop.[16] &lt;/p&gt;&lt;p&gt;Hieruit kan worden geconcludeerd dat een paard wel naar de aard van de zaak onder de toepassing van art. 7:18 lid 2 BW valt, maar dat onduidelijkheid bestaat over de aard van het gebrek als uitzonderingsgrond. Identieke casusposities leiden tot verschillende bewijslastverdelingen. Eén citaat uit de wetsgeschiedenis wordt op twee verschillende manieren uitgelegd. Dit draagt niet bij aan de rechtszekerheid.&lt;/p&gt;&lt;h3&gt;4. Uitgeholde consumentenbescherming&lt;/h3&gt;&lt;p&gt;Teneinde duidelijkheid te scheppen heeft het Gerechtshof Den Haag een zeer uitgebreid arrest gewezen, waarin het uitvoerig ingaat op de wetsgeschiedenis en parlementaire stukken. De uitkomst van dat onderzoek is, dat over het algemeen de aard van het gebrek van het paard zich niet verzet tegen toepassing van art. 7:18 lid 2 BW. Hiervoor is alleen ruimte indien reeds uit de aard van de afwijking volgt, dat de afwijking zich ten tijde van de aflevering niet &lt;span class="italic"&gt;kan&lt;/span&gt; hebben voorgedaan.[17] Ook dit hof verwijst naar het voorbeeld met de val van een videorecorder en op onoordeelkundig gebruik van het paard door de consument. Daarnaast spelen antedateringstermijnen vaak een doorslaggevende rol. &lt;/p&gt;&lt;p&gt;Het is de vraag of de lijn in de Nederlandse jurisprudentie wel in overeenstemming is met hetgeen de Europese wetgever voor ogen heeft gehad. Vergelijken wij de Nederlandse rechtspraak namelijk met hetgeen in Duitsland, op basis van dezelfde richtlijn geschiedt, dan zien wij een ander beeld. &lt;/p&gt;&lt;p&gt;Het Bundesgerichtshof overweegt dat de bescherming van de consument het uitgangspunt van de Europese wetgever is geweest bij de totstandkoming van de richtlijn. Een beroep op de &lt;span class="italic"&gt;aard van het gebrek&lt;/span&gt; is een uitzonderingsituatie. Het Bundesgerichtshof oordeelt dat het niet strookt met de richtlijn dat geen beroep kan worden gedaan op het wettelijk vermoeden, wanneer niet duidelijk is op welk moment het gebrek is ontstaan. Op die manier wordt de bescherming van de consument uitgehold.[18] Deze maatstaf geldt volgens het Bundesgerichtshof ook bij de aankoop van dieren, want bij dieren is het juist vaak onzeker wanneer het gebrek is ontstaan.[19] Deze Duitse hoogste rechter laat de consumentenbescherming duidelijk prevaleren en vernauwt het beroep van de verkoper, dat de aard van het gebrek zich verzet tegen toepassing van het wettelijk vermoeden, aanzienlijk. Het Bundesgerichtshof past het wettelijk vermoeden zelfs toe bij een kat die een schimmelinfectie aan zijn huid heeft, aangezien niet nauwkeurig kon worden vastgesteld op welk moment de kat de infectie opliep, en bij een paard met een peesblessure, terwijl onduidelijk is of deze blessure door overbelasting of een ongeluk is veroorzaakt.[20] De lagere rechtspraak volgt hierin het Bundesgerichtshof.&lt;span class="superscript"&gt; [21]&lt;/span&gt; &lt;/p&gt;&lt;p&gt;Resumerend geldt in Duitsland niet de vraag of de afwijking zich ten tijde van de aflevering niet &lt;span class="italic"&gt;kan &lt;/span&gt;hebben voorgedaan, maar is het de vraag of kan worden bepaald &lt;span class="italic"&gt;wanneer&lt;/span&gt; de afwijking zich heeft gemanifesteerd. Is die vraag niet te beantwoorden, dan kan de consument een beroep doen op het wettelijk vermoeden. &lt;/p&gt;&lt;h3&gt;5. Uitwerking in de praktijk&lt;/h3&gt;&lt;p&gt;Nu duidelijk is wat de bedoeling van de Europese wetgever is geweest bij de introductie van een tijdelijk non-conformiteitsvermoeden ten gunste van de consument dient de vertaalslag naar de praktijk te worden gemaakt. &lt;/p&gt;&lt;h4&gt;5.1. Aard van de zaak &lt;/h4&gt;&lt;p&gt;De conclusie op basis van het voorgaande is dat een paard niet naar de &lt;span class="italic"&gt;aard van de zaak&lt;/span&gt; kan worden uitgezonderd van het wettelijk vermoeden. Dat heeft de Europese wetgever nadrukkelijk zo bedoeld. Dat een paard een levend wezen is waarvan de ontwikkeling kan worden beïnvloed en er bovendien sprake is van een eigen energie, maakt dit niet anders. Professionele verkopers van een paard kunnen de toestand van het paard ten tijde van de aflevering meestal beter beoordelen dan een koper die niet beroepsmatig is betrokken bij de aankoop van het paard. Daarom is het gerechtvaardigd dat de aankoop van een paard naar de aard van de zaak valt onder de toepassing van het wettelijk vermoeden.&lt;/p&gt;&lt;h4&gt;5.2. Aard van het gebrek&lt;/h4&gt;&lt;p&gt;Dit ligt anders met de &lt;span class="italic"&gt;aard van het gebrek&lt;/span&gt;. De aard van het gebrek is door de Europese wetgever niet ingevuld en de Europese rechter heeft nog geen kans gekregen om zich hierover uit te spreken. Hiervoor heb ik geconstateerd dat binnen Nederland de invulling geschiedt aan de hand van de vraag of het gebrek zich kán hebben voorgedaan ten tijde van de aflevering. Dit in tegenstelling tot hetgeen in Duitsland wordt geoordeeld, waar een hogere mate van consumentenbescherming wordt gehanteerd. Mijns inziens dient er een tussenbalans te worden gevonden. Dit kan door het onderverdelen van de gebreken. Ik zie drie categorieën:&lt;/p&gt;&lt;ol&gt;&lt;li class="nummers"&gt;Eigenschapsgebreken.&lt;/li&gt;&lt;li class="nummers"&gt;Karaktergebreken.&lt;/li&gt;&lt;li class="nummers"&gt;Gezondheidsgebreken.&lt;/li&gt;&lt;/ol&gt;&lt;p&gt;Ad. 1&lt;/p&gt;&lt;p&gt;Eigenschapsproblemen (niet tevens zijnde karakter- of gezondheidsgebreken) bestaan uit gebreken aan het paard, die ervoor zorgen dat het paard niet aan de overeenkomst beantwoordt. Men kan denken aan een paard dat niet over een paspoort beschikt, een hogere of lagere leeftijd heeft, een hogere of lagere schofthoogte heeft, niet over stamboekpapieren beschikt, andere voorouders blijkt te hebben of andere grote gebreken die duidelijk in strijd zijn met de advertentie of mededelingen van de verkoper. Van deze gebreken kan worden gesteld, dat zij nooit naar de aard van het gebrek mogen worden uitgezonderd van het wettelijk vermoeden. De consument moet worden beschermd tegen verkopers die een paard verkopen met mindere/andere eigenschappen dan is vermeld. De verkoper had eenvoudig de juiste informatie kunnen achterhalen of was zelfs op de hoogte van de juiste informatie, maar heeft verzuimd om dit aan de consument mede te delen. Dat behoort voor rekening en risico van de professionele verkoper te blijven. Dit geldt in beginsel ook voor het geval de verkoper niet op de hoogte was van de juiste informatie.&lt;/p&gt;&lt;p&gt;Ad. 2&lt;/p&gt;&lt;p&gt;Karakterproblemen kunnen allerlei zijn. Zo kan sprake zijn van gedragsproblemen zoals bokken, steigeren of op hol slaan. Ook kan sprake zijn van tegenvallende sportresultaten en niet presteren conform de verwachting van de ruiter. Ten slotte kunnen karakterproblemen ‘stalondeugden’ betreffen, zoals weven, kribbebijten en boxlopen.&lt;/p&gt;&lt;p&gt;Indien een consument stelt dat het paard lijdt aan een karaktergebrek dan kan zij een beroep doen op het wettelijk vermoeden. Een deskundige, bijvoorbeeld een dierenarts, kan vaststellen of het karaktergebrek van het paard te wijten is aan de handelwijze van de consument of dat het ongewenste gedrag een andere oorzaak heeft. Is het karaktergebrek volgens de deskundige te wijten aan de wijze waarop de consument het paard heeft behandeld, dan heeft de verkoper voldoende bewijs van het tegendeel geleverd. Op deze manier wordt de verkoper beschermd tegen consumenten die een paard aanschaffen maar niet weten hoe zij daarmee om moeten gaan. Zij (ver)pesten het paard en wijzen vervolgens de verkoper als schuldige aan. In de paardenwereld van vandaag de dag, waarin steeds meer wordt gefokt op basis van uiterlijk en steeds minder rekening wordt gehouden met het karakter van het paard, is de aanschaf van een kwalitatief goed sportpaard niet voor iedere consument weggelegd. Van de consument mag enige zelfkennis worden verwacht. Rijdt men in de manegeles op een braaf paard, dan kan de consument niet verwachten dat hij tevens op een jong, net zadelmak paard blijft zitten, laat staan, dat hij een 1.40M parcours met succes kan springen.&lt;/p&gt;&lt;p&gt;Mijns inziens dient het wettelijk vermoeden niet te gelden voor stalondeugden. Deze dienen naar de aard van het gebrek uitgezonderd te worden van het wettelijk vermoeden. Stalondeugden kunnen zich zeer snel ontwikkelen en zij kunnen ontstaan door de huisvesting van het paard, door stress of door verveling. Juist op die factoren heeft de verkoper na levering van het paard geen invloed meer. Bovendien zijn stalondeugden goed zichtbaar bij een aankoopkeuring (slijtage van tanden en gewrichten op bepaalde manier) én is het gebrek ook duidelijk zichtbaar geweest bij de vorige eigenaar. Men mag van de consument wel verwachten dat hij even een kijkje neemt in de stal, om te bezien hoe het paard erbij staat. Bovendien hoeven dergelijke gebreken een sportcarrière van het paard niet in de weg te staan. &lt;/p&gt;&lt;p&gt;Ad. 3&lt;/p&gt;&lt;p&gt;De derde categorie betreft de gezondheidsproblemen. Deze zijn op te delen in twee subcategorieën: &lt;/p&gt;&lt;p&gt;&lt;span class="underlined"&gt;3.a.&lt;/span&gt;&lt;span class="italic"&gt; &lt;/span&gt;Ten eerste zijn er gezondheidsproblemen die bij een klinische en röntgenologische keuring kunnen worden ontdekt. Men kan dan denken aan: artrose, ataxie, beenbreuken, bronchitis/COPD, Chip/OCD, dampigheid en cornage, gewrichtsafwijkingen, hartafwijkingen, afwijkende hoefstanden, hoefbevangenheid, hoefkatrol, huidtumor, Kissing Spines, oogproblemen, ontwrichting, overbeet, röntgenologische afwijkingen zonder kreupelheid, schimmelinfecties, spat, afwijkingen of een cyste aan het straalbeen, (goedaardige) tumoren in gewrichten of peesschedes of vervorming van halswervels. &lt;/p&gt;&lt;p&gt;Onder deze categorie vallen tevens ziektes die niet tijdens een keuring worden ontdekt, maar waarvan wel te herleiden is dat deze aanwezig waren ten tijde van de keuring. Bij een klinische keuring wordt namelijk bloed afgenomen van het paard. Dat bloed wordt zes maanden bewaard. Vertoont het paard binnen zes maanden een gebrek, dan kan het bloed dat tijdens de keuring is afgenomen worden getest worden op bijvoorbeeld allergieën (zomerexceem), de ziekte van lyme of de hormoonhuishouding &lt;br/&gt;(klophengst).&lt;/p&gt;&lt;p&gt;&lt;span class="underlined"&gt;﻿3.b.&lt;/span&gt; De tweede subcategorie betreft de gezondheidsgebreken waarvan de oorzaken onduidelijk zijn en welke gebreken niet altijd naar voren komen tijdens een klinische of röntgenologische keuring. Deze gebreken kunnen plotseling ontstaan, erfelijk zijn of ontstaan door langdurige overbelasting van het dier. Voor enkele ziektes is in de wetenschap helemaal geen oorzaak gevonden. Men kan dan denken aan het headshaking syndroom, een hanentred, koliek, maag- en darmproblemen, peesproblemen en vruchtbaarheidsproblemen.&lt;/p&gt;&lt;p&gt;Gezondheidsproblemen dienen te vallen onder de toepassing van het wettelijk vermoeden. Wel moet de verkoper worden toegelaten tot levering van bewijs van het tegendeel. De verkoper kan in dat kader een klinisch en röntgenologisch rapport van de aankoopkeuring overleggen, uitgevoerd door een daarvoor erkende dierenarts, waarvan de bevindingen zijn vastgelegd in het onderzoeksrapport naar het ontwerp van de Groep Geneeskunde van het Paard van de Koninklijke Nederlandse Maatschappij voor Diergeneeskunde. Is het gebrek door de dierenarts vermeld in het rapport, en heeft de consument het paard toch afgenomen, dan komt dat voor rekening en risico van de consument. Is het gebrek bij de aankoop niet vermeld, dan moet ervan worden uitgegaan dat het ten tijde van de overdracht niet bestond. Afhankelijk van het gebrek en de stellingen van de verkoper, kan een door de rechter in te schakelen deskundige nader onderzoek verrichten. Nagenoeg alle gezondheidsziekten zoals vermeld in ‘categorie 3.a.’ kunnen daarmee worden ondervangen.&lt;/p&gt;&lt;p&gt;Er blijft een ‘grijs gebied’ van gebreken, die niet kunnen worden getraceerd tijdens een aankoopkeuring of gebreken waarvan niet duidelijk is, wanneer het paard deze heeft opgelopen. Ik deel het oordeel van het Bundesgerichtshof dat, wanneer niet kan komen vast te staan wanneer het gebrek is ontstaan, het wettelijk vermoeden prevaleert en de verkoper moet aantonen, dat het paard ten tijde van de aflevering het gebrek niet had. &lt;/p&gt;&lt;p&gt;Wetgeven is keuzes maken. De wetgever bepaalt wie er beschermd wordt. De Europese wetgever heeft de bescherming van de consument duidelijk laten prevaleren. Een beroep op de aard van het gebrek is een uitzonderingssituatie en de bescherming van de consument het uitgangspunt. Het is dan niet aan de lidstaten of aan de rechters om die bescherming uit te hollen, door de uitzonderingscategorieën steeds verder op te rekken.&lt;/p&gt;&lt;h3&gt;6. Rol van de dierenarts&lt;/h3&gt;&lt;p&gt;Zoals uit het voorgaande al blijkt, speelt de dierenarts een belangrijke rol bij de beoordeling of er sprake is van non-conformiteit en bij de vraag of de aard van het gebrek zich verzet tegen omkering van de bewijslast.&lt;/p&gt;&lt;p&gt;Deze rol van de dierenarts kan verantwoord worden omdat een dierenarts vaak al bij het aankoopproces van het paard wordt betrokken, namelijk bij de aankoopkeuring waarvoor zowel de koper als de verkoper kan kiezen. Daarnaast zal een koper, wanneer zich een gebrek voordoet aan een paard, al snel opnieuw een dierenarts inschakelen om opheldering over het gebrek te verkrijgen. De bevindingen van de dierenarts op dat moment kunnen cruciaal zijn voor de haalbaarheid van een juridische procedure.&lt;/p&gt;&lt;p&gt;Stel immers, dat de consument het paard drie maanden heeft en het paard daarna kreupelheid vertoont, dan is het mede afhankelijk van het oordeel van een dierenarts of een juridische procedure zinvol is. Kan de dierenarts nauwkeurig aangeven waardoor de kreupelheid is ontstaan en is dit door een fout van de consument (denk bijvoorbeeld aan een paard dat bij zijn nieuwe eigenaar een trap krijgt van een ander paard, een paard dat zich verwondt in de stal of gebruik van verkeerd harnachement), dan heeft de consument een bewijsprobleem. Stel dat de dierenarts van mening is dat het onzeker is hoe en wanneer het gebrek is ontstaan, dan brengt het wettelijk vermoeden met zich dat de bewijslast dat het paard nog geen gebrek had ten tijde van de aflevering rust op de verkoper. &lt;/p&gt;&lt;h3&gt;7. Conclusie&lt;/h3&gt;&lt;p&gt;Hierboven heb ik de werking van art. 7:18 lid 2 BW onderzocht bij de verkoop van een paard aan een consument. Mijns inziens is er niets mis met de omkering van de bewijslast ten gunste van de consument die daaruit voortvloeit, mits het voor de verkoper duidelijk is, dat hij dit bewijsrisico loopt. Daar ligt (ook) een taak voor adviseurs in de paardenhandel. Er kan beter duidelijkheid bestaan over een regel die ongunstig is voor een verkoper, dan dat er sprake is van een ‘misschien ongunstige regeling’. Wanneer de verkoper op voorhand weet dat hij zes maanden een bewijsrisico loopt bij de verkoop van een paard aan een consument, kan hij maatregelen treffen. Hij kan ervoor kiezen om geen paarden aan consumenten te verkopen, maar uitsluitend aan professionele partijen. Daarnaast kan de verkoper bij de bepaling van de koopprijs rekening houden met ‘zes maanden verkapte garantie’. Ook kan de verkoper, wanneer de consument de kosten van een aankoopkeuring niet wil dragen, ervoor kiezen om die kosten voor eigen rekening te nemen en de keuring toch plaats te laten vinden. In dat geval heeft hij alvast een sterk bewijsmiddel, indien later een gebrek wordt ontdekt. &lt;/p&gt;&lt;p&gt;Overigens hoeft het natuurlijk niet altijd zo te zijn, dat de verkoper een juridische procedure per definitie verliest, indien hij de bewijslast krijgt toebedeeld. De verkoper draagt slechts het bewijsrisico. Het staat hem vrij om op alle mogelijke manieren bewijs van het tegendeel te leveren, waarna de consument alsnog moet bewijzen dat het paard ten tijde van de aflevering reeds leed aan het gebrek.[22]&lt;/p&gt;</content><legacyfootnotes/><footnotes><footnote>1 Mr. M.A.E. Spekreijse-Braakman is juridisch medewerkster bij Haafkes, Nijkamp &amp; Van Gurp Advocaten te Hengelo (Overijssel) en adviseert en procedeert op het gebied van het hippisch recht. 	Met dank aan mr. G.J. Rijken voor zijn commentaar op een eerdere versie van dit artikel.</footnote><footnote>2 Richtlijn 1999/44/EG.</footnote><footnote>3 J. Hijma, &lt;span class="italic"&gt;Mr. C. Asser’s Handleiding tot de beoefening van het Nederlands Burgerlijk recht. 7. Bijzondere overeenkomsten. Deel I. Koop en Ru&lt;/span&gt;i&lt;span class="italic"&gt;l,&lt;/span&gt; Deventer: Kluwer 2013, onder 332c.</footnote><footnote>4 &lt;span class="italic"&gt;Handelingen&lt;/span&gt; &lt;span class="italic"&gt;I&lt;/span&gt; 2002/03, 27 809, nr. 19, p. 594.</footnote><footnote>5 HvJ EU 4 juni 2015, nr. C-497/13 &lt;span class="italic"&gt;(Faber).&lt;/span&gt;</footnote><footnote>6 HvJ EU 4 juni 2015, nr. C-497/13 r.o. 86 (Concl. A-G E. Sharpston).</footnote><footnote>7 Een uitzondering kan wel bestaan indien sprake is van een zeer nauwgezette verzorging zoals het geval is bij bepaalde aquariumvissen of planten waarvan de levensduur zeer beperkt is. Bij een paard is dit echter niet het geval, zie: &lt;span class="italic"&gt;Kamerstukken I&lt;/span&gt; 2002/03, 27 809 nr. 32a (nadere MvA I), p. 3.</footnote><footnote>8 &lt;span class="italic"&gt;Kamerstukken II&lt;/span&gt; 2001/02, 27 809 nr. 3 (MvT), p. 20.</footnote><footnote>9 &lt;span class="italic"&gt;Kamerstukken I&lt;/span&gt; 2001/02, 27 809 nr. 323b (MvA I), p. 8.</footnote><footnote>10 &lt;span class="italic"&gt;Kamerstukken I&lt;/span&gt; 2001/02, 27 809 nr. 323b (MvA I), p. 8.</footnote><footnote>11 Gerechtshof Arnhem 2 mei 2006, &lt;span class="italic"&gt;ECLI:&lt;/span&gt;NL:GHARN2006:AX6541 r.o. 4.15; Rechtbank Haarlem 12 mei 2010, &lt;span class="italic"&gt;ECLI:&lt;/span&gt;NL:RBHAA:2010:BN1607 r.o. 4.17; Gerechtshof Arnhem-Leeuwarden 3 december 2013, &lt;span class="italic"&gt;ECLI:&lt;/span&gt;NL:GHARL:2013:9228 r.o. 3.22; Gerechtshof Den Haag 31 maart 2015, &lt;span class="italic"&gt;ECLI:&lt;/span&gt;NL:GHDHA:2015:869 r.o. 22.</footnote><footnote>12 Rechtbank Haarlem 12 mei 2010, &lt;span class="italic"&gt;ECLI&lt;/span&gt;:NL:RBHAA:2010:BN1607.</footnote><footnote>13 Gerechtshof Arnhem-Leeuwarden 3 december 2013, &lt;span class="italic"&gt;ECLI:&lt;/span&gt;NL:GHARL:2013:9228.</footnote><footnote>14 Luchtzuigen is een stalgebrek waarbij het paard regelmatig lucht naar binnen zuigt door de tanden vast te zetten op bijvoorbeeld de voerbak of een hek. Als gevolg hiervan slijten de tanden verkeerd en kunnen er spijsverteringsproblemen ontstaan.</footnote><footnote>15 Rechtbank Arnhem 24 mei 2004, &lt;span class="italic"&gt;ECLI:&lt;/span&gt;NL:RBARN:2004:AP4372.</footnote><footnote>16 Gerechtshof Arnhem 2 mei 2006, &lt;span class="italic"&gt;ECLI:&lt;/span&gt;NL:GHARN:2006:AX6541.</footnote><footnote>17 Gerechtshof Den Haag 31 maart 2015, &lt;span class="italic"&gt;ECLI:&lt;/span&gt;NL:GHDHA:2015:869.</footnote><footnote>18 Bundesgerichtshof 14 september 2005, VIII ZR 363/04 r.o. 38; Bundesgerichtshof 29 maart 2006, VIII ZR 173/05 r.o. 32.</footnote><footnote>19 Bundesgerichtshof 29 maart 2006, VIII ZR 173/05 r.o. 32.</footnote><footnote>20 Bundesgerichtshof 11 juli 2007, VIII ZR 110/06 r.o. 2.a; Bundesgerichtshof 15 januari 2014, VIII ZR 70/13 r.o. 32.</footnote><footnote>21 Voor een grote hoeveelheid Duitse rechtspraak op het gebied van de aankoop van een paard door een consumenten zie: J. Appel, &lt;span class="italic"&gt;Pferderecht. Kompakt, Verständlich, Praxisnah,&lt;/span&gt; Schwarzenbeck: Cadmos Verlag 2015.</footnote><footnote>22 Dat de verkoper hierin kan slagen blijkt bijvoorbeeld uit het volgende vonnis: RB Noord-Nederland 2 augustus 2018 &lt;span class="italic"&gt;ECLI:&lt;/span&gt;NL:RBNNE:2018:3113.</footnote></footnotes><auteurs>mr. M.A.E. Spekreijse-Braakman</auteurs><published>2019-02-04 15:03:59</published><modified>2019-02-04 15:46:53</modified><editiondate>2019-02-04</editiondate><htmlpath>https://denhollander.info/artikel/15353</htmlpath></article>
</articles></edition>