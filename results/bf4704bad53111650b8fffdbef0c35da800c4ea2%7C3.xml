<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2006</searchword><id>3794</id><udhid>UDH:TvAR/3794</udhid><titel>Vaststelling en herziening van de erfpachtcanon</titel><searchwords><searchword>TvAR 1/2006</searchword><searchword>UDH:TvAR/3794</searchword></searchwords><attachments><attachment><name>2006_nr 1_Artikel_Van Dijk.pdf</name><extention>pdf</extention><url>https://denhollander.info/download/3784/ci</url></attachment></attachments><inleiding>1 Inleiding&#13;
In artikel 5:85 lid 2 BW is bepaald dat in de akte van vestiging aan de erfpachter de&#13;
verplichting kan worden opgelegd aan de eigenaar op al dan niet regelmatig terugkerende&#13;
tijdstippen een geldsom – de canon – te betalen.&#13;
Het woordje “kan” duidt erop dat het de eigenaar vrij staat het opleggen van een dergelijke&#13;
verplichting achterwege te laten. Dat tast de geldigheid van het gevestigde&#13;
recht van erfpacht niet aan, anders dan onder het vóór 1 januari 1992 geldende Burgerlijk&#13;
Wetboek. Onder de oude regeling was een canon – hoe laag ook, bijvoorbeeld&#13;
ƒ 1 per jaar – een bestaansvereiste voor het erfpachtrecht.&#13;
In het huidige BW is het begrip canon in de zin van de wet uitsluitend gereserveerd&#13;
voor het betalen van geldsommen. Indien de tegenprestatie een andere is dan een betaling&#13;
in geld, valt deze niet onder het begrip canon. Blijft de erfpachter in gebreke zijn&#13;
overeengekomen tegenprestatie in natura te voldoen, is dat geen grond voor opzegging&#13;
als bedoeld in artikel 5:87 lid 2 BW. Immers, canon is de tegenprestatie die ziet&#13;
op een betaling in geld. Onder het oude recht viel een tegenprestatie in natura wel&#13;
onder het begrip canon. Eveneens afwijkend van het oude recht is, dat thans een prestatie&#13;
ineens voor de hele erfpachtperiode of voor een aantal jaren kan worden overeengekomen.&#13;
Erfpachtovereenkomsten plegen voor een lange periode te worden aangegaan. Voor&#13;
erfpachtconstructies in de landbouw noopt artikel 59 Pachtwet er al toe, dat de overeengekomen&#13;
erfpachtduur minimaal zesentwintig jaren is. Er zijn dan ook nog vele&#13;
vigerende erfpachtrechten, die onder het oude recht zijn gevestigd. De daarin genoemde&#13;
bedingen gelden volgens de regels van het oude recht, hetgeen volgt uit artikel 69&#13;
Overgangswet NBW.&#13;
Binnen de landbouw vallen drie categorieën van “grondrechten” te onderscheiden:&#13;
eigendom, pacht en erfpacht. Erfpacht kan voor agrarische ondernemers een (aantrekkelijk)&#13;
alternatief zijn voor eigendom en pacht. In het bijzonder valt dan te denken&#13;
aan de alternatieve financieringsmogelijkheden. De financiële verplichtingen in&#13;
geval van eigendom en pacht worden gevonden in hypotheek en eventueel aflossing&#13;
respectievelijk pachtprijs, terwijl in geval van erfpacht een canon zal worden overeengekomen.&#13;
Voor- en nadelen van erfpacht zullen, wanneer een keuzemogelijkheid zich&#13;
voordoet, tegen de voor- en nadelen van pacht worden afgewogen. Enerzijds is het&#13;
recht van erfpacht een zakelijk recht, te belasten met hypotheek, vervreemdbaar met&#13;
de vrijheid van partijen om een al dan niet hoge canon overeen te komen. Anderzijds&#13;
is pacht een persoonlijk recht, niet te belasten met hypotheek, niet vervreemdbaar en&#13;
zijn partijen voor wat betreft de hoogte van de pachtprijs gebonden aan de regels van&#13;
het Pachtnormenbesluit. Van de oppervlakte cultuurgrond in Nederland is ruim 65%&#13;
eigendom, minder dan 30% pacht en rond de 5% erfpacht.</inleiding><content>2 Vaststelling van de canon&#13;
In dit hoofdstuk beperk ik mij tot een canon in de zin van het huidige BW, derhalve tot&#13;
bedragen in geld. Verder neem ik tot uitgangspunt een reguliere canonbetaling, die jaarlijks&#13;
terugkeert. De tegenprestatie in geld van een bedrag ineens blijft buiten bespreking.&#13;
De (huidige) wet laat toe, dat geen tegenprestatie, een zeer lage canon, een economisch&#13;
verantwoorde tegenprestatie of een zeer hoge tegenprestatie wordt overeengekomen.&#13;
Wat partijen dienaangaande afspreken, zal tot uitdrukking worden gebracht in de akte&#13;
van erfpacht. Ik besteed aandacht aan de economisch verantwoorde tegenprestatie.&#13;
Dat betekent dat er een balans moet worden gevonden tussen een voor de eigenaar&#13;
voldoende aantrekkelijk rendement en een voor de erfpachter aanvaardbare last.&#13;
De wens van de eigenaar zal zijn enig rendement te halen uit het beschikbaar stellen&#13;
van de grond. In veel gevallen zal voor de vaststelling van de canon een percentage&#13;
worden berekend over de waarde van de in de erfpacht uitgegeven grond. Bij agrarische&#13;
erfpacht wordt veelal een rente aangehouden van 4% per jaar. Voor de vaststelling&#13;
van de waarde van de grond zal uitgegaan worden van de waarde in het economisch&#13;
verkeer, vrij van pacht- en/of gebruiksrechten. Voor die waarde zal de grond in erfpacht&#13;
worden uitgegeven.&#13;
Daarnaast zal de hoogte van de erfpacht mede worden afgestemd op andere factoren&#13;
en omstandigheden. Te denken valt aan de duur van het erfpachtrecht, de mogelijkheid&#13;
om de erfpachtcanon tijdens die duur aan te passen en zo ja, na welke termijnen&#13;
(drie jaar, vijf jaar, tien jaar na de overeengekomen periode?), de bestemming en de&#13;
potentiële wijziging daarvan, aard van het gebruik e.a.1&#13;
Indien in de akte van erfpacht een percentage wordt genoemd, aan de hand waarvan&#13;
de hoogte van de canon wordt bepaald, maakt dit percentage deel uit van de erfpachtvoorwaarden.&#13;
Bij eventuele herzieningen zal dit percentage ook in de toekomst moeten&#13;
worden gehanteerd, tenzij de akte van erfpacht wordt gewijzigd. Op welke bedragen&#13;
dat percentage moet worden “losgelaten”, hangt af van de in de akte van erfpacht&#13;
opgenomen herzieningsvoorwaarden. Hoe gedetailleerder de akte van erfpacht is, hoe&#13;
minder vragen daarover rijzen. De praktijk leert, dat vele vragen door partijen en&#13;
zonodig door de rechter moeten worden beantwoord, omdat de akte van erfpacht&#13;
geen bepalingen bevat dan wel deze een te algemene strekking hebben, die vatbaar is&#13;
voor meerdere interpretaties.&#13;
3 Herziening van de canon&#13;
3.1 Algemene voorwaarden&#13;
Veelvuldig is in een akte van erfpacht een bepaling opgenomen, dat de canon na&#13;
verloop van enige jaren kan worden herzien. Een bepaling van die strekking houdt in&#13;
veel gevallen in, dat wanneer partijen het niet eens kunnen worden over de mate van&#13;
aanpassing, deskundigen worden benoemd die de nieuwe canon bindend vaststellen.&#13;
Indien de erfpachter een natuurlijk persoon is, die niet handelt in de uitoefening van&#13;
een beroep of bedrijf, is een dergelijke contractuele bepaling onredelijk bezwarend op&#13;
grond van het bepaalde in artikel 6:236 sub n BW. Wanneer een grondeigenaar/erfverpachter&#13;
bij uitgifte van erfpacht algemene voorwaarden hanteert dan wel bij meerdere&#13;
uitgiftes bedingen in dezelfde woorden gebruikt, dienen bepalingen van die strekking&#13;
te worden beschouwd als schriftelijke bedingen die zijn opgesteld teneinde in een&#13;
aantal overeenkomsten te worden opgenomen. Met andere woorden: dan is er sprake&#13;
van algemene voorwaarden met als gevolg dat artikel 6:236 sub n BW van toepassing&#13;
is. Die bepaling houdt in dat als een beding voorziet in de beslechting van een geschil&#13;
door een ander dan hetzij de rechter hetzij een of meer arbiters, dit een onredelijk&#13;
bezwarend beding is. De erfpachter, die zich in een dergelijke situatie op genoemd&#13;
wetsartikel wil beroepen, kan vernietiging vragen van de betreffende voorwaarde.&#13;
Een dergelijk beroep op vernietiging kan alleen slagen, indien de erfpachter een&#13;
natuurlijk persoon is en niet handelt in de uitoefening van zijn beroep of bedrijf. Toch&#13;
is het signaleren van deze mogelijkheid niet zonder betekenis in de landbouwwereld.&#13;
Het komt nogal eens voor dat agrariërs in ruste na hun bedrijfsbeëindiging in het buitengebied&#13;
kunnen blijven wonen op basis van erfpacht. Bij toepassing van artikel 6:236&#13;
BW gaat het wel om eigenaren/erfverpachters, die aan meerdere erfpachters grond in&#13;
gebruik afstaan, waarbij (vrijwel) dezelfde erfpachtvoorwaarden worden gehanteerd.&#13;
3.2 Vormen van canonwijziging&#13;
De mogelijkheid om de canon te herzien tijdens de duur van het recht van erfpacht&#13;
dient in de akte te zijn opgenomen. Indien een regeling ontbreekt, is herziening in&#13;
beginsel tijdens die duur uitgesloten. Het komt nogal eens voor dat een mogelijkheid&#13;
tot herziening is opgenomen na een bepaalde periode, bijvoorbeeld vijf of tien jaren,&#13;
zonder dat verder is bepaald waar bij de herziening of aanpassing rekening mee moet&#13;
worden gehouden. Daarop kom ik onder 3.3 hierna terug.&#13;
De meest voorkomende vormen van canonwijziging, die men in erfpachtcontracten&#13;
aantreft, zijn de volgende.&#13;
– Indexering. Hierbij dient men te denken aan het CBS-prijsindexcijfer of het prijsindexcijfer&#13;
voor de gezinsconsumptie. Het gaat erom dat in de akte van erfpacht&#13;
aansluiting wordt gezocht bij enige index.&#13;
– De aanpassing van de canon wordt gerelateerd aan de wijziging van een rentepercentage.&#13;
Dat kan gaan om de hypotheekrente van het moment of een gemiddelde&#13;
van de laatste drie of vijf jaren dan wel een rente die gekoppeld is aan het promesse-&#13;
disconto. Ook andere basisrentes kunnen als grondslag dienen voor de aanpassing&#13;
van de canon.&#13;
– De herziening van de canon kan gekoppeld worden aan de ontwikkelingen op de&#13;
onroerendgoedmarkt.&#13;
Een combinatie van bovengenoemde vormen om tot een herziening van de canon te&#13;
komen is zeer wel denkbaar. De omschrijving in de akte van erfpacht is bepalend.&#13;
3.3 Criteria aanpassing canon zonder een heldere regeling in de akte van erfpacht&#13;
In veel (oudere) erfpachtcontracten is een zeer summiere regeling opgenomen over de&#13;
mogelijke herziening van de canon. Het summiere is daarin gelegen dat weliswaar de&#13;
mogelijkheid van herziening na verloop van een in de akte genoemd aantal jaren is&#13;
geregeld, zonder dat voorwaarden in de akte zijn opgenomen waaraan moet worden&#13;
voldaan. De vraag is dan, aan de hand van welke criteria de aanpassing van de canon&#13;
moet worden vastgesteld.&#13;
De volgende gegevens zijn ontleend aan enige door gerechtshoven in den lande gewezen&#13;
arresten, die bij mijn weten niet zijn gepubliceerd. Ik noem twee arresten van het&#13;
gerechtshof te Arnhem: 24 maart 1998 en 9 februari 1999, beide rolnummer 96/633.2&#13;
Te denken valt aan gewijzigde omstandigheden in het tijdvak, voorafgaande aan het&#13;
tijdstip waarop de canon kan worden herzien. In de meeste gevallen is dat vijf of tien&#13;
jaren. Die omstandigheden kunnen zijn:&#13;
a. Een prijsstijging van de verkoopprijs van leeg te aanvaarden woonhuizen in de&#13;
provincie van de plaats, waar het object is gelegen.&#13;
b. Een stijging van de grondprijs in de plaats of de gemeente, waarin het erfpachtobject&#13;
is gelegen.&#13;
c. Een stijging van de gemiddelde hypotheekrente.&#13;
d. Een stijging van het effectieve rendement op langlopende staatsleningen.&#13;
Ad a&#13;
Dit criterium is niet aanvaardbaar geacht. In de berechte gevallen was de erfpachter&#13;
eigenaar van de woning. Omdat hij tevens de bewoner was van die woning, was er geen&#13;
aanleiding een prijsstijging aan te houden van leeg te aanvaarden woonhuizen. De&#13;
woning verkeerde immers in bewoonde staat.&#13;
Ad b&#13;
De stijging van de grondprijs kan worden beschouwd als een relevante factor voor de&#13;
herziening van de canon. Wel zal de rechter bekijken, of een aan de stijging van de&#13;
grondprijs gerelateerde aanpassing van de canon niet in strijd is met de redelijkheid&#13;
en billijkheid. In de meeste gevallen zijn over periodes van vijf jaren in het tijdvak&#13;
eind jaren ’80/begin jaren 2000 verhogingen toegekend van 25 à 30% van de tot de&#13;
herzieningsdatum geldende canon.&#13;
Ad c en d&#13;
Een aantal van de berechte gevallen had betrekking op erfpachtovereenkomsten&#13;
waarin was opgenomen dat een aanpassing van de erfpachtcanon mogelijk was op&#13;
grond van de omstandigheden en de geldende prijzen op het moment van herziening.&#13;
De hypotheekrente en het rendement op langlopende staatsleningen kunnen niet&#13;
worden beschouwd als prijzen of omstandigheden als bedoeld. De grondeigenaar&#13;
heeft immers geïnvesteerd in grond en zijn vermogen op die wijze belegd. In een dergelijk&#13;
geval valt niet in te zien, waarom het gestegen rendement van andere vormen&#13;
van belegging een relevante omstandigheid zou kunnen zijn voor de herziening van&#13;
de erfpachtcanon.&#13;
3.4 Herziening erfpachtcanon bij heruitgifte&#13;
Het gaat hier strikt genomen niet om de herziening van de erfpachtcanon gedurende&#13;
de duur van het recht van erfpacht, maar om de vraag of en zo ja, op welke wijze de&#13;
erfpachtcanon kan worden herzien bij heruitgifte. Deze problematiek speelt vooral&#13;
bij gemeenten, die (veel) grond in erfpacht hebben uitgegeven. Van belang is het arrest&#13;
van de Hoge Raad d.d. 26 maart 1999.3 Dat arrest was het sluitstuk van een procedure&#13;
naar aanleiding van het voornemen van de gemeente Den Haag om gronden, die in&#13;
het eerste kwart van de twintigste eeuw in erfpacht waren uitgegeven en waarvan de&#13;
vijfenzeventigjarige termijn op het punt stond te verstrijken (opnieuw) in eeuwigdurende&#13;
erfpacht uit te geven tegen hetzij een afkoopsom ter hoogte van de overeengekomen&#13;
prijs, hetzij een vaste jaarlijkse canon afgeleid van de marktwaarde van de&#13;
onroerende zaak ten tijde van de uitgifte in eeuwigdurende erfpacht. De op te leggen&#13;
canon zou een veelvoud zijn van de oude canon. Dat voornemen c.q. beleid van de&#13;
gemeente is door de Hoge Raad niet onrechtmatig geoordeeld, waarmee de eerdere&#13;
oordelen van de rechtbank en het gerechtshof in stand bleven.&#13;
3.5 Redelijkheid en billijkheid&#13;
De rechter, die over de herziening van de canon oordeelt, zal mede toetsen aan maatstaven&#13;
van redelijkheid en billijkheid. Een dergelijke toetsing heeft ook plaatsgevonden&#13;
in het hierboven besproken arrest naar aanleiding van het voornemen van de&#13;
gemeente Den Haag om na het einde van de erfpachtovereenkomsten de betreffende&#13;
gronden opnieuw in erfpacht uit te geven. Waar de grens van de redelijkheid ligt, is&#13;
moeilijk aan te geven in de zin, dat niet gezegd kan worden hoeveel procent wel of&#13;
niet redelijk is. Recentelijk heeft het Arnhemse hof geoordeeld dat een verhoging van&#13;
1400% in ieder geval in strijd met de redelijkheid en billijkheid is. Daarbij verdient&#13;
vermelding dat de eigenaar/verpachter volgens de akte van erfpacht de mogelijkheid&#13;
had iedere vijf jaren herziening te vragen, maar dit pas begin jaren 2000 voor het eerst&#13;
had gedaan, terwijl de akte van erfpacht dateerde uit de jaren ’70. De sprong van&#13;
1400% is enerzijds erg groot, maar anderzijds heeft de erfpachter natuurlijk vele&#13;
jaren, althans zeker de laatste jaren een relatief lage canon betaald.&#13;
&#13;
</content><legacyfootnotes>* Mr. D.M.H.M. van Dijk is advocaat bij CMS Derks Star Busmann.&#13;
1. Zie bijvoorbeeld rechtbank Amsterdam 10 maart 1999, BR 1999, p. 1061.&#13;
2. Bronnen: J. de Jong, Erfpacht en Opstal monografieën Nieuw BW 1995; G.M.F. Snijders, Agrarische&#13;
Erfpacht Preavies KNB 1995; Asser Mijnssen Van Dam Van Velten 2002, hoofdstuk VII Het Recht van&#13;
Erfpacht VIII Het Recht van Opstal; Kluwer Zakelijke Rechten Titel 7 Erfpacht bewerkt door A.J.H.&#13;
Pleysier (losbladig).&#13;
3. NJ 1999/446.</legacyfootnotes><footnotes><footnote/></footnotes><auteurs>mr. D.M.H.M. van Dijk</auteurs><published>2006-01-01 00:00:00</published><modified>2006-01-01 00:00:00</modified><editiondate>2006-01-01</editiondate><htmlpath>https://denhollander.info/artikel/3794</htmlpath></article>
</articles></edition>