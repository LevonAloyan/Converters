<edition><articles><article><jaar>1981</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1981</searchword><id>6517</id><udhid>UDH:TvAR/6517</udhid><titel>RENTE VRIJKOMEND KAPITAAL BIJ ONTEIGENING. EEN VERONTRUSTEND VONNIS.</titel><searchwords><searchword>TvAR 6/1981</searchword><searchword>UDH:TvAR/6517</searchword></searchwords><attachments><attachment><name>1981_nr 6_Artikel_Tolner.pdf</name><extention>pdf</extention><url>https://denhollander.info/download/6290/ci</url></attachment></attachments><inleiding>Op 16 januari 1981 wees de arrondissementsrechtbank te 's Hertogenbosch&#13;
vonnis in de onteigeningszaak Staat versus Th . W. v.d. H. (rolnr.&#13;
770/80). Het bijzondere van deze zaak, die ging over 2841 m2 grond voor&#13;
wegaanleg, is o.a., dat de uitspraak volgens een afspraak tevens geldt voor&#13;
een aantal andere zaken van Staat .en Provincie N. Brabant, althans voor&#13;
wat betreft de aftrek voor rente van vrijkomend kapitaal uit (vrije) agrarische&#13;
grond. De drie rechtbankdeskundigen waren het onderling niet&#13;
eens; in het vonnis is een meerderheidsrapport opgenomen van Mr. P. J.&#13;
H. Nagel en Ir. J. A. M. de Haan, concluderende tot 4% rente, en een&#13;
minder-heidsrapport van H. G. Derks, concluderende tot 2%.&#13;
De rechtbank deed uitspraak op 2%. Op zichzelf is dit wel jammer maar&#13;
niet schokkend; we zijn intussen op dit punt wel wat gewend van de rechtbanken&#13;
in N. Brabant.&#13;
Schokkend of wel verontrustend is vooral de redenering, waarop dit&#13;
wordt gebaseerd, en daarom wijden we er extra aandacht aan.&#13;
Voorlopig laat ik de redenering van de deskundigen voor wat ze is, en&#13;
volg ik de conclusies van de rechtbank en dat zijn er niet minder dan 10.&#13;
Het gaat dus om de benadering van de hoogte van de rente voor vrijkomend&#13;
kapitaal, die van de inkomstenschade moet worden afgetrokken,&#13;
of m.a.w. om de vraag, welke rente in redelijkheid moet worden&#13;
toegerekend aan het kapitaal, dat is belegd in de grond van het eigen&#13;
boerenbedrijf. (De andere soorten rente-aftrek b.v. voor gebouwen,&#13;
inventaris, vee worden hieruit afgeleid in een onderling vrij vaste&#13;
verhouding).&#13;
De Hoge Raad heeft reeds op 21 december 1960 (NJ 1961 no. 115), in&#13;
principe o.a. herhaald op 31 mei 1961 (NJ no. 420), op 22 november&#13;
1961 (NJ 1962 no. 47), op 7 december 1966 (NJ 1967 no. 50) en op 25&#13;
januari 1967 (NJ 1967 no. 71), opgemerkt, „dat dit percentage ten nauwste&#13;
samenhangt met het risico en de liquiditeit van de belegging". Over het&#13;
feitelijke percentage heeft de Hoge Raad geen uitspraak gedaan uit de&#13;
overweging, dat deze feitelijkheid zich onttrekt aan de beoordeling van&#13;
de cassatierechter. Een vraagpunt is dus steeds, hoe hoog dit percentage in&#13;
feite moet zijn. Reeds in een voorgaand artikel (zie De Pacht, november&#13;
1980) heb ik, zoals vele anderen, geconstateerd, dat er nog steeds geen&#13;
formule is gevonden om de gegevens van risico's en liquiditeit om te&#13;
zetten in een concreet percentage. Men moet de kwestie zo concreet&#13;
mogelijk benaderen en dan intuïtief een conclusie trekken. Vele&#13;
economen van wereldnaam hebben zich hiermee al bemoeid, aangezien&#13;
deze kwestie o.m. ook van groot belang is voor de berekening van de economische resultaten van de landbouw, zoals&#13;
b.v. bij ons het Landbouw Economisch Instituut (L.E.I.) dat doet, o.m.&#13;
als basis voor de landbouwpolitiek en het landbouw-prijsbeleid. Hoe moeilijk&#13;
de zaak is, blijkt wel uit de wijze waarop het L.E.I. het probleem behandelt&#13;
(en dit is het instituut, waarin onze belangrijkste landbouweconomen&#13;
de „koers" bepalen). Uitgangspunt voor de rente over de waarde van&#13;
de grond (welke waarde regelmatig wordt aangepast aan de prijsstijging/&#13;
daling) is de erfpachtcanon, die de grondbank in rekening brengt, en daarbij&#13;
uitgaande van de waarde van onverpachte grond. Ook het L.E.I. acht&#13;
zich (uiteraard) niet in staat op grond van objectieve uitgangspunten vast te&#13;
stellen wat het juiste renteniveau is.&#13;
Daarom wordt in de jaarlijkse publicatie „Bedrijfsuitkomsten in de&#13;
landbouw" aangegeven, wat het effect is van een verhoging of verlaging&#13;
van de rentevoet met één procent op de kosten van grond en bedrijfsgebouwen&#13;
op eigendomsbasis (dit uiteraard i.v.m. het gebruik, dat van deze&#13;
L.E.I.-cijfers wordt gemaakt voor de landbouwpolitiek, e.d.). Ook een&#13;
rechtbank wordt bij onteigening hiermee geconfronteerd, maar is gedwongen&#13;
wel een definitieve uitspraak te doen. Een benadering via het rendement&#13;
van een of andere productiemethode is hierbij echter uitgesloten, zoals&#13;
ook uit deze handelwijze van het L.E.I., dat in wezen over alle rendementen&#13;
beschikt, wel duidelijk blijkt. Als hulpmiddel hanteert men wel de&#13;
rente in een inflatieloze maatschappij, die dan 4%zou bedragen. Het meerderheidsrapport&#13;
wijst daar ook op, doch daar heeft de rechtbank zich niet&#13;
mee verenigd. Een aanvaard vast percentage is er dus niet en zal ook, zo gezien,&#13;
nog lang op zich laten wachten, hoe groot de behoefte ook is; tenzij&#13;
deskundigen en rechters bereid zijn zich allen aan een compromis te houden.&#13;
Eindeloze discussies en rapporten kunnen de kwestie geen milimeter&#13;
dichter bij een juiste oplossing brengen. Voor de rechtbank Den Bosch is&#13;
het nog eens weer geprobeerd; redenering en resultaat wil ik hier nog eens&#13;
bespreken, in de hoop, dat men tot inkeer komt, en dat de Hoge Raad probeert&#13;
er wat aan te doen.</inleiding><content>In conclusie I constateert de Rb., dat de onteigende de mogelijkheid had&#13;
zijn object te verkopen en het kapitaal op andere wijze te beleggen. In conclusie&#13;
II zegt de Rb., dat door de onteigening gedaagde daartoe gedwongen&#13;
wordt, maar dat de mogelijkheden tot herbelegging dezelfde zijn gebleven.&#13;
De onteigening dwingt niet tot een bepaalde herbelegging, de keuze is vrij.&#13;
Hier gaat de Rb. eigenlijk al in de fout, want het moge waar zijn, dat het de&#13;
onteigende vrij staat met de schadeloosstelling te doen of te laten wat hij&#13;
wil, in de berekening of bepaling van de schadeloosstelling is die vrijheid er&#13;
niet voor de deskundigen en de rechter, want de Hoge Raad heeft bij herhaling vastgesteld (zie de genoemde arresten), dat men rekening moet houden&#13;
met een rentevoet, welke de onteigende kan maken met een belegging welke&#13;
wat risico en liquiditeit betreft de belegging, die ten gevolge van de onteigening&#13;
voor hem verloren ging, zo dicht mogelijk benadert (wat de onteigende&#13;
zelf ook moge gaan doen).&#13;
Hierop voortgaande zegt de Rb. dan in conclusie III, dat er voor de benadering&#13;
(o.m.) twee theorieën gehuldigd kunnen worden, nl. die van ,,de&#13;
kleinste stap" en die van ,,de onder de gegeven omstandigheden meest aangewezen&#13;
oplossing". In IV en V worden deze theorieën dan in het kort&#13;
weergegeven. De „kleinste stap" is de kleinste op een schaal van herbeleggingsmogelijkneden,&#13;
die de verloren gegane belegging zo dicht mogelijk benadert.&#13;
Slechts die kleine stap is een gevolg van de onteigening. De andere&#13;
theorie gaat er, volgens de Rb., van uit, dat de onteigende bij de keuze van&#13;
belegging redelijk handelt en aldus de meest aangewezen oplossing kiest.&#13;
In VI vindt de Rb., dat in het meerderheidsrapport beide theorieën door&#13;
elkaar gebruikt worden, en dat acht de Rb. blijkbaar onjuist, want . . . .&#13;
,,de kleinste stap hoeft niet persé de meest aangewezen oplossing te bieden&#13;
en omgekeerd". In VII kiest de Rb. voor de theorie van de kleinste stap,&#13;
want . . . . „alleen in de theorie van de kleinste stap blijven de financiële&#13;
omstandigheden van de onteigende gelijk en worden geen voor- en/of nadelen&#13;
in de sfeer van de onteigening getrokken, die bij verplaatsing van zijn&#13;
belegging zonder onteigening geheel zaak van de onteigende zouden zijn&#13;
geweest". Dit is een indrukwekkende conclusie, maar die wordt m.i. nergens&#13;
door ons recht gedragen, en ook niet door de feiten, zoals we straks&#13;
zullen zien.&#13;
Ik acht het onbegrijpelijk, dat de Rb. tot deze conclusie is gekomen.&#13;
Waarom kiest men niet voor de berekening met de zelfde belegging nl. in&#13;
grond in het eigen bedrijf?&#13;
Wel, in VIII wordt dan gezocht naar de „kleinste stap" alsof men daarin&#13;
dan wel de formule voor de rentevoet van belegging in grond kan vinden,&#13;
zodat de onteigende in dezelfde financiële omstandigheden blijft. Nadat is&#13;
geconstateerd, in theorie, dat de „meest verwante" belegging, nl. dat gedaagde&#13;
weer een agrarisch perceel voor eigen gebruik terugkoopt, ontbreekt,&#13;
omdat geen vervangend perceel voorhanden is, wordt de eigenaar&#13;
gesplitst in eigenaar/belegger en eigenaar/gebruiker, welke laatste de rente&#13;
aan de eerste moet vergoeden, strikt economisch geredeneerd.&#13;
En nu komt de kern van het hele vonnis. „De op één na meest verwante&#13;
belegging is nu, dat gedaagde na de onteigening weer als eigenaar/belegger&#13;
van een agrarisch perceel gaat optreden, doch dat perceel niet meer aan&#13;
zichzelf maar aan een derde in gebruik afstaat. De rol van gedaagde als eigenaar/belegger van een agrarisch perceel blijft dan immers onverminderd&#13;
voortduren, terwijl het enige verschil in de persoon van de gebruiker&#13;
steekt". Na geconstateerd te hebben, dat deze belegging dezelfde is als de&#13;
verlorene, en dat de gebruiker/derde geen pachter mag zijn (gezien de&#13;
pachtrechten en gevolgen daarvan voor de belegging), gaat de Rb. op zoek&#13;
naar een gebruiker, die aanstonds verwijderd kan worden, zoals een&#13;
eigenaar/belegger/gebruiker zichzelf kan verwijderen. „Maar die figuur is&#13;
gegeven als men zijn perceel met behulp van een loonwerker exploiteert, als&#13;
waarvan de deskundige H. G. Derks in zijn nota is uitgegaan. Weshalve die&#13;
beleggings- en beheersvorm de kleinste stap oplevert en gedaagde geacht&#13;
moet worden zijn vrijgekomen kapitaal aldus te gaan herinvesteren.&#13;
De opbrengst van de exploitatie met behulp van een loonwerker wordt&#13;
daarmee de rente vrijkomend kapitaal, die op de inkomstenschade in mindering&#13;
moet. De deskundige H. G. Derks heeft de betreffende opbrengst op&#13;
2% per jaar becijferd, welke becijfering de rechtbank geheel juist is voorgekomen,&#13;
zodat Zij die tot de hare maakt. Weshalve de rechtbank 2% rente&#13;
vrijkomend kapitaal op de inkomstenschade in mindering zal brengen".&#13;
Blijkbaar voelt de Rb. zelf wel enige nattigheid, want in IX wordt nog&#13;
opgemerkt, dat men nog wel zal opwerpen, dat een agrariër, waarvan een&#13;
strook grond wordt onteigend, het toch niet in zijn hoofd zal halen, daarvoor&#13;
in de plaats een klein perceeltje aan te kopen ter exploitatie door een&#13;
loonwerker. En dan de verdediging: „Het gaat bij de theorie van de&#13;
kleinste stap echter niet om de redelijkheid en de realiteitswaarde van de gekozen&#13;
oplossing, doch om een constructie ...." om de rol van de&#13;
eigenaar/belegger constant te houden, de inkomstenschade zo zuiver mogelijk&#13;
te berekenen en de onteigende zoveel mogelijk in dezelfde financiële&#13;
positie te laten.&#13;
In X wordt i.v.m. het meerderheidsrapport gezegd, dat het de vraag is of&#13;
bij een terugkeer van een inflatievrije economie, waarin de „natuurlijke&#13;
rente" voorheen 4% geweest zou zijn, zich het evenwicht op de kapitaalmarkt&#13;
zoals vroeger op 4% zal instellen. „Dat is een wel heel boude, om&#13;
niet te zeggen volstrekt onaanvaardbare veronderstelling", we leven nu in&#13;
een heel andere maatschappij.&#13;
Maar hoe dat ook zij, ik wil hier wel constateren, dat de gehele redenering&#13;
van de Rb. onaanvaardbaar is. In VIII constateert de Rb. eerst, dat er&#13;
na de onteigening geen vervangend perceel beschikbaar is, en, o wonder,&#13;
één kleinste stap verder is er opeens wel een vervangend perceel beschikbaar,&#13;
zij het dat de exploitatie dan wordt opgezet met behulp van een loonwerker.&#13;
Wel, er is een vervangend perceel beschikbaar of niet; één van beide,&#13;
anders is de redenering onbegrijpelijk en in strijd met het recht. Is er geen beschikbaar, dan stelt men de inkomensschade vast, mede onder&#13;
vaststelling en aftrek van de rente vrijkomend kapitaal. Is er wel vervangende&#13;
grond beschikbaar, dan kan en zal de onteigende het gaan gebruiken&#13;
als voorheen, als eigenaar/belegger/gebruiker. Dat is dan de allerkleinste&#13;
stap en die moet, ook wanneer we de redenering van de Rb. strikt volgen,&#13;
voorrang hebben, om alleen het rechtstreeks en noodzakelijk gevolg van de&#13;
onteigening vast te stellen. De Rb. is in haar eigen theorie verstrikt geraakt&#13;
door een klinkklare drogredenering, blijkbaar met het doel, de berekening&#13;
van deskundige Derks te kunnen volgen.&#13;
De drogredenering „geen grond-wel grond beschikbaar" en „exploitatie&#13;
door een loonwerker", waarvan het rendement precies de rente van het belegde&#13;
(vrijkomende) kapitaal uitmaakt is onjuist, is in strijd met het recht&#13;
en dus onaanvaardbaar, en tegerlijkertijd verontrustend, doordat het er op&#13;
lijkt, dat toegeredeneerd wordt naar een berekening (hoe eerlijk en integer&#13;
bedoeld ook), die bepaalde kringen in N. Brabant welgevallig is. Maar dan&#13;
zou het geen kwestie meer zijn van „recht doen" door onze geblinddoekte&#13;
Vrouwe Justitia, en dat kan niet de bedoeling zijn van de rechtbank in Den&#13;
Bosch. Bovendien heeft men, naar het lijkt, de konsekwenties niet overzien,&#13;
en niet gezien, dat men hiermee de in de toekomst nog „te&#13;
onteigenen" boeren een zeer slechte dienst heeft bewezen, zoals straks nog&#13;
wel zal blijken.&#13;
Ik vraag me in gemoede zelfs af, of de rechtbank wel precies weet, hoe&#13;
het systeem met een loonwerker werkt, b.v. dat daarbij de opdrachtgever&#13;
(de eigenaar) alle risico's van de productie enz. blijft dragen. De loonwerker&#13;
is in wezen slechts uitvoerder van opdrachten, waarvoor hij de kosten&#13;
in rekening brengt aan de opdrachtgever.&#13;
Principieel is het bij onteigening zo, dat er bij liquidatie niet direct vervangende&#13;
grond beschikbaar is. Is deze er wel, dan kan en moet de rechter&#13;
uitgaan van vervanging (= reconstructie) en dan komt er in principe geen&#13;
kapitaal vrij, en speelt het probleem van de vrijkomende rente ook niet. Bezien&#13;
langs die weg redeneert de Rb. in strijd met het recht, dat uitgaat van&#13;
een redelijk handelend ondernemer. Vervangende eigen exploitatie is dan&#13;
niet alleen „de kleinste stap" maar ook de meest in de rede liggende c.q. redelijke&#13;
oplossing. Ook volgens de (beide) door de Rb. ten tonele gevoerde,&#13;
niet door ons recht gedragen, theorieën zou dit de oplossing zijn geweest.&#13;
Is er geen vervangende grond beschikbaar, dan moet in principe de vermogensschade&#13;
en de inkomensschade vergoed worden. Het inkomen van&#13;
de eigenaar-gebruiker als belegger gaat voor hem echter niet „verloren";&#13;
het geïnvesteerde c.q. belegde kapitaal (althans de waarde daarvan op dat moment) krijgt hij uit de onteigening in de schadeloosstelling beschikbaar.&#13;
Bepaald moet worden, welk inkomen hij daaruit had, en dat via een nieuwe&#13;
gelijksoortige belegging behouden blijft en dus van de ,,bruto"-inkomensschade&#13;
moet worden afgetrokken (d.i. de „aftrek van rente uit vrijkomend&#13;
kapitaal").&#13;
(Wie dit nog eens uitvoeriger wil bestuderen raad ik aan bijv. te lezen het&#13;
bekende (losbladige) boek van J. A. C. v.d. Gouwe: „Onteigening en schadevergoeding&#13;
bij rechtmatige overheidsdaad" (o.a. hoofdstuk VI, Taxatieleer),&#13;
verschenen in de V.U.G.A.-boekerij).&#13;
Bij het bepalen van de rentevoet kan en moet dan de fictie van de Hoge&#13;
Raad worden gehanteerd van belegging naar zelfde risico en liquiditeit. De H.&#13;
R. noemt terecht alleen deze beide factoren; de door de Rb. ook nog genoemde&#13;
factoren bij belegging zoals een bepaald rendement en bepaalde&#13;
waardevastheid etc. zijn „afgeleiden" die ook in „risico en liquiditeit" hun&#13;
uitdrukking vinden, en die apart gehanteerd op dwaalsporen leiden, gelijk ook&#13;
deskundige Derks en de rechtbank weer overkomt. Men moet dan wel zeer&#13;
nauwkeurig definiëren en vaststellen over welk rendement men het heeft; bijv.&#13;
het bedrijfs- of ondernemers-rendement is heel iets anders dan het rendement&#13;
van zuiver de belegging c.q. investering, en die moet men vooral niet&#13;
verwarren.&#13;
Is het risico van een belegging groter dan leidt dit tot (vraagt men) een hogere&#13;
rente, en omgekeerd (denk tegenwoordig maar aan de hypotheek, alhoewel&#13;
daar bij de hoogte van de rente o.a. ook de krappe kapitaalmarkt meespeelt);&#13;
de waardevastheid is een onderdeel van het risico; het rendement volgt uit de&#13;
mate van te lopen risico, en ook uit de mate van liquiditeit; is deze laatste laag,&#13;
dus het kapitaal - de belegging - moeilijk snel in geld om te zetten dan is de&#13;
rente hoog, en omgekeerd. Grond is een nogal rustig en vast bezit, met dus niet&#13;
al te grote risico's (alhoewel de prijsdaling momenteel snel is), hetgeen dus niet&#13;
wijst naar een hoge of lage rentevoet (dus eerder naar 4% dan naar 2%).&#13;
Bovendien is de liquiditeit vrij groot, alhoewel b.v. momenteel de kopers een&#13;
afwachtende houding aannemen (hierin zit wellicht een zekere golfbeweging);&#13;
dit wijst ook al weer naar een niet te lage en niet te hoge rentevoet (dus eerder&#13;
naar 4% dan naar 2%). De formule voor de rentevoet ontbreekt echter en&#13;
daarom lijkt mij nog steeds b.v. 4% een goed compromis, zij&#13;
het,,gevoelsmatig" of wel intuïtief benaderd, wat de enige reële mogelijkheid&#13;
is, zoals vele deskundigen erkennen en onderkennen, en ook vele&#13;
rechtbanken.&#13;
Kijken we nu even naar de netto-opbrengst van de ondernemer. Deze&#13;
bestaat uit de vergoeding van de factorkosten grond, arbeid en kapitaal én het&#13;
ondernemersloon (ook wel de ondernemerspremie genoemd). Bij onteigening moeten we de factorkosten (= opbrengsten voor de ondernemer)&#13;
elimineren, zoals we bij de bepaling van de netto-opbrengst de niet-eigen&#13;
factorkosten elimineren (= aftrekken van de bruto-opbrengst). De productiekosten&#13;
worden dus geëlimineerd, voor zover ze niet na onteigening op&#13;
het overblijvende blijven drukken (de z.g. verzwaring van lasten, die wel&#13;
wordt vergoed). Voor de factor grond trekken we de rente af; voor de factor&#13;
arbeid de vrijkomende arbeid (voor zover economisch aanwendbaar), voor&#13;
(ander) vrijkomend kapitaal de rente (b.v. voor gebouwen of waardevermindering&#13;
gebouwen, inventaris, af te zetten - overtollig geworden -&#13;
vee), welke rente relatief iets hoger ligt dan voor grond.&#13;
De ondernemerspremie gaat bij onteigening (liquidatie) echter volledig&#13;
„verloren", en deze wordt dus volledig vergoed.&#13;
Gewapend met deze practisch-theoretische kennis gaan we eens kijken&#13;
naar het minderheidsrapport van deskundige H. G. Derks, dat de Rb. „geheel&#13;
juist" vindt, wiens berekening de Rb. „tot de hare maakt", alhoewel&#13;
er principieel en theoretisch veel op is aan te merken. Derks wil, naar hij&#13;
zegt, uitgaan van feiten en feitelijkheden, en dus b.v. ook van de boekhoudcijfers&#13;
van de afgelopen jaren en van dat moment (van onteigening),&#13;
daarbij blijkbaar vergetende, dat het gaat om het verlies van inkomen in de&#13;
komende jaren.&#13;
Maar dit terzijde. Bij de netto-opbrengst noemt hij wel de hiervoor aangegeven&#13;
factorkosten, maar hij vergeet helaas het ondernemersloon,&#13;
waarin de vergoeding voor het ondernemerschap, het dragen van risico's&#13;
enz. zijn plaats vindt. Dit blijkt een principiële fout te zijn, waardoor de&#13;
verdere redenering ten dele de mist ingaat.&#13;
Derks blijkt n.1. van mening, dat je de opbrengst = de rente van de factor&#13;
grond kunt bepalen, door de beide andere (arbeid en kapitaal) buiten&#13;
beschouwing te laten, dan wel te elimineren. Dit is ook zo, wanneer je tenminste&#13;
het (net als de rente uit grond onbekende) ondernemersloon eerst&#13;
nog van de opbrengst aftrekt, maar dat vergeet hij te doen.&#13;
En nu komt de, oppervlakkig gezien, slimme gedachte van Derks: „Om&#13;
de opbrengst van het geïnvesteerde kapitaal uit de grond te kunnen bepalen,&#13;
is er geen betere methoden te bedenken dan de grond volledig door middel&#13;
van loon werk te exploiteren, dan worden namelijk alle andere factoren,&#13;
welke aan het inkomen hebben meegewerkt, uitgeschakeld".&#13;
Maar dat is helaas niet waar. Degene, die alles door de loonwerker laat&#13;
doen, blijft n.1. nog steeds de ondernemer, die b.v. de beslissingen neemt,&#13;
welke gewassen verbouwd zullen worden, ze eventueel verzekert tegen risico's&#13;
(zoals hagel) en die ook verder alle risico's loopt (gelijk elke ondernemer)&#13;
van groeiweer, oogstweer, optreden van ziekten en andere calamiteiten (storm, (te) veel regen, droogte), het marktmechanisme, enz. Dit zijn&#13;
alle typische ondernemerszaken en daarvoor dient o.m. een behoorlijke ondernemerspremie&#13;
in de netto-opbrengst te zijn verdisconteerd, óók wanneer&#13;
men werkt zonder eigen gebouwen en werktuigen, en ook al laat men&#13;
alle werk en investeringen in machines enz. door de loonwerker doen. Maar&#13;
dat ziet deskundige Derks volledig over het hoofd, en met hem de rechtbank.&#13;
Het ondernemersrisico en - loon zit in de netto-opbrengst, maar&#13;
niemand kan precies zeggen hoeveel dat is. En nu kan men stellen, dat dit&#13;
wel verdisconteerd zit in een langjarige gemiddelde netto-opbrengst, en dat&#13;
is ook zo, maar daarmee is die opbrengst nog niet de rente van het in de&#13;
grond gestoken kapitaal. Die zit er wel in, maar evenzeer het ondernemersloon...&#13;
en daarmee zijn we weer precies aangeland waar we al waren,&#13;
n.1. we zullen een splitsing moeten aanbrengen tussen de beloning voor de&#13;
ondernemer en die voor het kapitaal in de grond (de rente), en dat kunnen&#13;
we niet exact! Bovendien wordt het rentepercentage met deze methode direct&#13;
afhankelijk gemaakt van de opbrengst van de boer, maar dat is nu juist&#13;
net niet het karakter van de belegging in grond, maar typisch iets van het&#13;
gebruik van de grond, terwijl de belegger juist in wezen niets met het gebruik&#13;
van zijn belegde kapitaal te maken heeft. Voor de hypotheekverstrekker&#13;
maakt het ook al weinig uit, of zijn hypotheekgever met zijn&#13;
geld veel of weinig winst maakt (als hij maar op tijd zijn rente en aflossing&#13;
betaalt)?! De hypotheekrente gaat toch ook niet omlaag omdat het bedrijfsleven&#13;
zo weinig winst maakt? (misschien wel omhoog, doordat er&#13;
hierdoor meer bedrijven en particulieren in de markt zijn om een hypotheek&#13;
te verkrijgen!).&#13;
Bij de rente uit belegging in de grond gaat het niet om de bedrijfsrisico 's&#13;
(die groot kunnen zijn, ook met een loonwerker, en die tot een hoge rentevoet&#13;
zouden leiden), maar om het beleggingsrisico (en de liquiditeit van de&#13;
belegging), en dat is een heel andere zaak. Derks, en met hem de rechtbank,&#13;
verwart dus rendement (van de bedrijfsvoering) en rente (van het belegde&#13;
kapitaal). Bovendien voert Derks een bedrijfsvoering ten tonele, die meer&#13;
uitzondering dan regel is. Overheden (vooral gemeenten) passen die wel&#13;
toe, om die grond buiten de pacht te houden teneinde er desgewenst voor&#13;
de uitvoering van plannen direct over te kunnen beschikken; particulieren&#13;
(typisch b.v. vrije beroeps-beoefenaren van buiten de landbouw) om de&#13;
Pachtwet te ontgaan en de „vrije" waarde van de grond te bewaren, en niet&#13;
zozeer om een hogere rente voor de belegging te maken (die is trouwens&#13;
ook maar 2%, volgens Derks, dus als belegging niet zo interessant, en het is&#13;
de vraag hoe lang deze „beleggers" het volhouden, nu de grondprijzen&#13;
flink dalen, de kosten van de loonwerker stijgen en de prijzen van landbouwproducten nog al onder druk staan). Dan is er ook nog een groep van&#13;
half- of vrijetijds-boeren, die het systeem met de loonwerker nog wel eens&#13;
volgen, vaak door gebrek aan tijd en/of gebrek aan kapitaal voor de overige&#13;
investeringen, en/of bij gebrek aan bedrijfsgebouwen (een deel van dit&#13;
soort (vaak) niet-agrarische „producenten" zal door de nieuwe Wet agrarisch&#13;
grondverkeer als ,,boer" weer van het toneel verdwijnen, of zich althans&#13;
niet meer kunnen uitbreiden). Het is allemaal, landelijk gezien, nogal&#13;
marginaal, al zegt Derks ook, dat het in de praktijk steeds meer wordt toegepast.&#13;
Jawel, de loonwerker wordt door vele ingeschakeld, maar in het algemeen&#13;
alleen voor bepaalde werkzaamheden. En deze uitzondering zou&#13;
ineens de rente van vrijkomend kapitaal te voorschijn toveren. Te mooi om&#13;
waar te zijn. En alle boeren gaan in het vervolg met de armen over elkaar&#13;
zitten, en laten de loonwerkers alles doen, of ze nemen een andere baan en&#13;
verdienen, volgens de cijfers van Derks, met hun bedrijf van 25&#13;
ha ƒ 32.500, - per jaar, zonder er iets aan te doen, en blijkbaar alleen met&#13;
beleggingsrisico. In werkelijkheid is dit natuurlijk voor de boer de last van&#13;
de belegging, en die is nog wel wat groter ook.&#13;
We moeten deskundige Derks maar vergeven, dat hij met de betreffende&#13;
onteigeningszaak zelf op dit punt niet erg uit de voeten kan. Het ging n.1.&#13;
om een strook nat grasland. En al wil hij zich op feitelijkheden baseren, dat&#13;
belet hem niet om snijmais, granen, aardappelen en suikerbieten - als&#13;
meest geschikte gewassen voor het systeem - te gebruiken voor het bepalen&#13;
van de gemiddelde netto-opbrengst. De opbrengsten worden gegeven&#13;
zonder bronvermelding, zonder productiejaren, zonder grondsoort- of&#13;
streekgegevens, zonder detailgegevens van productie en producenten, en&#13;
ook nog zonder het gemiddelde te wegen naar verhouding van een enigszins&#13;
normaal bouwplan (en dat scheelt naar mijn berekening nog wel een half&#13;
procent).&#13;
Dit gaat zo simpel en gemakkelijk, dat het tijd lijkt te worden, het L.E.I.&#13;
maar op te heffen. Maar uit de deskundige toverhoed komt (via resp.&#13;
ƒ 1000,-, ƒ 780,-, ƒ 1825,- en ƒ 1650,- per ha) netjes een afgeronde ge&#13;
middelde opbrengst per ha van ƒ 1300, - ; en „bij een grondprijs van&#13;
ƒ 65.000, - per ha is dit een rendement van 2% per jaar", aldus Derks.&#13;
Dat het hier ging om grasland van, volgens de rechtbank, ƒ 62.500, - per&#13;
ha, wie maalt daarom, de rechtbank in elk geval niet. Maar de principiële&#13;
fout, die hierbij door Derks - en de rechtbank - gemaakt wordt, is dat&#13;
via het rendementsmotief de rente van de belegging (en dat is dus heel iets&#13;
anders dan het productie-rendement) direct gekoppeld wordt aan de waarde&#13;
van de grond op dat moment. (Er is natuurlijk wel een verband met de&#13;
waarde, maar dat is veel indirecter). En daardoor raakt men het spoor bijster en komen er zeer merkwaardige konsekwenties te voorschijn, die&#13;
niets meer met rente uit belegging te maken hebben. (Terloops merkt Derks&#13;
dan nog op, dat een rendement van agrarische bedrijfsopstallen van 4% als&#13;
redelijk is aan te merken; het dubbele dus, en dat is mooi meegenomen&#13;
voor de verpachters van boerderijen. Je gelooft je ogen bijna niet! Derks&#13;
bedoelt natuurlijk te zeggen, dat een renteaftrek voor vrijkomend kapitaal&#13;
uit gebouwen van 4% hem redelijk voorkomt, maar.. . . hij zegt het niet en&#13;
blijft hangen aan het rendement).&#13;
Maar nu de ellendige konsekwenties voor hen, die na Derks en de zijnen&#13;
komen. De rechtbank maakt zijn berekening tot ,,de hare", let wel. Logisch&#13;
bekeken moet er in het vervolg dus steeds weer gerekend worden, en&#13;
het vervelende voor deze rekenmeesters is, dat de grondprijzen dalen. Daalt&#13;
de grondprijs, dan stijgt dus het rendement en in Den Bosch dus ook de&#13;
rente vrijkomend kapitaal (want gezien de in het vonnis verwerkte maatschappij-&#13;
filosofie wil men ons toch niet vertellen, dat met deze berekening&#13;
van Derks de waarheid van het rentepecentage voor eens en voor altijd op&#13;
2% vaststaat?). Als de grondprijs halveert, en de opbrengst blijft gelijk,&#13;
dan verdubbelt dus het rentepercentage. Hoera voor alle streken waar momenteel&#13;
de grondprijs rond de ƒ 32.500,- per ha ligt; daar is de rente voor de&#13;
grond dan 4%, of het nu slecht of goed weer is, of de conjuctuur nu hoog&#13;
of laag is, of het nu gras- of bouwland is. Krijgen we dan toch nog gelijk!&#13;
(?).&#13;
Maar stelt u zich nu eens voor, dat enkele slechte productiejaren elkaar&#13;
opvolgen. Dan komt er wellicht een negatief rendement te voorschijn (De&#13;
L.E.I.-publicaties staan er trouwens al enkele jaren vol mee!). Dan is de&#13;
rente dus, volgens dit vonnis, negatief. Een novum. Konsekwent geredeneerd&#13;
moet dan dus de inkomstenschade in Den Bosch nog met een percentage&#13;
van de vergoeding voor de grond (en de gebouwen?) worden verhoogd.&#13;
Of zoekt Rb. Den Bosch dan een betere methode? En als de grondprijs&#13;
nu eens zakt naar ƒ 13.000, - per ha (in Friesland, Groningen en Drenthe&#13;
is dat ten dele reeds het geval!). Dan stijgt het rentepercentage voor de&#13;
grond bij f 1300, - opbrengst naar 10%! En dat gebeurt ook al, wanneer&#13;
de opbrengsten nog wat stijgen (naar b.v. ƒ 1500, - of ƒ 1800, - per ha),&#13;
bij hogere grondprijzen (op betere gronden bijv.).&#13;
En nu menen wij toch, dat bij lagere grondprijzen de risico's kleiner worden&#13;
en de liquiditeit groter (er komen meer kopers in de markt), en in principe&#13;
dus de rente lager; maar dat blijkt uit het Bossche systeem niet bepaald.&#13;
Zouden ze zich daar dan toch vergist hebben? Of begint met Den&#13;
Bosch een nieuwe episode in de financiële economie en in de pricipes van&#13;
belegging?&#13;
't Is werkelijk om te huilen. Bij 10% rente zou al de gehele vermogensschade van de inkomstenschade moeten worden afgetrokken. En bij hogere&#13;
opbrengsten en nog lagere grondprijzen kan de rente zelfs boven 10% stijgen,&#13;
en zou dus nog meer dan de vermogensschade afgetrokken moeten&#13;
worden. Ik trek het maar even door, zodat de absurditeit duidelijk te voorschijn&#13;
komt. En moet een rechtbank nu een dergelijke onthutsende en verontrustende&#13;
methode voor recht verklaren? Konsekwent doorgeredeneerd&#13;
krijgt straks, bij verder dalende grondprijzen, geen enkele boer nog inkomstenschade&#13;
bij de rechtbank Den Bosch, als de Hoge Raad hier tenminste&#13;
geen stokje voor steekt, en de rechtbank aldaar konsekwent gaat&#13;
doorredeneren op de ingeslagen, heilloze, weg.&#13;
Ik heb al deze eenvoudige voorbeelden - wellicht wat cynisch, en daarvoor&#13;
mijn excuses - maar even gegeven, om duidelijk te laten zien, hoever men kan&#13;
uitglijden als men op een verkeerd spoor gaat zitten. En ook om te&#13;
waarschuwen, omdat de idee van de loonwerker zo slim en zo eenvoudig&#13;
juist lijkt, dat menigeen erin zal trappen, gelijk de rechtbank deed (en dat&#13;
nog wel vlak nadat we verheugd waren, dat bij de Rb. Breda het licht begon&#13;
te gloren en in een vonnis de daar gebruikelijke 2% werd vervangen door 4%).&#13;
Die 2% is m.i. fout, maar dat is nog tot daar aan toe; de achterliggende&#13;
redenering is ook fout en dat betekent onrecht en ongelijkheid van recht tegenover&#13;
hen, die met hun zaak voor een andere rechtbank komen. Deze redenering&#13;
is geen feitelijkheid, maar wel een grove onjuistheid, en er is dus&#13;
m.i. alle reden tot cassatie van dit vonnis en van de overige, die op de zelfde&#13;
basis in 's Hertogenbosch geveld zullen worden (of al zijn, wanneer deze regels&#13;
de lezer bereiken). Ik wil de hoop uitspreken, dat de Hoge Raad dat&#13;
ook inziet en de kwestie weer in het rechte spoor wil zetten. En ook wil ik&#13;
hopen, dat alle deskundigen in ons land nu nog duidelijker inzien, dat we er&#13;
op deze wijze niet uitkomen en onrecht en rechtsongelijkheid laten voortbestaan,&#13;
wanneer we niet snel tot een compromis, een afspraak komen, allen&#13;
een zelfde percentage voor agrarische grond te hanteren, waarbij 4% mij&#13;
als de beste keuze, met de meeste aanhangers, voorkomt. De toverformule&#13;
heeft men in Den Bosch niet gevonden, en die zal nog lang op zich laten&#13;
wachten ook, maar men heeft er zelfs de redelijkheid (van het meerderheidsrapport)&#13;
niet gewild.&#13;
Onredelijkheid en onrecht liggen vlak naast elkaar; het is aan de Hoge&#13;
Raad het recht weer recht te trekken, en aan de deskundigen en rechtbanken,&#13;
dit rechte recht te hanteren. In elk geval, wat krom is mag niet recht&#13;
gepraat worden. (Zie naschrift pag. 250)&#13;
Naschrift.&#13;
Wie schetst onze verbazing toen wij, enkele dagen na het schrijven van het&#13;
voorgaande, een vonnis van de zelfde Eerste Kamer van de zelfde Recht&#13;
bank te 's Hertogenbosch, gewezen op dezelfde dag 16 januari 1981, in de&#13;
zaak Provincie Noord-Brabant/J. A. v.d. Pas en W. H. L. v.d. Vleuten in&#13;
handen kregen, waarin bij de onteigening van 475 m2 „goed op hoogte ge&#13;
legen" grasland, waarde volgens deskundige en rechtbank ƒ 60.000, - per&#13;
ha, een rente van vrijkomend kapitaal uit deze agrarische grond werd ge&#13;
hanteerd van 4%!&#13;
Er was één deskundige aangewezen, Mr. P. J. H. Nagel, en in zijn rapport&#13;
wordt geen nadere verklaring van deze 4% rente gegeven, maar het geval is&#13;
vrijwel identiek aan het hiervoor beschrevene. (De mening van Mr. Nagel over&#13;
de 4% is overigens duidelijk uit het hiervoor genoemde meerderheidsrapport).&#13;
De voorzitter en één van de beide rechters waren de zelfde, en de uitspraak&#13;
werd gedaan door de zelfde vice-president in tegenwoordigheid van de&#13;
zelfde wnd.-griffier. (Er waren geen pleidooien gevoerd). In het advies van&#13;
deskundige stond zonder meer 4% rente, en de rechtbank overweegt, dat zij&#13;
,,zich met het advies en de gronden waarop het berust verenigt, wordende de&#13;
taxaties van de deskundige genoegzaam gedragen door zijn beschouwing".&#13;
...&#13;
Als je het voorgaande vonnis hebt doorleefd wrijf je wel even de ogen&#13;
uit, wanneer je dit alles leest en op je in laat werken. Waar zijn we nu aangeland&#13;
met het onteigeningsrecht in Nederland?&#13;
Zelfs op de zelfde dag bij de zelfde rechtbank is er in identieke gevallen&#13;
nog groot verschil (N.B. 50%) in de renteaftrek voor vrijkomend kapitaal.&#13;
Wat moeten de onteigenden, die een onteigening één- of tweemaal in hun&#13;
leven meemaken, hier wel van denken?&#13;
En de deskundigen, die dagelijks met deze problemen bezig zijn?&#13;
Gewoon doorgaan?&#13;
Maar dit is wel schreeuwend onrecht! Of, op zijn zachtst gezegd,getuigt het&#13;
wel van een ergerlijke mate van onzorgvuldigheid!</content><legacyfootnotes/><footnotes><footnote/></footnotes><auteurs>Ing. J. Tolner.</auteurs><published>1981-06-01 00:00:00</published><modified>1981-06-01 00:00:00</modified><editiondate>1981-06-01</editiondate><htmlpath>https://denhollander.info/artikel/6517</htmlpath></article>
</articles></edition>