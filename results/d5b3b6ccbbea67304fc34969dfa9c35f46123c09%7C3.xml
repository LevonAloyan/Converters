<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2004</searchword><id>3508</id><udhid>UDH:TvAR/3508</udhid><titel>Melkmaatschappen – privaatrechtelijke aspecten</titel><searchwords><searchword>TvAR 3/2004</searchword><searchword>UDH:TvAR/3508</searchword></searchwords><attachments><attachment><name>2004_nr 3_Artikel_Jansen.pdf</name><extention>pdf</extention><url>https://denhollander.info/download/3529/ci</url></attachment></attachments><inleiding>Welke mogelijkheden zijn er om personenvennootschappen te gebruiken als alternatief voor het verleasen van melkquotum&#13;
1.	Inleiding&#13;
&#13;
In het overleg met de vaste commissies voor Landbouw, Natuur en Voedselkwaliteit en voor Europese Zaken is Minister Veerman gewaarschuwd voor de vindingrijke tegenwerking van het veld: een verleaser zou een maatschap kunnen aangaan met een melkveehouder, wat de maatschap tot producent maakt. De Minister heeft daarop als volgt geantwoord: (citaat) “Over de vraag of vindingrijke oplossingen zijn toegestaan, zoals verleasers die een maatschap aangaan met een melkveehouder wat de maatschap tot producent maakt, kan de Minister zich niet a-priori uitspreken”.&#13;
	Uit het antwoord van de Minister put ik voldoende moed om de mogelijkheden die melkmaatschappen zouden kunnen bieden als alternatief voor het verleasen van melkquotum aan een onderzoek te onderwerpen en aan de lezer van dit artikel te presenteren.&#13;
	Hoewel ik de lezer zeker niet onderschat zal ik beginnen met een aantal observaties rondom de beperking van de “melkquotumverleasing”. &#13;
</inleiding><content>2.	Stemming minister&#13;
&#13;
Het is opmerkelijk hoe de verleasers van hun gehele melkquotum, ook wel aangeduid als “totaalverhuurders” of "sofaboeren", door de Minister worden getypeerd, waarbij de geur verspreid wordt van ordinaire zakkenvullers. Ik citeer uit het ‘verslag van een algemeen overleg’: &#13;
&#13;
“Hij (de minister) erkent dat die een groot aantal totaalverhuurders in moeilijkheden kan brengen, maar wijst er tevens op dat deze ondernemers tot dusver een prima vergoeding hebben ontvangen zonder dat daar een concrete actieve prestatie tegenover stond ………….. en lange tijd een aantrekkelijk rendement hebben ontvangen op een zo niet gratis, danwel tegen minimale kosten ontvangen vermogensbestanddeel, te weten het quotum, waarvan de waarde is gestegen vanwege een kunstmatig …………….. gecreëerde schaarste.”&#13;
&#13;
Een wetgever die zich van deze argumenten bedient om een verandering van regelgeving te bewerkstelligen laadt de verdenking op zich aan stemmingmakerij te doen. Dit beeld wordt versterkt doordat deze opmerkingen lijnrecht staan tegenover de bevindingen van een commissie van deskundigen die in 1998 heeft geconcludeerd dat de mogelijkheid van lease van melkquotum de flexibiliteit op bedrijfsniveau vergroot, terwijl de structurele bedrijfsontwikkeling nauwelijks wordt geremd.&#13;
&#13;
“Geconcludeerd kan worden dat zowel de interne onderzoekers van het Ministerie als de externe deskundigen unaniem van mening zijn dat afschaffen of beperken van het verleasen van melkquotum de kostprijs niet zal verlagen, een ernstige aanslag op de bedrijfsefficiency betekent en ernstige sociale gevolgen kan hebben.” &#13;
&#13;
Ik citeerde mr. drs. P.A. de Hoog, “Melkleasen: een hernieuwde discussie”, in Agrarisch recht. &#13;
&#13;
Het kan verkeren, ook in de agrarische wereld!&#13;
&#13;
3.	Hernieuwing van het Gemeenschappelijk Landbouwbeleid&#13;
&#13;
Ik plaats de zaak in een groter kader namelijk dat van de herziening van het gemeenschappelijk landbouwbeleid van de Europese Unie zoals dat in een brief van de minister wordt verwoord.  In Berlijn werd in 1999 besloten om de zuivelprijzen vanaf 2005 te verlagen en de melkveehouder deels te compenseren middels directe inkomenssteun. Deze inkomenssteun bestaat uit een zuivelpremie gebaseerd op het melkquotum van de melkveehouder. Vanaf 2005 wordt op 31 maart van ieder jaar opnieuw gekeken naar de omvang van het melkquotum van iedere melkveehouder, waarop vervolgens de te ontvangen steun voor de melkveehouder wordt berekend. Actieve melkveehouders die hun bedrijf willen continueren en uitbreiden, kopen en/of leasen melkquotum en ontvangen daardoor weer inkomenssteun. Daarentegen zullen niet actieve melkveehouders of melkveehouders die van plan zijn hun bedrijf te beëindigen  naar verwachting spoedig overgaan tot het verkopen van hun quotum. De prijs van melkquotum zal in Nederland immers dalen vanaf het moment (2005) dat de melkprijs door de zuivelhervorming geleidelijk wordt verlaagd. Het aanhouden van quota om aanspraak te kunnen maken op inkomenssteun lijkt financieel tamelijk riskant.&#13;
	De Europese Commissie is van mening dat zowel het melkquotum als de zuivelpremies zoveel mogelijk terecht moeten komen bij de actieve melkproducerende veehouders, dus de gebruikers van het melkquotum.&#13;
&#13;
Uit het bovenstaande blijkt dat de EU in verband met een andere financieringsmethode van de melkveehouderij, de verleaser van melk financieel wil treffen om hem, de verleaser, te bewegen tot verkoop van zijn melkquotum over te gaan.&#13;
&#13;
4.	De Europese Commissie&#13;
&#13;
De Europese Commissie had kennelijk zo haar twijfel over de werking van dit marktmechanisme én wenst de tijdelijke overdracht van melkquotum door niet actieve melkveehouders in de nieuwe EG-verordening onmogelijk te maken. In Verordening (EG) nr. 1788/2003 van de Raad van 29 september 2003 tot vaststelling van een heffing in de sector melk- en zuivelproducten wordt in de overwegingen 16, 17 en 20 het volgende scenario geschetst:&#13;
&#13;
(16) In de lidstaten die de tijdelijke overdracht van een deel van de individuele referentiehoeveelheid hebben toegestaan, is gebleken dat dit tot een grotere doeltreffendheid van de regeling heeft bijgedragen. De toepassing van dit mechanisme mag echter verdere structurele ontwikkelingen en aanpassingen niet doorkruisen en de eventueel daaruit voortvloeiende administratieve moeilijkheden mogen niet worden onderschat, noch mag voormalige producenten die niet meer actief zijn, worden toegestaan hun referentiehoeveelheid langer te behouden dan strikt noodzakelijk is voor de overdracht aan een actieve producent.&#13;
&#13;
(17) Bij de invoering van de extra heffing van 1984 was als beginsel gesteld dat, in geval van verkoop, verhuur of vererving van het bedrijf, de desbetreffende referentiehoeveelheid samen met de grond naar de koper, de huurder of de erfgenaam overging. Het is niet wenselijk deze aanvankelijke keuze te wijzigen. Niettemin moet worden bepaald dat in alle gevallen van overdracht de nodige nationale regelingen moeten worden getroffen om, bij gebreke van overeenstemming tussen de partijen, hun rechtmatige belangen te beschermen.&#13;
&#13;
(20) De ervaring met de regeling inzake de extra heffing heeft geleerd dat de overdracht van referentiehoeveelheden via wettelijke regelingen, zoals verpachting, die niet noodzakelijk tot gevolg hebben dat de betrokken referentiehoeveelheden definitief worden toegewezen aan de overnemer, een extra kostenfactor voor de melkproductie kan zijn die de verbetering van de productiestructuur remt. Om de referentiehoeveelheden geschikter te maken als middel ter regulering van de markt voor melk en zuivelproducten, moeten de lidstaten gemachtigd worden om referentiehoeveelheden die via verpachting of vergelijkbare wettelijke middelen voor hertoewijzing naar de nationale reserve zijn overgedragen, op basis van objectieve criteria toe te wijzen aan actieve producenten, met name aan producenten die daarvan al gebruik hebben gemaakt. De lidstaten moeten ook het recht hebben om de overdracht van referentiehoeveelheden op een andere manier te organiseren dan door middel van individuele transacties tussen producenten.&#13;
&#13;
Op basis van deze overwegingen wordt in de Verordening in artikel 15 (inactiviteit) onder meer bepaald:&#13;
&#13;
(1) Wanneer een natuurlijke of rechtspersoon die over individuele referentiehoeveelheden beschikt, gedurende een tijdvak van twaalf maanden niet langer aan de voorwaarden van artikel 5, onder c. voldoet, worden deze referentiehoeveelheden uiterlijk op 1 april van het daaropvolgende kalenderjaar aan de nationale reserve toegevoegd, tenzij die persoon vóór deze datum zijn bedrijf als producent in de zin van artikel 5, punt c. hervat.&#13;
&#13;
Indien die rechts- of natuurlijke persoon zijn bedrijf als producent uiterlijk aan het einde van het tweede tijdvak van twaalf maanden na de terugtrekking hervat, wordt de individuele referentiehoeveelheid die hem was ontnomen hem uiterlijk op 1 april na de datum waarop hij hierom verzoekt, opnieuw toegewezen.&#13;
&#13;
(2) Wanneer een producent gedurende ten minste een tijdvak van twaalf maanden niet ten minste 70% van zijn individuele referentiehoeveelheid vermarkt, kan de lidstaat beslissen of en onder welke voorwaarden de ongebruikte referentiehoeveelheid geheel of gedeeltelijk wordt toegevoegd aan de nationale reserve.&#13;
&#13;
De lidstaat bepaalt de voorwaarden waaronder een referentie-hoeveelheid opnieuw aan de betrokken producent wordt toegewezen indien deze de vermarkting hervat.&#13;
&#13;
In artikel 16 van vorengemelde Verordening wordt nog bepaald:&#13;
&#13;
(16) Tijdelijke overdracht&#13;
&#13;
(1) Aan het einde van elk tijdvak van twaalf maanden staan de lidstaten voor het betrokken tijdvak de tijdelijke overdracht toe van een deel van de individuele referentiehoeveelheid die de producent die hierover beschikt, niet voornemens is te gebruiken.&#13;
&#13;
De lidstaten kunnen de overdrachten regelen naar gelang van de categorie producenten of de structuur van de melkproductie, ze beperken of het niveau van de koper of binnen de regio, volledige overdracht toestaan in de gevallen bedoeld in artikel 15, lid 3, en bepalen in hoeverre de cedent overdrachten kan herhalen.&#13;
&#13;
(2) Elke lidstaat kan besluiten lid 1 niet toe te passen op grond van één van of van beide onderstaande criteria:&#13;
a)	de noodzaak structurele ontwikkelingen en aanpassingen te vergemakkelijken;&#13;
b)	dringende redenen van administratieve aard.&#13;
&#13;
De uitleg van deze artikelen is niet eenvoudig. Dat bleek ook tijdens de studiemiddag van 28 november 2003 van het Instituut uit de voordrachten van de Heer mr. H.J. Bronkhorst en Mevrouw mr. H.M.C. Gonzales. Ik waag mij daar dan ook niet aan, maar ben wel benieuwd naar de 'vertaling', die Nederland zal geven van deze regels van de Verordening in de Regeling Superheffing.&#13;
	Tot zover enkele observaties die ik u niet wilde onthouden omwille van het inzicht in de achtergronden van de voorgestelde regeling.&#13;
&#13;
5.	De optimale samenwerkingsvorm&#13;
&#13;
Ik keer terug naar het onderwerp van deze bijdrage, het onderzoeken van de mogelijkheden die er zijn om personenvennootschappen te gebruiken als alternatief voor het verleasen van melkquotum. Ik ga uit van een inactieve melkveehouder met melkquotum, dat in zijn geheel tijdelijk ter beschikking wordt gesteld aan een actieve melkveehouder. De inactieve melkveehouder heeft nog een tiental hectaren grond dat hij voor diverse landbouwdoeleinden gebruikt. De actieve melkveehouder heeft een melkveebedrijf met zo’n tachtig melkkoeien en dertig hectaren grasland in gebruik. De actieve melkveehouder least het melkquotum van de inactieve melkveehouder, ook wel te noemen ‘sofaboer’. Zij zijn als alternatief voor het verleasen van melkquotum op zoek naar de optimale samenwerkingsvorm.&#13;
&#13;
De optimale samenwerkingsvorm zal de volgende kenmerken moeten hebben:&#13;
1.	een zekere rechtspositie voor zowel de inactieve als de actieve melkveehouder. Dit geldt voor zowel deze partijen onderling als in de verhouding van (ieder van) het tweetal naar de buitenwereld.&#13;
2.	voor wat betreft de onderlinge verhouding tussen beide melkveehouders is van belang dat de inactieve melkveehouder een gegarandeerde jaarlijkse  opbrengst ontvangt, terwijl de actieve melkveehouder een ongestoord genot wenst van het door de ander ter beschikking gestelde melkquotum;&#13;
3.	het behoud van de leiding over het melkveebedrijf van de actieve melkveehouder door laatstgenoemde en, niet onbelangrijk, het behoud van de opbrengst van zijn melkveebedrijf;&#13;
4.	een eenvoudige opzet van de samenwerkingsvorm;&#13;
5.	de terugkeer naar de uitgangspositie van beide melkveehouders moet op eenvoudige wijze mogelijk zijn;&#13;
6.	een aantrekkelijk fiscaal regiem.&#13;
&#13;
6.	Optimum: de commanditaire vennootschap&#13;
&#13;
Zonder de spanning bij u als lezer weg te nemen meld ik u dat de optimale oplossing van bovengemeld vraagstuk te vinden is in de keuze voor de commanditaire vennootschap.&#13;
	In deze rechtsvorm kan de rechtspositie van de samenwerkende partijen uitvoerig en gedetailleerd worden omschreven in een akte, notarieel of onderhands vastgelegd, terwijl naar derden (de buitenwereld) toe van het bestaan van de commanditaire vennoot niet hoeft te blijken als partijen dat niet wensen. Een commanditaire vennoot wordt niet ‘met naam en toenaam’ ingeschreven in het Handelsregister. Opgave in dat register wordt slechts gedaan van het bestaan van een dergelijke commanditaire vennoot en het bedrag van zijn commanditair kapitaal.&#13;
&#13;
7.	De commanditaire vennootschap in het kort&#13;
&#13;
De commanditaire vennootschap geldt in ons recht als een volwaardige rechtsvorm voor ondernemingen en kan als zodanig als ‘producent’ en ‘bedrijf’ worden aangemerkt in de zin van artikel 5 letters c en d van Verordening (E.G.) nr. 1788/2003 en de Regeling Superheffing.&#13;
	Als commanditaire vennoot zal optreden de inactieve melkveehouder, die zijn melkquotum én zijn landbouwgrond inbrengt in de vennootschap en daartegenover wordt gecrediteerd voor de waarde van zijn inbreng en een bepaald aandeel in de winst geniet! Gezien de huidige Regeling Superheffing lijkt de overdracht van melkquotum niet mogelijk zonder dat weiland of een melkveebedrijf wordt overgedragen. De vraag is of de Regeling Superheffing de overdracht van melkquotum - gezien de E.G. Verordening - niet te zeer inperkt. Deze vraag laat ik verder onbeantwoord.&#13;
	De vennoten kunnen afspreken dat de commanditaire vennoot in de interne verhouding (tussen hem en de beherende vennoot) niet hoeft bij te dragen in eventuele verliezen van de vennootschap. De commanditaire vennoot behoeft jegens de schuldeisers van de vennootschap niet bij te dragen in de verliezen, anders dan voor het bedrag van zijn inbreng.&#13;
	Dat de commanditaire vennoot niet aansprakelijk is voor schulden van het samenwerkingsverband,  de commanditaire vennootschap, aan leveranciers, geldverstrekkers en anderen jegens wie verplichtingen bestaan blijkt uit de wettelijke regeling van de commanditaire vennootschap in het Wetboek van Koophandel. Artikel 20 lid 3 bepaalt:&#13;
&#13;
Hij (de commanditaire vennoot) draagt niet verder in de schade dan ten belope der gelden, welke hij in de vennootschap heeft ingebracht of heeft moeten inbrengen, zonder dat hij immer tot teruggave van genoten winsten verplicht is. &#13;
&#13;
Ik merk nog op dat in het komend recht in Boek 7 Titel 14 van het Burgerlijk Wetboek een plaats voor de commanditaire vennootschap is ingeruimd. Sterker, een aantal vraagpunten is dan beantwoord. Ik verwijs naar het Preadvies van de Vereniging Handelsrecht 2003, Personenvennootschappen, pagina 145.&#13;
	De commanditaire vennoot is niet de beleidsbepaler en hij zal zich – op straffe van hoofdelijke aansprakelijkheid voor de schulden van de commanditaire vennootschap – niet met de ‘buitenwereld’ van de vennootschap mogen inlaten door het aangaan van contracten of zelfs het voeren van onderhandelingen daarover. Niettemin is hij medevennoot en zal als zodanig met de beherende vennoot, de actieve melkveehouder, omgaan.&#13;
	De mogelijkheid bestaat om in een groot aantal zaken het beheer op te dragen aan de beherende vennoot. &#13;
&#13;
Dit leidt tot de voor beide vennoten geruststellende gedachte dat het beleid en de werkzaamheden van de vennootschap bij de actieve melkveehouder blijven en dat de commanditaire vennoot zich als een ‘sofaboer’ kan blijven gedragen, zij het in een andere juridische setting.&#13;
&#13;
Hierna zal ik uitvoeriger ingaan op de hierboven omschreven aspecten van de commanditaire vennootschap. Waar dat nuttig is zal ik het komende recht voor de commanditaire vennootschap daarin betrekken. &#13;
&#13;
8.	Openbare vennootschap&#13;
&#13;
De vennootschap is gericht op de uitoefening van het melkveebedrijf en kan dit doen door op een voor derden duidelijk herkenbare wijze onder een door haar als commanditaire vennootschap gevoerde naam. De vennootschap doet dat door aan haar naam de letters C.V. toe te voegen.&#13;
&#13;
9.	De naam van de commanditaire vennoot&#13;
&#13;
De naam van de commanditaire vennoot mag niet in de naam van de commanditaire vennootschap worden opgenomen, op straffe van hoofdelijke verbondenheid van de commanditaire vennoot voor de schulden van de vennootschap. &#13;
&#13;
10.	De commanditaire vennoot&#13;
&#13;
Naast een of meer beherende of besturende vennoten, maakt de commanditaire vennoot deel uit van de vennootschap. Een commanditaire vennootschap zonder beherende vennoot is niet denkbaar.&#13;
&#13;
11.	Inbreng&#13;
&#13;
De samenwerking vereist niet de inbreng van arbeid door de commanditaire vennoot. Hij kan volstaan met een inbreng van goederen, in casu het melkquotum en grond, in eigendom of genot.&#13;
	Van Mourik merkt in voormeld preadvies op: “De commanditaire vennoot is een vennoot. Van de reeds lang verlaten visie dat we van doen hebben met een soort achtergestelde schuldeiser, is niets terug te vinden!”&#13;
&#13;
12.	Inbreng varianten&#13;
&#13;
De inbreng van de commanditaire vennoot bestaat uit de inbreng van ten minste zijn melkquotum, zijn landbouwgrond of bedrijf. Ik beperk mij in dit hoofdstuk tot de inbreng van het melkquotum. Daarbij zijn de volgende varianten denkbaar:&#13;
a. inbreng in juridische eigendom;&#13;
b. inbreng in economische eigendom;&#13;
c. inbreng van zuiver genot.&#13;
&#13;
13.	Inbreng in zuiver genot&#13;
&#13;
Inbreng in zuiver genot betekent dat het melkquotum ter beschikking wordt gesteld van de vennootschap zonder dat de waarde van het quotum tot het bedrijfsvermogen van de vennootschap gaat behoren. Het quotum wordt dus niet op de balans van de vennootschap vermeld. Waardemutaties van het melkquotum blijven voor rekening van de inbrenger.&#13;
&#13;
Deze vorm van inbreng geeft de inbrenger (de ‘sofabroer’) de optimale zekerheid omtrent de gerechtigdheid tot (de waarde van) het melkquotum. Het is en blijft zijn melkquotum, het melkquotum kan niet worden uitgewonnen door schuldeisers van de vennootschap, de eventuele waardevermeerdering hoeft hij, de commanditaire vennoot, niet te delen met de andere vennoot of vennoten van de commanditaire vennootschap. Wat overblijft is dat de inbrenger van het melkquotum jaarlijks een vergoeding ontvangt voor zijn inbreng gedurende de duur van de vennootschap. De gelijkenis met verhuur van het melkquotum dringt zich op. Dit wordt versterkt doordat artikel 7A:1662 lid 2 van het Burgerlijk Wetboek bij inbreng in genot naar de regels van verhuur verwijst. Hoezeer dit de commanditaire vennoot van de commanditaire vennootschap zal aanspreken, deze gevolgen dwingen tot de conclusie dat deze vorm van inbreng, de inbreng in zuiver genot, de acceptatie van de commanditaire "melkvennootschap" niet zal bevorderen.&#13;
	Nogmaals, de gelijkenis met de verhuur van dat melkquotum dringt zich in financieel economisch opzicht te zeer op. Vergelijk ook Asser-Maeijer,  die twijfels heeft over het antwoord op de vraag of de commanditaire vennoot ook (slechts) het zuiver genot van een goed kan inbrengen.&#13;
&#13;
14.	Inbreng in juridische of economische eigendom&#13;
&#13;
Om verwarring te voorkomen merk ik op dat inbreng in economische eigendom ook wel wordt aangeduid als inbreng van het recht op genot. Dit is dus niet hetzelfde als inbreng in zuiver genot, zoals dat hierboven is uiteengezet.&#13;
	Bij inbreng van de juridische of de economische eigendom van het melkquotum gaat de waarde daarvan tot het bedrijfsvermogen van de commanditaire vennootschap behoren en wordt op de balans van de vennootschap opgenomen. De inbrenger wordt gecrediteerd voor de waarde van het ingebrachte quotum.&#13;
	Het verschil tussen de beide figuren is dat bij inbreng in economische eigendom het melkquotum op naam van de inbrenger (de sofaboer) blijft staan. Bij inbreng in juridische eigendom wordt het melkquotum op naam van de commanditaire vennootschap gesteld.&#13;
	Om het gewenste resultaat te bereiken, namelijk dat de commanditaire vennootschap als producent wordt aangemerkt voor de Regeling Superheffing casu quo de Verordening is het mijns inziens een vereiste dat het melkquotum te naam wordt gesteld van die commanditaire vennootschap. Dat noopt tot een inbreng in juridische eigendom, waarmee tevens de vraag wordt gesteld naar de juridische kwalificatie van het recht op melkquotum. &#13;
&#13;
15.	Kwalificatie melkquotum&#13;
&#13;
Is melkquotum een ‘goed’ in de zin van artikel 3:1 en volgende van het Burgerlijk Wetboek luidende: “Goederen zijn alle zaken en alle vermogensrechten”. Artikel 3:6 van voormeld Wetboek geeft de volgende omschrijving van het begrip vermogensrechten: “rechten die overdraagbaar zijn of strekken tot stoffelijk voordeel aan de rechthebbende”. De conclusie is dat er sprake is van een vermogensrecht, omdat tenminste aan één van voormelde vereisten is voldaan. Het melkquotum strekt immers tot stoffelijk voordeel.&#13;
In Snijders en Rank-Berendrecht  wordt geconcludeerd dat publiekrechtelijke vergunningen privaatrechtelijk gezien veelal als vermogensrechten kunnen worden aangemerkt.&#13;
&#13;
Vervolgens is het de vraag of het melkquotum als recht overdraagbaar is. De wet gaat uit van de overdraagbaarheid van vermogensrechten voor zover dit vorderingsrechten zijn. Dit is slechts anders wanneer de wet of de aard van het recht zich daartegen verzet. De vraag is of het melkquotum als vorderingsrecht kwalificeert en dus in principe overdraagbaar is of dat het moet worden begrepen onder de andere rechten als bedoeld in artikel 3:83 lid 3 van het Burgerlijk Wetboek. Als dat laatste het geval is, is het melkquotum slechts overdraagbaar wanneer en voor zover de wet dit toelaat. Over deze kwestie is in de literatuur weinig te vinden.&#13;
	Ik meen dat het recht op melkquotum een recht is dat beheerst wordt door lid 3 van artikel 83, welk artikel bepaalt dat alle andere rechten (dan eigendom, beperkte rechten en vorderingen) slechts overdraagbaar zijn wanneer de wet dit bepaalt. De vraag is wat met de ‘wet’ wordt bedoeld: wet in formele zin of in materiële zin. In lid 1 van artikel 83 wordt met wet bedoeld de wet in formele zin. Als dit ook voor lid 3 zou gelden betekent dit dat het melkquotum niet overdraagbaar is, omdat de Regeling Superheffing geen wet in formele zin is. De vraag rijst of de Regeling Superheffing niet ‘overruled’ wordt door de EG-Verordening die overdracht van melkquotum mogelijk maakt. Hoe het ook zij, de conclusie is dat melkquotum een overdraagbaar vermogensrecht is en dat volgens de Regeling Superheffing een overdracht slechts plaats kan vinden tezamen met een grondtransactie of de overdracht van een bedrijf.&#13;
&#13;
16.	Vereisten voor overdracht&#13;
&#13;
Voor de overdracht van het melkquotum zijn de vereisten van artikel 3:84 van het Burgerlijk Wetboek van belang: “een levering krachtens geldige titel, verricht door hem die bevoegd is over het goed te beschikken.”&#13;
	Voor de levering van vermogensrechten, zoals het melkquotum, is vereist een daartoe bestemde akte en mededeling daarvan aan de persoon tegen wie het recht kan worden uitgeoefend. De vraag is of het C.O.S., de overheid of de fabriek (koper) zich als een dergelijke persoon kwalificeert (zie de artikelen 3:94 en 3:95 van het Burgerlijk Wetboek).&#13;
	Met ‘geldige’ titel wordt bedoeld dat de overeenkomst die tot levering verplicht een geldige overeenkomst moet zijn. In casu is de titel de verplichting tot inbreng uit hoofde van de overeenkomst tot het aangaan van de commanditaire vennootschap. Is de titel van meet af ongeldig of komt zij met terugwerkende kracht te vervallen dan vindt geen overdracht plaats respectievelijk heeft geen overdracht plaatsgevonden.&#13;
	Als derhalve een defect moet worden geconstateerd in de overeenkomst tot aangaan van de commanditaire vennootschap dan is geen overdracht van het melkquotum tot stand gekomen. Zo’n defect zou kunnen zijn dat partijen niet de wil hadden tot het aangaan van de vennootschapsovereenkomst, met andere woorden de verklaring komt niet overeen met de wil. Denk daarbij aan simulatie of onjuiste overbrenging van de wil en bedoeling van contractspartijen. Men gebruikt wel de term ‘oneigenlijke dwaling’.&#13;
	Dit brengt ons tevens tot de dwaling (de eigenlijke), die onder omstandigheden als omschreven in 6:228 van het Burgerlijk Wetboek, een overeenkomst (van vennootschap) vernietigbaar maakt als die bij een juiste voorstelling van zaken niet zou zijn gesloten.&#13;
&#13;
17.	Zorgplicht agrarische adviseur&#13;
&#13;
Hier is een taak weggelegd voor de agrarische adviseur die zijn cliënten moet behoeden voor nietige of vernietigbare overeenkomsten.&#13;
	Hiermee is tevens aansluiting gevonden met de term ‘constructie’. In de goede zin van het woord wordt daarmee bedoeld de juridische vormgeving van de afspraken van partijen, die soms ter keuze is van partijen en soms dwingendrechtelijk wordt bepaald. Denk daarbij aan de ter beschikkingstelling van landbouwgrond tegen een tegenprestatie, die onder de regels van de pachtovereenkomst valt.&#13;
	In de kwade zin van het woord wordt de term ‘constructie’ gebruikt om tot uitdrukking te brengen dat de uiterlijke verschijningsvorm van het contract slechts gebruikt wordt om een bepaald resultaat te bewerkstelligen zonder dat partijen bij de overeenkomst de wil hebben tot het aangaan van de daarvoor vereiste overeenkomst. &#13;
	In de context van dit artikel is dat het geval als de vennoten geen ‘partners’ zijn in de bedrijfsvoering en zich ook niet overeenkomstig gedragen. Zij lappen de vennootschapsovereenkomst wanneer bedreigingen van buitenaf komen, dan aan hun laars, al dan niet besmeurd met mest. Nog markanter wordt het gebrek aan wil van partijen tentoongespreid als een zogenoemde ‘contre lettre’ boven tafel komt waarin de werkelijke bedoelingen van partijen worden geopenbaard.&#13;
	Daarmee valt het doek niet alleen voor de vennootschap maar ook voor de overdracht van het melkquotum.&#13;
	Een dergelijke situatie zal kunnen optreden bij een van buiten opkomende bedreiging, bijvoorbeeld een onderzoek door een overheidsinstantie (AID), een proces verbaal, een aansprakelijkheidsstelling van de vennoten door een schuldeiser van de vennootschap of een gebeurtenis aan de kant van een van partijen, zoals faillissement, overlijden of echtscheiding. De solidariteit van de vennoten wordt dan op de proef gesteld!&#13;
	Als de vennootschap nietig is en blijkt nooit te hebben bestaan, zullen de gevolgen daarvan voor de producent van de melk, de actieve melkveehouder die niet kan beschikken over het quotum van de commanditaire vennootschap, niet gering zijn. De heffing die hij dan verschuldigd is, zal de continuïteit van zijn bedrijf in gevaar kunnen brengen. Voor de commanditaire vennoot dreigt in zo’n geval behalve het verlies van zijn opbrengst het verliezen van zijn aanspraak op het melkquotum.&#13;
&#13;
18.	De bevoegdheid van de commanditaire vennoot&#13;
&#13;
De commanditaire vennoot mag niet voor rekening van de vennootschap handelen op straffe van hoofdelijke aansprakelijkheid (verbondenheid) voor de schulden van de vennootschap. De commanditaire vennoot zal deze beperking van zijn handelingsbevoegdheid niet betreuren; hij wenst immers zijn ‘sofa’ niet te verlaten.&#13;
&#13;
19.	Delen in de winst of het verlies&#13;
&#13;
De vennootschapsovereenkomst bepaalt het aandeel in de winst van de beherende vennoot van de commanditaire vennootschap en vanzelfsprekend ook van de commanditaire vennoot. Dit winstaandeel van de commanditaire vennoot zou kunnen zijn een bepaald percentage van de waarde van zijn inbreng, waaronder begrepen het melkquotum. Bovendien kan worden bepaald dat de commanditaire vennoot bij voorrang dit aandeel in de winst ontvangt. Pas daarna kan de beherende vennoot aanspraak maken op winst van de vennootschap.&#13;
&#13;
Stel dat er verlies is in enig jaar, dan kan worden bepaald dat de commanditaire vennoot daarin niet hoeft bij te dragen en dat zijn aanspraak wordt doorgeschoven naar de volgende jaren indien en voor zover alsdan winst wordt behaald.&#13;
	Niettemin loopt de commanditaire vennoot het risico dat bij beëindiging van de vennootschap de schulden de bezittingen overtreffen, waardoor hij in ieder geval niet zijn veronderstelde jaarlijkse vergoeding ontvangt en bovendien moet bijdragen voor de waarde van zijn inbreng, het melkquotum, in de schulden die de vennootschap aan derden heeft. Heeft de vennootschap geen geld ter beschikking, dan zou beslag gelegd kunnen worden op het melkquotum. Als tussen de vennoten is afgesproken dat de commanditaire vennoot niet behoeft bij te dragen in de schulden van de vennootschap, resteert er een vordering tot vergoeding van de commanditaire vennoot op de beherende vennoot.&#13;
&#13;
20.	Ontbinding van de vennootschap&#13;
&#13;
Bij een gezamenlijk genomen besluit kan tot ontbinding van de vennootschap worden besloten en tevens de gevolgen daarvan worden geregeld.&#13;
	Vanzelfsprekend kunnen ook andere gebeurtenissen tot de ontbinding van de vennootschap leiden, waarbij tevens de gevolgen daarvan zijn geregeld in de overeenkomst. Het ligt voor de hand dat in zo’n geval ieder van de vennoten recht heeft op toedeling van de door hem ingebrachte goederen. De commanditaire vennoot krijgt onder meer zijn melkquotum toegedeeld.&#13;
	Als het melkquotum alsdan meer waard zou zijn, is hij normaliter verplicht deze meerwaarde te delen met zijn medevennoot, want de economische en juridische eigendom is ingebracht in de vennootschap. Dit resultaat zal niet gewenst worden door de commanditaire vennoot.&#13;
	Hetzelfde geldt voor de beherende vennoot, die zijn melkveebedrijf heeft ingebracht. Moet hij een eventuele meerwaarde van dat bedrijf delen met de commanditaire vennoot? Hij zal daar niets voor voelen. Mij dunkt dat het mogelijk moet zijn om overeen te komen dat de meer- of minderwaarde van de door ieder van de vennoten ingebrachte activa uitsluitend toekomt respectievelijk ten laste komt van degene die deze heeft ingebracht en aan wie deze worden toegedeeld. Daarmee wordt op het eerste gezicht voorkomen dat er sprake is van een zogenoemde ‘societas leonina’. &#13;
&#13;
21.	Overige rechten en verplichtingen tussen de vennoten onderling&#13;
&#13;
Beide vennoten, de commanditaire vennoot én de beherende vennoot,  moeten zich ten opzichte van elkaar gedragen zoals een goed vennoot betaamt. Het eigen privé belang van een vennoot kan in de vennootschappelijke verhouding niet prevaleren. Er moet zijn een wil tot samenwerking op voet van gelijkheid.&#13;
	Beide vennoten hebben recht op jaarlijkse vaststelling van de winst en verlies en op inzage van de jaarrekening van de vennootschap.&#13;
	Door het overlijden van de vennoot wordt de vennootschap ontbonden. Een goede voortzettingsregeling is van belang.&#13;
&#13;
De vraag is nog hoe eventuele goederen die verworven worden tijdens de duur van de vennootschap en gemeenschappelijk eigendom zijn, verdeeld moeten worden en aan wie de meer- of minderwaarde daarvan toekomt. De vennootschapsovereenkomst moet hierin voorzien. Beter is het deze kwestie te vermijden. Het beste is dat deze goederen geen deel gaan uitmaken van het vermogen van de commanditaire vennootschap. De vennoot die deze goederen heeft verworven stelt deze aan de commanditaire vennootschap ter beschikking door verhuur of door inbreng in zuiver genot. &#13;
&#13;
22.	Conclusie&#13;
&#13;
De commanditaire vennootschap kan zodanig worden overeengekomen dat wordt voldaan aan de eisen die aan een optimale samenwerkingsvorm worden gesteld.&#13;
	Alles overziende dringt zich echter de vraag op of er sprake is van een verhuur van het melkquotum waarbij als tegenprestatie een aandeel in de winst van het melkveebedrijf is bedongen of dat er sprake is van een (commanditaire) vennootschap. Deze vraag is niet eenvoudig te beantwoorden en zal wellicht door het C.O.S. anders worden beantwoord dan door de adviseur van de vennoten.&#13;
	De grootste bedreiging vormt een ontbreken van de wil van partijen tot het aangaan van een vennootschap. Bij calamiteiten zal ieder zijn eigen privé-belang laten prevaleren en de quasi vennootschap, lees de andere partij, in de steek laten. Dit alles in de veronderstelling dat hij daarmee zijn schade beperkt. Het tegenovergestelde zal het geval zijn.&#13;
</content><legacyfootnotes>*	Bewerkte tekst van een lezing, gehouden tijdens de Studiemiddag Melkquotum van het Instituut voor Agrarisch Recht op 28 november 2003.&#13;
**	Mr. R.G.M. Jansen is notaris bij Custos Notariaat en Advocatuur te Waalre. De tekst is afgesloten in december 2003. Met dank aan mevrouw Jacqueline Geldens voor de ondersteunende werkzaamheden.&#13;
&#13;
 .	TK 2002-2003, 28 625, nr. 6.&#13;
 .	Agr.r. februari 2003, p. 67 en 69.&#13;
 .	Zie TK 2002-2003, 28 625, nr. 5.&#13;
 .	Nr. 396.&#13;
 .	H.J. Snijders en E.B. Rank-Berendrecht, Goederenrecht, p. 27.&#13;
 .	Zie hierover Asser-Maeijer, nr. 73.&#13;
</legacyfootnotes><footnotes><footnote/></footnotes><auteurs>mr. R.G.M. Jansen</auteurs><published>2004-03-01 00:00:00</published><modified>2004-03-01 00:00:00</modified><editiondate>2004-03-01</editiondate><htmlpath>https://denhollander.info/artikel/3508</htmlpath></article>
</articles></edition>