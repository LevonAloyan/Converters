<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>8/9</uitgave><aflevering>8</aflevering><searchword>TvAR 8/9/1990</searchword><id>6240</id><udhid>UDH:TvAR/6240</udhid><titel>De Kadasterwet en de landbouw</titel><searchwords><searchword>TvAR 8/9/1990</searchword><searchword>UDH:TvAR/6240</searchword></searchwords><attachments><attachment><name>1990_nr 89_Artikel_RodriguesLopes2.pdf</name><extention>pdf</extention><url>https://denhollander.info/download/6034/ci</url></attachment></attachments><inleiding>Lang geleden schreef ik een artikel over het Nieuw Burgerlijk Wetboek en de landbouw&#13;
(De Pacht 1979, blz. 342-351). Het onderwerp was: de openbare registers. In&#13;
deze bijdrage gaat het over het kadaster.&#13;
Het Ontwerp-Kadasterwet is tegelijk met dat tot wijziging van boek 3 NBW ingediend&#13;
op 9 juli 1982 (Tweede Kamer 1981-1982, 17 496, nrs. 1-2 en 4). In Asser-&#13;
Beekhuis, Zakenrecht, Algemeen deel, blz. 286-338, 12e druk, 1986 behandelt De&#13;
Haan Openbare registers en kadaster. Bij lezing van dat commentaar valt op dat het&#13;
merendeel van de materie betrekking kan hebben op agrarische elementen. Ik wil&#13;
mij beperken tot het specifiek agrarische en een agrarische greep uit het algemene.&#13;
Nu op 3 mei 1989 de Kadasterwet (Staatsblad 1989, 186), in te voeren per 1 januari&#13;
1992, het licht heeft gezien, mag de publikatie van dit artikel niet langer op zich laten&#13;
wachten.&#13;
DE RIJKSDIENST&#13;
De Rijksdienst van het Kadaster en de Openbare Registers (art. 3) heeft mede in het&#13;
belang van de rechtszekerheid tot taak:&#13;
a. het houden van openbare registers, waarin feiten die voor de rechtstoestand van&#13;
registergoederen van belang zijn, worden ingeschreven;&#13;
b. het houden en bijwerken van de kadastrale registratie, alsmede het vervaardigen,&#13;
houden en bijwerken van de kadastrale kaarten en daaraan ten grondslag liggende&#13;
bescheiden zodanig, dat zij gezamenlijk de rechtstoestand en de feitelijke gesteldheid&#13;
van onroerende zaken alsmede de rechtstoestand van beperkte rechten waaraan die&#13;
zaken zijn onderworpen, volgens de bij de Rijksdienst bekende gegevens weergeven;&#13;
c. het vervaardigen, houden en bijwerken van een grootschalige basiskaart van Ne&#13;
derland en van andere door de minister aan te wijzen kaarten (zie art. 49, eerste lid,&#13;
tweede zin);&#13;
d. het in stand houden van een net van coördinaatpunten in het stelsel van de Rijksdriehoekmeting&#13;
bestaande uit punten van de eerste, tweede en derde orde, alsmede&#13;
uit hoofdpunten;&#13;
g. het verstrekken van inlichtingen omtrent gegevens, door de Rijksdienst verkregen&#13;
in het kader van de vervulling van de hem opgedragen taken.</inleiding><content>OVERHEID EN KADASTER&#13;
Het kadaster is dienstbaar aan alle overheidstaken met betrekking tot onroerend&#13;
goed. Het gaat om ruimtelijke ordening, inrichting, beheer, belastingheffing. Bij ruimtelijke ordening gaat het onder andere om beperkende maatregelen voor de&#13;
landbouw of om onttrekking van grond daaraan. Inrichting betreft grootschalige en&#13;
andere werken, veelal ten gunste van de agrarische structuur. Hieronder valt (ook&#13;
wel) de aanleg van leidingen. In het Ontwerp-Wet leidingenbeheerdersregistratie&#13;
(Tweede Kamer 1983-1984, 18 478, nrs. 1-3) is een taak toebedacht aan de Rijksdienst.&#13;
In de eerste fase van de registratie moeten de leidingbeheerders in het gebied&#13;
in kwestie opgave doen aan de Rijksdienst of aan gemeenten. Via het kadaster kunnen&#13;
ontwerpers en uitvoerders bij de beheerders vernemen omtrent de precieze ligging&#13;
van de leidingen. Niet of verkeerd opgeven door beheerders, niet bij hen informeren&#13;
door ontwerpers en uitvoerders, verkeerde plaatsaanduiding door beheerders&#13;
zijn telkens medebepalend voor de aansprakelijkheid voor schade. Een leidingenkadaster&#13;
zal eens de laatste fase betekenen.&#13;
DE BEWARING&#13;
De bewaarder van het Kadaster en de Openbare Registers (art. 6) is (art. 7) belast&#13;
met:&#13;
- het bewaren van de openbare registers, het verrichten en doorhalen van inschrij&#13;
vingen en het stellen van (andere) aantekeningen daarin;&#13;
- het bewaren en bijwerken van de kadastrale registratie;&#13;
- het bewaren van door de minister aan te wijzen kaarten.&#13;
DE RECHTSTOESTAND&#13;
Het rechtszekerheidsstelsel omvat niet alleen de privaatrechtelijke rechtstoestand,&#13;
doch steeds meer ook de publiekrechterlijke. In de MvT (blz. 143) worden onder&#13;
meer genoemd gedoogplichten krachtens de Belemmeringenwetten (Privaatrecht,&#13;
Landsverdediging), de aanwijzing van beschermde (natuur)monumenten, (Natuurbeschermingswet,&#13;
Monumentenwet), ruilverkavelings-, reconstructie-, herinrichtings-&#13;
en landinrichtingsrenten (onderscheidene landinrichtingswetten), voorkeursrechten&#13;
ingevolge de Wet voorkeursrecht gemeenten en de Wet agrarisch grondverkeer.&#13;
Een volledige openbaarheid van de publiekrechtelijke rechtstoestand via aantekeningen&#13;
in de kadastrale registratie waarbij verwezen wordt naar andere bronnen,&#13;
bijvoorbeeld bestemmingsplannen, wetten, verordeningen en overeenkomsten&#13;
die beheersverplichtingen en gebruiks- en beschikkingsbeperkingen scheppen, komt&#13;
in zicht.&#13;
Het informatiesysteem van het kadaster wordt zodanig ingericht dat ook andere&#13;
dan de huidige gegevens kunnen worden opgenomen. De wetgever zelf noemt (art.&#13;
3, eerste lid onder b) gegevens inzake de feitelijke gesteldheid. Wij kunnen ons hierbij&#13;
veel nuttige informatie voorstellen, bijvoorbeeld de aanwezigheid van gebouwen&#13;
met gebruiksbestemming, oppervlakte, inhoud, bouwjaar, staat van onderhoud,&#13;
uitrusting. Op de kadastrale kaart kunnen met behulp van landmeetkundige gegevens&#13;
bestemmings- en gebruiksgrenzen worden aangegeven. Jaarlijks zal in de Staatscourant een overzicht verschijnen van de gegevenssoorten die in de kadastrale registratie&#13;
worden weergegeven, alsmede van die op de door de Rijksdienst gehouden&#13;
kaarten. De automatisering is in volle gang en biedt steeds weer nieuwe perspectieven.&#13;
Zij maakt (ook) een koppeling mogelijk aan andere informatiesystemen, zoals&#13;
de bevolkingsboekhouding en het notarieel verwerkings- en informatiesysteem.&#13;
Ik laat hier even mijn gedachten gaan. De grondkamer toetst de pachtovereenkomsten&#13;
waarin de kadastrale kenmerken van het pachtobject zijn opgenomen. Zij&#13;
kan dus een pachtregistratie op basis van de grootschalige basiskaart inrichten en,&#13;
gegeven de bestemmingsgrenzen en de eigenaren en beperkt zakelijke gerechtigden,&#13;
mondelinge pacht aan het licht brengen. Via het kadaster kan dus o.a. de verpachting&#13;
tevoorschijn komen, die vooralsnog in de openbare registers niet eens mag worden&#13;
ingeschreven (art. 3.1.2.2. NBW). Inmiddels loopt trouwens een drietal proefprojecten&#13;
met pachtersregistratie. Bij één daarvan registreert het kadaster, bij een&#13;
ander een waterschap en bij het derde de Stichting KAFI. De landelijke coördinatie&#13;
is in handen van een overleggroep waarin deelnemen het kadaster, de Unie van Waterschappen,&#13;
de Ministeries van Waterstaat en van Landbouw, en de grondkamer.&#13;
De Haan denkt dat alleen het kadaster de registratie doelmatig kan uitvoeren, zolang&#13;
geen inschrijving van pachtovereenkomsten in de openbare registers bij de wet&#13;
mogelijk wordt gemaakt.&#13;
PUBLIKATIE VAN WAARDEN&#13;
De Haan is reeds lang voorstander van de kadastrale registratie van uniforme fiscale&#13;
waarden. De juridische vaststelling van deze waarden zou het beste kunnen geschieden&#13;
volgens de kadastrale bezwaar- en beroepsprocedure (art. 60-62 Kadasterwet).&#13;
Zakelijke financiële lasten behoren via deze registratie kenbaar te zijn voor derdenverkrijgers,&#13;
dus ook de fiscale waarden waarop deze zijn gebaseerd. Waardebepaling&#13;
van onroerend goed in landelijk gebied is geheel buiten beschouwing gebleven.&#13;
De Haan maakt er op attent dat toch vermogens, successie- en overdrachtsbelasting&#13;
ook op cultuurgronden betrekking hebben. Bovendien moet de cultuurgrond van gebouwd&#13;
onroerend goed worden afgebakend bij waterschappen en gemeenten, dus&#13;
langs kadastrale weg. De waarde van cultuurgrond ware vast te stellen en te registreren,&#13;
zoals de landinrichtingsdienst doet.&#13;
LANDINRICHTING&#13;
De planning en uitvoering op het gebied van de landinrichting (zie de landinrichtingswetgeving)&#13;
bestaat, behalve in de algemene ondersteunende taak van de Rijksdienst,&#13;
vooral in het werk van de ingenieur van het kadaster. Deze is in het bijzonder&#13;
belast met de vervaardiging van het plan van toedeling in herinrichting, ruilverkaveling,&#13;
aanpassingsinrichting, ruilverkaveling bij overeenkomst of administratieve&#13;
landinrichting. De toedeling werkt titelzuiverend voor zakelijke rechten (art. 96 Ruilverkavelingswet; art. 208 Landinrichtingswet) en voor pacht (art. 27 Ruil ver kavelingswet;&#13;
art. 159 Landinrichtingswet) en brengt aldus een algehele vernieuwing&#13;
van de rechtstoestand, tot uiting komend in openbare registers en kadaster.&#13;
NOTARIËLE AKTEN&#13;
Zoals onder het BW de overschrijving van een notariële akte is voorgeschreven voor&#13;
overdracht en vestiging, is onder het NBW de inschrijving van een dergelijke akte&#13;
vereist ook voor afstand van een beperkt recht, overgang na toedeling ex verdeling&#13;
van een gemeenschap, grens vastlegging, rangwisseling tussen hypotheken en andere&#13;
rechten, bedingen van kwalitatieve verplichtingen, onderbewindstelling, huwelijkse&#13;
voorwaarden.&#13;
Voor de landbouw wil ik ingaan op afstand, toedeling na verdeling, grensvastlegging&#13;
en kwalitatieve verplichtingen. De eerste drie worden als het ware varianten van&#13;
levering, zoals vereist voor de overdracht van een registergoed. De eigenaar van het&#13;
heersende erf kan afstand doen van een erfdienstbaarheid, bijvoorbeeld die van weg&#13;
of pad, van afwatering, uitzicht. Het heersende erf is een hoeve die wordt uitgebreid&#13;
met los land in eigendom (of zelfs in pacht) waarover de openbare weg heel goed&#13;
kan worden bereikt of waarover de afwatering meer voor de hand ligt. Een pachter&#13;
kan afstand doen van een opstalrecht, gevestigd in verband met de financiering van&#13;
zijn bedrijfsgebouw dat hij aldus aan de verpachter (om welke reden dan ook) wil&#13;
overdragen. De erfpachter van een agrarisch object kan (misschien, soms) afstand&#13;
doen om (uitsluitend) de positie van pachter in te nemen. De hypotheekhouder kan&#13;
afstand doen wanneer andere zekerheid voorhanden is of wanneer hij voortaan zonder&#13;
hypotheek de financiering van de aankoop van het agrarisch object durft te financieren.&#13;
De agrarische boedelscheiding heeft nogal wat voeten in de aarde, gezien de belangentegenstelling&#13;
tussen bedrij fsopvolger en zijn mede-erfgenamen. Vaak heeft de&#13;
kandidaat-opvolger van zijn vader de hoeve gepacht of hebben vader en zoon in&#13;
maatschapsverband samengewerkt, hetgeen de boedelscheiding in een bepaalde richting&#13;
leidt. Onder het NBW wordt de zoon geen eigenaar van de hoeve door de wilsovereenstemming&#13;
der deelgenoten, doch eerst door de inschrijving van de notariële&#13;
akte in de openbare registers.&#13;
De grensvastlegging (art. 5.3.10a en 13) kan volgen op een dading of vaststellingsovereenkomst,&#13;
een delimitatie bij overeenkomst of bij vonnis. Respectievelijk was&#13;
er een (dreigend) conflict of een onzekerheid en een variabele land/water of&#13;
duin/strandgrens. In de landbouw speelt een en ander dikwijls een rol door wisselende&#13;
gebruiks(cultuur)grenzen, uitvoering van werken, splitsing en samenvoeging van&#13;
erven, terwijl de geografie grote aantallen erven aan het water doet grenzen (vergelijk&#13;
art. 21 Pachtwet met aanspoelingen, aanwas enz.).&#13;
Bij overeenkomst kan worden bedongen dat de verplichting van een der partijen om&#13;
iets te dulden of niet te doen ten aanzien van een haar toebehorend registergoed. zal overgaan op de verkrijgers onder bijzondere titel en dat mede gebonden zullen&#13;
zijn de contractuele gebruikers. Inschrijving van een notariële akte waarin de overeenkomst&#13;
met het beding is neergelegd, in de openbare registers, doet het beding&#13;
werken tegen verkrijgers onder bijzondere titel van een (gebruiks)recht op het goed&#13;
en tegen beslagleggers op een recht op het goed en de rechtsopvolgers (zie art.&#13;
6.5.3.4) van dezen. Het NBW introduceert aldus een mogelijkheid tot een zekere&#13;
verzakelijking van kettingbedingen. Een ingeschreven kwalitatieve verplichting gaat&#13;
immers lijken op een erfdienstbaarheid, gezien van het lijdende erf uit. Zo kan bij&#13;
overdracht een kwalitatief beding worden voorbehouden en in de openbare registers&#13;
ingeschreven. Bij erfdienstbaarheden denken wij weldra aan overdracht van een gedeelte&#13;
van een erf met voorbehoud van recht van overpad. Met kwalitatieve bedingen&#13;
is bij overdracht ook van gehele percelen meer mogelijk dan uit hoofde van erfdienstbaarheden.&#13;
NOTARIËLE VERKLARINGEN&#13;
Ook notariële verklaringen kunnen worden ingeschreven. Zij betreffen rechtshandelingen&#13;
of andere rechtsfeiten. Voorbeelden van rechtshandelingen zijn dan (MvT)&#13;
onder andere cessie, betaling, schuldoverneming of afstand van hypothecaire vorderingen,&#13;
buitengerechtelijke vernietiging van een titel van levering, opzegging van een&#13;
beperkt recht, bestemming tot mandelige zaak, vorm van een huwelijksgemeenschap.&#13;
Op de laatste drie wil ik even een agrarisch licht laten schijnen. Opzeggingen&#13;
door de eigenaar zijn mogelijk van een erfpacht of zelfstandig opstalrecht, dat 25&#13;
jaar gelopen heeft, tenzij in de akte van vestiging anders is bepaald; de rechter beslist&#13;
(art. 5.7.1.8a; art. 5.8.4-2). Erfpachter en opstalgerechtigde (zelfstandig) kunnen&#13;
eveneens opzeggen, tenzij in de akte van vestiging anders is bepaald (art. 5.7.1.2a;&#13;
art. 5.8.4-2); hun recht daartoe geldt van den beginne af. In de landbouw wint het&#13;
erfpachtsrecht veld, doch hoofdzakelijk uitgaande van de overheid (Flevoland, bureau&#13;
beheer landbouwgronden) en van grote particuliere beleggers (verzekeringsmaatschappijen,&#13;
FAGOED) die voor tenminste 26 jaar uitgeven en mogelijk in&#13;
de akte een bepaling opnemen die opzegging door de erfpachter ten minste onvoordelig&#13;
maakt. Een zelfstandig opstalrecht heeft in de landbouw nog veel minder betekenis&#13;
dan een, bijvoorbeeld van pacht of erfpacht, afhankelijk opstalrecht.&#13;
Mandeligheid ontstaat wanneer de eigenaren van twee of meer erven een onroerende&#13;
zaak, die gemeenschappelijk eigendom van hen is, tot gemeenschappelijk nut&#13;
van die erven bestemmen bij notariële akte, gevolgd door inschrijving daarvan in&#13;
de openbare registers (art. 5.5.1). In het algemeen kan men zich bijvoorbeeld een&#13;
mandelige parkeerplaats voorstellen en bestemming tot mandelige zaak zelfs met&#13;
splitsing in appartementsrechten vergelijken. In de landbouw zijn zeker nuttige toepassingen&#13;
van de nieuwe mandeligheid denkbaar, bijvoorbeeld mandelige opslagterreinen,&#13;
proeftuinen, weiden, aldus bestemd door in beperkte mate samenwerkende&#13;
boeren. Dezen zijn dan eigenaren van (een deel van) de door hen geëxploiteerde&#13;
grond. Eindigt de samenwerking dan kunnen de mede-eigenaren een notariële akte&#13;
in de openbare registers doen inschrijven, waarin de overeenkomst is neergelegd waarin de bestemming in kwestie wordt opgeheven (art. 5.5.la-1 onder b). Anders&#13;
zou het feit dat het nut van de zaak voor elk van de erven is geëindigd, in de openbare&#13;
registers kunnen worden ingeschreven (art. 5.5.1a-2). Het zal de lezer niet ontgaan&#13;
zijn, dat alleen eigendomsrechten in het spel zijn; daarom is er een gemeenschappelijke&#13;
onroerende zaak, niet een goed.&#13;
Publikatie van de vorm van een huwelijksgemeenschap zal in de toekomst (weer)&#13;
haar betekenis verliezen wanneer informatiesystemen gekoppeld zijn. Ook thans&#13;
werkt de publikatie in het huwelijksgoederenregister tegen derden. Dezen kunnen&#13;
dus weten omtrent mede-eigendom en beheers- en beschikkingsbevoegdheden van de&#13;
echtgenoten.&#13;
Notariële verklaringen kunnen nog andere rechtsfeiten inhouden, zoals erfopvolgingen&#13;
(art. 28), vervulling van een voorwaarde, tijdsbepaling of de dood van een&#13;
vruchtgebruiker (art. 30), verjaring (art. 34) of het einde van een mandeligheid (art.&#13;
36; zie reeds boven). Zelfs gebreken aan deze verklaringen door het ontbreken van&#13;
instemming van alle partijen of van voldoende bewijsstukken staan een inschrijving&#13;
niet in de weg; zulks kan dan in het register van voorlopige aantekeningen (art. 37).&#13;
De dood van een vruchtgebruiker zal bijvoorbeeld een einde maken aan de tijd&#13;
waarin die als langstlevende woont en een inkomen verwerft op de boerderij; de kinderen,&#13;
gedurende die periode blote eigenaren, zien hun recht tot vol aanwassen. De&#13;
inschrijving van verjaring betreft een verklaring van de notaris dat verjaring voldoende&#13;
aannemelijk is en tegen wie zij werkt. Meestal betreft een verjaring een&#13;
grensstrook. Ten plattelande maakt discrepantie van cultuur- en kadastrale grenzen&#13;
verjaring tot een factor van enig belang.&#13;
KADASTRALE REGISTRATIE&#13;
De bijhouding van de kadastrale registratie (art. 48) maakt raadpleging mogelijk&#13;
van de openbare registers via de naam van de rechthebbende en de kadastrale aanduiding.&#13;
Een uitzondering geldt voor de erfdienstbaarheden, waarvan de rechthebbende&#13;
eigenaar is van het heersend erf.&#13;
Gegevens omtrent de feitelijke gesteldheid (art. 49, tweede lid onder i) betreffen&#13;
volgens de toelichting onder andere de cultuuraanduiding, bijvoorbeeld weiland, en&#13;
het gebruik, bijvoorbeeld pacht. Dit laatste is, zoals eerder opgemerkt, van bijzonder&#13;
belang, nu persoonlijke rechten niet in de openbare registers mogen worden vermeld&#13;
en het rechtsverkeer toch in de eerste plaats het kadaster raadpleegt. Opmerkelijk&#13;
is wel dat de term feitelijke gesteldheid voldoende ruimte biedt om toch nog een&#13;
pachtrecht tot een feit van algemene bekendheid te maken.&#13;
De pubfiekrechtefijke rechtstoestand zou via wettelijke bepafingen of ministerièïë&#13;
besluiten voor publikatie vatbaar worden als 'andere dan in art. 49 tweede lid onder&#13;
i bedoelde gegevens'. In de toelichting worden naast publiekrechtelijke eigendomsen&#13;
gebruiksbeperkingen genoemd eventuele ligging in een ruilverkavelingsblok of in&#13;
een bestemmings-, structuur- of zelfs een streekplangebied. KADASTRALE KAART EN GROOTSCHALIGE BASISKAART&#13;
Voorop staat de kadastrale kaart, die de perceelsgewijze indeling van een deel van&#13;
het Nederlandse grondgebied, een voorstelling van de omtrek van door de minister&#13;
vast te stellen opstallen, de nummers van de percelen en gegevens omtrent de terreintoestand&#13;
bevat (art. 49, tweede lid). Van een perceel is (per definitie) de begrenzing&#13;
met behulp van landmeetkundige gegevens door de Rijksdienst vastgelegd op grond&#13;
van gegevens met betrekking tot de rechtstoestand, de bestemming en het gebruik&#13;
en het wordt gekenmerkt door zijn kadastrale aanduiding (art. 1, eerste lid onder&#13;
c). Aldus staat het perceel voor een geïntegreerde informatie over object, recht, subject,&#13;
bestemming en gebruik.&#13;
Splitsing of samenvoeging vindt plaats naar gelang de privaatrechtelijke toestand&#13;
verschillend respectievelijk gelijk is (MvT, blz. 57). Aldus moet vestiging van een beperkt&#13;
recht op een gedeelte van een perceel tot splitsing leiden en wel ambtshalve.&#13;
De kadastrale kaarten geven ook topografische gegevens weer, zoals de omtrekken&#13;
van gebouwen en kunstwerken (nader door de minister te bepalen) en terzake&#13;
van de terreintoestand. Hiermede wordt o.a. de natrekking in beeld gebracht. Opstalrecht&#13;
blijkt uit vestiging, natrekking alleen uit de terreintoestand. In de landbouw&#13;
denken we aan de pachter die een stal heeft doen verrijzen, in de regel met&#13;
toestemming van de verpachter (c.q. machtiging van de grondkamer) en voor eigen&#13;
rekening. De verpachter is eigenaar door natrekking, de pachtprijs wordt door of&#13;
naar aanleiding van de bouw niet gewijzigd en de pachter kan bij zijn vertrek zijn&#13;
melioratierecht doen gelden (art. 30, 31 Pachtwet). Een andere mogelijkheid is dat&#13;
de stal bij de aanvang van de pacht reeds bestond en door de pachter tegen betaling&#13;
is overgenomen, zij het niet in zakenrechtelijke zin. Ook een erfpachter kan van de&#13;
eigenaar een gebouw overnemen; hij heeft dan in zakenrechtelijk opzicht niet meer&#13;
dan het erfpachtsrecht op dat gebouw.&#13;
De grootschalige basiskaart (art. 49) geeft een topografische presentatie. Deze kan&#13;
de basis zijn voor aanvullingen, gewenst door uitvoerders van werkzaamheden. Deze&#13;
kunnen zijn (MvT) bestuurlijke en technische diensten van Rijk, provincies en gemeenten;&#13;
nutsbedrijven, waterschappen; architecten- en ingenieursbureaus; bouwbedrijven,&#13;
enz. De kaart is nog lang niet gereed. Zij wordt vervaardigd op grondslag&#13;
van het net van coördinaatpunten in het stelsel van de Rijksdriehoeksmeting; ook&#13;
is ruim een derde van de kadastrale kaarten volledig in dit coördinatenstelsel opgenomen.&#13;
BIJHOUDING VAN HET KADASTER&#13;
Bijhouding van de kadastrale registratie en de kadastrale kaarten geschiedt op grond&#13;
van veranderingen blijkende uit in de openbare registers ingeschreven stukken (zie&#13;
art. 54, eerste lid onder a en tweede lid). Een uitzondering geldt voor aanwas en afslag&#13;
(art. 5.3.9 en 5.3.13); inlichtingen van rechthebbenden of waarnemingen van&#13;
met meting kadasterambtenaren volstaan. In de landbouw doen deze verschijnselen zich gemiddeld eerder voor dan elders. Zelfs wanneer van delimitatie sprake is, is&#13;
aanwas of afslag van betekenis, namelijk onder de noemer van wijziging van de feitelijke&#13;
gesteldheid. Ook hier kunnen de gegevens afkomstig zijn van genoemde ambtenaren,&#13;
van de partijen bij de delimitatie-overeenkomst (c.q. procespartijen bij het&#13;
vonnis) dan wel door de minister aangewezen publiekrechtelijke rechtspersonen of&#13;
andere overheidslichamen.&#13;
Onder het bij of krachtens andere wetten bepaalde dat tot bijhouding moet leiden&#13;
(art. 54, eerste lid aanhef) vallen stukken die in de openbare registers worden ingeschreven&#13;
krachtens bijzondere wettelijke bepalingen (MvT, blz. 89), zoals een akte&#13;
van toedeling of een besluit tot vestiging van een voorkeursrecht ten behoeve van&#13;
een gemeente. De bijhouding kan rechtstreeks zijn, bijvoorbeeld de aantekening van&#13;
landinrichtingsrente in de kadastrale legger.&#13;
De wijze van bijwerking - bijhouding en vernieuwing (art. 53) — zal nader geregeld&#13;
worden bij amvb (art. 56), bijvoorbeeld (MvT) terzake van de perceelsvorming,&#13;
het per celenbestand, het namenbestand en de controle op de kadastrale aanduiding&#13;
bij overdracht van cultuurpercelen. Deze percelen behoren toe aan één eigenaar en&#13;
grenzen aan elkaar; de gebruiksindeling kan van de kadastrale afwijken.&#13;
Meting is noodzakelijk wanneer het ingeschreven rechtsfeit betrekking heeft op een&#13;
gedeelte van een kadastraal perceel. De nieuwe rechtsgrens moet op de kadastrale&#13;
kaart worden vastgelegd; nieuwe percelen worden aldus gevormd. De werkelijke bedoeling&#13;
van partijen omtrent ligging en omvang van het onroerende transactieobject&#13;
komt tot uiting bij de grensaan wij zing (MvT, blz. 99) ten overstaan van de&#13;
landmeter; die bedoeling kan dan in de kadastrale administratie worden opgenomen&#13;
via het relaas van bevindingen van de landmeter.&#13;
Belanghebbenden kunnen tegen de bijhouding bezwaar maken (art. 59, vijfde&#13;
lid), voorzover deze de bovengenoemde juridische gegevens betreft; niet dus tegen&#13;
gegevens omtrent de feitelijke gesteldheid en publiekrechtelijke eigendoms- en gebruiksbeperkingen&#13;
of schuldplichtigheden (MvT, blz. 100). Ook de kennisgeving&#13;
omtrent tenaamstelling van kadastrale percelen na toedeling in de landinrichting is&#13;
uitgezonderd (art. 59, vierde lid MvT, blz. 101).&#13;
VERNIEUWING VAN HET KADASTER&#13;
De vernieuwing van kadastrale gegevens (art. 74 e.v.) omvat niet hypotheken en&#13;
beslagen. De Rijksdienst onderzoekt ambtshalve de rechtstoestand, de grootte en de&#13;
feitelijke gesteldheid van onroerende zaken. Daarop volgen voorstellen voor vernieuwing&#13;
met mogelijkheden van bezwaar en beroep bij de ambtenaar van onderzoek,&#13;
de rechtbank en de Hoge Raad; dat levert een proces-verbaal van vernieuwing&#13;
op, dat in de openbare registers wordt ingeschreven. Op de voet van het proces-verbaal&#13;
worden de kadastrale registratie en kaarten vernieuwd, zonder dat nog een&#13;
rechtsmiddel openstaat. Vooral van notariële zijde is veel verzet tegen de vernieuwing&#13;
langs deze weg. Het rechtsgevolg van de vernieuwing is titelzuivering door verjaring. Tien jaar na&#13;
de inschrijving worden de rechten, opgenomen in de akte van vernieuwing, onaantastbaar&#13;
(art. 78, tweede lid jo art. 3.4.3.1 NBW; behalve hypotheek) en gaan beperkte&#13;
rechten teniet wegens verjaring van de rechtsvordering (art. 78, derde lid).&#13;
De vernieuwingsprocedure zal kunnen plaatsvinden in de gevallen te bepalen bij&#13;
amvb (art. 74), en wel vooral (MvT, blz. 114) wanneer vernieuwing uit maatschappelijk&#13;
oogpunt wenselijk is.&#13;
INLICHTINGEN&#13;
De bewaarder verleent desverlangd inzage van de openbare registers en geeft voor&#13;
eensluidend gewaarmerkte afschriften of uittreksels af van ingeschreven of in het register&#13;
van voorlopige aantekeningen geboekte stukken (art. 99), alsmede getuigschriften&#13;
omtrent het al dan niet bestaan van inschrijvingen of voorlopige aantekeningen.&#13;
De kadastrale en andere registraties zijn bestemd voor raadpleging door overheden&#13;
en burgers.&#13;
Van de kaarten, de kadastrale registratie en de veldwerken wordt desgevraagd inzage&#13;
of een afschrift of uittreksel verschaft (art. 102, eerste lid).&#13;
CORRECTIE VAN AFWIJKENDE GROOTTE&#13;
Wordt een van de tot dusver bekende gegevens afwijkende grootte vastgesteld, dan&#13;
hebben recht- en belanghebbenden een bezwaar- en beroepsrecht (art. 111, derde lid&#13;
jo art. 60-63). Het belang van de grootte komt vooral tot uiting bij de onderhandelingen&#13;
tussen verkoper en koper, bij de toetsing en de herziening van de pachtprijs&#13;
door de grondkamer (art. 5 en art. 19 Pachtwet) en bij de aanslag van ingelanden&#13;
in de waterschapslasten.&#13;
AANSPRAKELIJKHEID VAN DE STAAT&#13;
De Staat is jegens belanghebbenden aansprakelijk voor fouten bij de bijwerking van&#13;
de kadastrale registratie, de kaarten en bescheiden en bij de schriftelijke verstrekking&#13;
van inlichtingen daaruit (art. 117). De aansprakelijkheid strekt zich niet uit tot&#13;
mondelinge informaties.</content><legacyfootnotes/><footnotes><footnote/></footnotes><auteurs>Mr. D.L. Rodrigues-Lopes</auteurs><published>1990-08-01 00:00:00</published><modified>1990-08-01 00:00:00</modified><editiondate>1990-08-01</editiondate><htmlpath>https://denhollander.info/artikel/6240</htmlpath></article>
</articles></edition>