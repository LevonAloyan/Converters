<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2003</searchword><id>4545</id><udhid>UDH:TvAR/4545</udhid><titel>Een voorstel voor een nieuwe Wet ruimtelijke ordening</titel><searchwords><searchword>TvAR 10/2003</searchword><searchword>UDH:TvAR/4545</searchword></searchwords><attachments><attachment><name>2003_nr 10_Artikel_Gier.pdf</name><extention>pdf</extention><url>https://denhollander.info/download/4490/ci</url></attachment></attachments><inleiding>1. Inleiding&#13;
Op 23 mei jongstleden is het wetsvoorstel Nieuwe regels omtrent de ruimtelijke&#13;
ordening (Wet ruimtelijke ordening) door de regering aan de Tweede Kamer ter&#13;
behandeling aangeboden.1 Dit wetsvoorstel werd voorafgegaan door een voorontwerp&#13;
van een nieuwe Wro, in september 2001 gepubliceerd door het ministerie van&#13;
VROM onder de benaming Fundamentele Herziening Wet Ruimtelijke Ordening.&#13;
Over laatstgenoemd voorontwerp is al het nodige gepubliceerd, waarnaar wat betreft&#13;
menig onderdeel van het wetsvoorstel kan worden verwezen, omdat het wetsvoorstel&#13;
qua inhoud en opzet slechts op weinig onderdelen substantieel afwijkt van het eerdere&#13;
voorontwerp.2 Dit overigens in weerwil van de op onderdelen pittig te noemen&#13;
kritiek van de Raad van State3 op de eerste versie van het wetsvoorstel.&#13;
Binnen het bestek van deze bijdrage kan niet op de gehele inhoud van het wetsvoorstel&#13;
worden ingegaan. Voorafgegaan door een korte karakteristiek van de doelstellingen&#13;
van het wetsvoorstel, zal ik achtereenvolgens aandacht schenken aan een vijftal&#13;
onderwerpen:&#13;
– de nieuwe bestemmingsplanprocedure met inbegrip van de rechtsbescherming,&#13;
– de gedachte vernieuwing van de inhoud van het bestemmingsplan,&#13;
– het nieuwe instrumentarium van rijk en provincie,&#13;
– de nieuwe regeling van de planschadevergoeding, en&#13;
– de bevoegdheden tot handhaving van het bestemmingsplan.</inleiding><content>&#13;
2.	Algemene karakteristiek van het wetsvoorstel&#13;
&#13;
De doelstellingen van het wetsvoorstel zijn te vinden in de considerans, welke luidt dat het wenselijk is nieuwe regels te geven omtrent de ruimtelijke ordening “(…) teneinde de positie van het bestemmingsplan te versterken, de doelgerichtheid en doeltreffendheid van het ruimtelijk beleid te vergroten en de ruimtelijke regelgeving te vereenvoudigen”.  Anders gezegd, zou men die doelstellingen ook kunnen omschrijven als het herinrichten van het besluitvormingsproces en een herverdeling van bevoegdheden, teneinde tot een werkbaarder ruimtelijke ordening te geraken.&#13;
	Een wetsvoorstel met die strekking is hard nodig. Wanneer men de sobere en heldere inhoud van de WRO zoals die in 1965 in werking trad, vergelijkt met de uitgedijde en op onderdelen slecht toegankelijke WRO van 2000, om maar te zwijgen van de zeer grote hoeveelheid jurisprudentie die men moet kennen om foutloos met de WRO te kunnen werken, wordt duidelijk dat het zo niet langer kan. Het is dan ook de onmiskenbare verdienste van het wetsvoorstel dat het een beduidende sanering beoogt van wat aan wildgroei in de loop der decennia binnen de WRO is ontstaan.&#13;
&#13;
Daarbij is de regering heldere keuzen niet uit de weg gegaan, in het bijzonder op het vlak van de centralisatie die met het realiseren van grote(re) projecten gepaard is gegaan. En gebrek aan consequentie op dit punt is juist wat de “oude” WRO als een van haar belangrijkste gebreken aankleeft.  Een en ander heeft geleid tot een herverdeling van bevoegdheden tussen de gemeente en de hogere overheden, met als duidelijkste exponenent daarvan de introductie van het rijks- en provinciale bestemmingsplan.&#13;
	Juridisch tenminste zo interessant is de keuze die op het niveau van de gemeentelijke ruimtelijke ordening is gemaakt ten gunste van het plan boven de projectbesluitvorming (middels vrijstellingen). In de ruimtelijke besluitvorming dient het bestemmingsplan wederom centraal te staan, van de figuur van de “zelfstandige projectprocedure” wil de regering (nu opeens) niet meer weten. De artikel 19-vrijstellingsfiguur komt, behoudens een (onbeduidend? ) relict in artikel 3.16 van het wetsvoorstel, te vervallen. Iedere ontwikkeling die niet in het geldende bestemmingsplan past, zal in het vervolg via een (postzegel-)planherziening moeten plaatsvinden. En dat is ook voor de praktijk werkbaar, zo is de redenering van de regering, omdat de bestemmingsplanprocedure aanzienlijk wordt verkort, in het bijzonder door het wegvallen van het vereiste van goedkeuring door GS. Over de vraag of dit inderdaad zo werkbaar zal zijn als de regering beweert valt te twisten, een duidelijke keuze is het echter wél.&#13;
&#13;
Gevoegd bij die keuze om de positie van het bestemmingsplan te versterken en te dien einde de totstandkomingseisen met betrekking tot het bestemmingsplan te verlichten, streeft de regering naar een inhoudelijke verbreding van het bestemmingsplan, in het bijzonder wat de relatie met de milieurechtelijke normstelling betreft. Dit is echter verreweg het minst geslaagde onderdeel van het wetsvoorstel, om niet te zeggen dat dit streven grotendeels ‘fake’ genoemd mag worden.&#13;
	Een en ander zal in het onderstaande nader worden toegelicht.&#13;
&#13;
3.	De nieuwe bestemmingsplanprocedure&#13;
&#13;
De totstandkomingsprocedure van het bestemmingsplan, beschreven in artikel 3.8 van het wetsvoorstel, wordt aanzienlijk verkort.  Dat geschiedt zowel aan het begin als aan het einde van die procedure. Hoewel de inspraakfase, op grond van artikel 6a WRO, strikt genomen geen onderdeel van de planprocedure uitmaakt, leidt deze wel tot procedurele inspanningen ter voorbereiding van een ontwerp-bestemmingsplan en daarmee tot proceduretijd. De inspraakverplichting bij gemeentelijke ruimtelijke maatregelen, waaronder het bestemmingsplan, komt geheel te vervallen. Daardoor vangt de procedure straks aan, althans na het verplichte vooroverleg met de andere betrokken overheden, met de terinzagelegging van het ontwerp-bestemmingsplan.&#13;
	Vervolgens stelt de gemeenteraad het bestemmingsplan vast, waarbij wordt ingegaan op de ingediende zienswijzen. Die zienswijzen kunnen ook afkomstig zijn van GS en van de inspecteur. Voor GS is het indienen van een zienswijze inzake het ontwerp-bestemmingsplan bovendien formeelrechtelijk de enige mogelijkheid om hun invloed op de inhoud van het gemeentelijke bestemmingsplan te behouden, omdat een ingediende zienswijze de voorwaarde vormt voor het vervolgens kunnen uitvaardigen van een provinciale “algemene regel” , in de vorm van een provinciale verordening als bedoeld in artikel 4.1 van het wetsvoorstel, welke verhindert dat het bestemmingsplan in werking treedt. Deze provinciale interventie-bevoegdheid, die dus ook inzetbaar is gedurende een bestemmingsplanprocedure, is al wat resteert van de provinciale toezichtsrol in de ruimtelijke ordening, daar het goedkeuringsvereiste door GS komt te vervallen. Het laatste levert een aanzienlijke tijdwinst in de planprocedure op, daar naar geldend recht met de goedkeuringsfase, wanneer althans bedenkingen tegen het vastgestelde plan bij GS zijn ingediend, maximaal zes maanden zijn gemoeid. Dit laatste vormt bovendien een belangrijke rechtvaardiging van de keuze van de regering om de artikel 19-vrijstellingsfiguur (nagenoeg geheel) te laten vervallen, met als argument dat de versoberde bestemmingsplanprocedure in alle gevallen een doelmatige besluitvorming langs de lijn van het bestemmingsplan mogelijk maakt.&#13;
	Hoewel in theorie ieder bestemmingsplan middels indiening van een provinciale zienswijze en vervolgens uitgevaardigde algemene regel zou kunnen worden getorpedeerd, zie ik dat niet gebeuren. De conclusie lijkt mij dan ook onontkoombaar dat de provinciale invloed in de ruimtelijke ordening beduidend zal worden teruggebracht.  Een interventie-instrument, dat haast per definitie een meer incidenteel karakter heeft, is immers niet vergelijkbaar met de generale toezichthoudende positie die uit de goedkeuringsbevoegdheid voortvloeit.&#13;
&#13;
In artikel 3.8, eerste lid, onder d, wordt de mogelijkheid tot het indienen van zienswijzen aan een ieder geboden. Dat is ook naar geldend recht het geval, dat immers de (getrapte) actio popularis inzake het bestemmingsplan kent. Ingevolge de WRO leidt dat tot het beroepsrecht voor een ieder bij de rechter, onder het voorbehoud van het benut hebben van de eerdere mogelijkheden van zienswijzen en bedenkingen. Deze actio popularis, in het bijzonder waar deze het beroep op de rechter betreft, welke een ingrijpende inbreuk op de systematiek van de Awb inhoudt die het recht van bezwaar en beroep immers slechts aan belanghebbenden als bedoeld in artikel 1:2 toekent, is al lange tijd omstreden. Het betreft hier bovendien een in hoge mate “verpolitiekte” discussie, welke niet altijd met zakelijke argumenten is gevoerd. In dit verband kan nog verwezen worden naar een Utrechtse studie, in opdracht van het ministerie van VROM verricht, waarin gepoogd is de voor- en nadelen van de verschillende opties (wél of geen actio popularis in de ruimtelijke ordening en het milieurecht) op zakelijke wijze te schetsen.  De belangrijkste conclusie uit dat onderzoek is, vrij weergegeven, dat het afschaffen van de actio popularis in de ruimtelijke ordening (en het milieurecht) zo ongeveer het onverstandigste is wat men kan doen. En wel in de eerste plaats omdat de hantering van het belanghebbende-begrip bij bestemmingsplannen, zeker bij de grotere en in het bijzonder bij de buitengebied-plannen, problematisch is, hetgeen moet leiden tot een vergroting van de werklast van de rechter en tot het gevaar van juist een verdere juridisering, omdat voorzien kan worden dat veel over ontvankelijkheidskwesties samenhangend met het belanghebbende-begrip geprocedeerd zal worden. Voorts blijkt het gebruik dat in de praktijk door notoire niet-belanghebbenden van de actio popularis wordt gemaakt, uiterst beperkt te zijn. &#13;
	De actio popularis bij bestemmingsplannen was in het voorontwerp van de nieuwe Wro ook uitdrukkelijk gehandhaafd. In het wetsvoorstel is zij echter komen te vervallen en wordt aangesloten bij (artikel 7:1 jo. artikel 1:2 van) de Awb. Men zal in de memorie van toelichting echter tevergeefs zoeken naar een motivering van deze opmerkelijke ommezwaai. Daarover vindt men slechts het volgende vermeld: “Bij de bepaling van de kring van beroepsgerechtigden met betrekking tot het besluit tot vaststelling van het bestemmingsplan is aangesloten bij de Awb, d.w.z. beroepsrecht voor belanghebbenden”.  Dit kan natuurlijk niet, en te verwachten valt dan ook dat over dit, immers politiek-bestuurlijk belangrijke, punt tijdens de parlementaire behandeling van het wetsvoorstel de nodige schriftelijke stukken gewisseld zullen worden.&#13;
	Wat wél gehandhaafd is, overigens met een nogal wijdlopige motivering, is het beroep tegen het bestemmingsplan in één instantie, de Afdeling bestuursrechtspraak Raad van State. Dit ondanks de verwachte lastenverzwaring van de Afdeling, omdat het aantal bestemmingsplanberoepen onvermijdelijk zal toenemen, onder andere omdat de artikel 19-vrijstellingsfiguur komt te vervallen.&#13;
&#13;
4.	De gedachte vernieuwing van de inhoud van het bestemmingsplan&#13;
&#13;
De regering zet op dit onderdeel op een hoog ambitieniveau in, althans in de memorie van toelichting. Daar wordt namelijk gesproken van de wenselijkheid om in het bestemmingsplan een betere relatie te leggen tussen de ruimtelijke ordening en het milieubeleid. Een citaat ter illustratie van die ambitie: “De regering acht het denkbaar dat in bestemmingsplannen wettelijke (milieu)kwaliteitsnormen worden opgenomen, die op grond van de wet of de jurisprudentie (vrijwel) volledig bindend zijn. Aan de hand daarvan kan de toelaatbaarheid van bepaalde vormen van gebruik van de grond en/of bouwwerken worden getoetst”.  Hieruit spreekt de duidelijke wens tot integratie van milieunormen, maar ook van andere sectorale normen die relevant zijn voor het ruimtegebruik, in het bestemmingsplan.&#13;
&#13;
In het nieuwe artikel 3.1 van het wetsvoorstel, dat het huidige artikel 10 WRO moet gaan vervangen, is van die ambitie en vernieuwingsdrang echter geen sprake. Lezing van de beide artikelen leert dat zij onderling nauwelijks verschillen. Het enige relevante verschil tussen beide is, dat in het nieuwe artikel 3.1, eerste lid, bepaald wordt dat de gebruiksvoorschriften (voortaan “regels” geheten) bij de bestemming “in elk geval” regels omtrent het gebruik van de grond en de opstallen moeten betreffen, waar artikel 10, eerste lid, WRO volstaat met te bepalen dat de gebruiksvoorschriften nodig moeten zijn in verband met de gelegde bestemming. Moet uit de woorden “in elk geval” nu worden afgeleid dat straks ook andere “regels” dan gebruiksvoorschrfiten in verband met de bestemming in het bestemmingsplan mogelijk zijn? En zouden die andere “regels” dan bruikbaar kunnen zijn voor de integratie van het ruimtelijk en het overige beleid in het kader van een bestemmingsplan? Dat blijkt echter niet uit de memorie van toelichting en al helemaal niet uit de tekst van artikel 3.1 van het wetsvoorstel.  Integendeel, kan men zeggen, omdat het nieuwe artikel 3.1 evenzeer als het vigerende artikel 10 WRO uitgaat van de eis van een ruimtelijke relevantie van de gestelde voorschriften, die immers onverbrekelijk verbonden zijn met de gelegde bestemming en uitsluitend het gebruik van gronden en opstallen mogen betreffen. Bovendien blijft het leggen van bestemmingen ook volgens de nieuwe wettekst uitsluitend toegestaan indien dat ten behoeve van “een goede ruimtelijke ordening” nodig is. De verder in de memorie van toelichting gegeven voorbeelden van integratie van het bestemmingsplan met ander beleid, zoals de doorwerking van geluidsnormen en de zonering in verband met externe veiligheidsnormen, zijn alle voorbeelden van vormen van integratie die ook onder de huidige WRO zijn toegestaan en ook al geruime tijd worden gepraktiseerd. Met andere woorden: in de memorie van toelichting wordt een verruiming van de reikwijdte van het bestemmingsplan beleden, waaraan niet door enige daadwerkelijke wetgevingsactie gevolg wordt gegeven. De Raad van State heeft in zijn advies bij de regering aangedrongen op meer helderheid, in het bijzonder op dit punt.  Die is door de regering in dit wetsvoorstel echter niet geboden. Wij kunnen hierover verder dan ook zwijgen.&#13;
&#13;
Een integratie-actie die niet alleen met de mond beleden, maar ook in een wetgevingshandeling uitgewerkt is, is de gedeeltelijke samensmelting van het instrumentarium uit de Wet op de stadsvernieuwing (stadsvernieuwingsplan en leefmilieuverordening) en het bestemmingsplan. In de artikelen 3.4 en 3.5 van het wetsvoorstel worden namelijk enkele rechtsgevolgen van die stadsvernieuwingsinstrumenten verbonden aan het bestemmingsplan en voorts is in artikel 3.3 (nader uitgewerkt in de artikelen 3.13 en 3.14) de mogelijkheid van een sloopvergunningvereiste in het wetsvoorstel opgenomen. Hier is dus wél sprake van een daadwerkelijke integratie, maar anderzijds is dit ook weer niet zo’n kunst, daar de Wet op de stadsvernieuwing en de daarin voorziene instrumenten een afsplitsing van de WRO vormden.&#13;
&#13;
Al met al luidt mijn conclusie dat er wat betreft de inhoudelijke mogelijkheden en reikwijdte van het bestemmingsplan ingevolge het wetsvoorstel niet veel nieuws onder de zon is. &#13;
&#13;
5.	Het nieuwe instrumentarium van rijk en provincie&#13;
&#13;
Nagenoeg alle instrumenten van rijk en provincie waarmee het eigen ruimtelijk beleid kan worden geprofileerd en voorts kan worden geïntervenieerd in het ruimtelijk beleid van de lagere overheden, komen te vervallen. Pkb en streekplan, aanwijzingsbevoegdheden (artikel 37 WRO), vervangingsbevoegdheden (artikel 19a en 29 WRO) en Nimby-bevoegdheden (artikel 40 en 41 WRO) zullen, naast de eerdergenoemde goedkeuringsbevoegdheid van GS, verdwijnen of - beter gezegd - worden ingeruild voor nieuwe instrumenten. Die nieuwe instrumenten zijn: de zogeheten structuurvisies, de aanwijzingsbevoegdheden met betrekking tot het bestemmingsplan, in het voorontwerp nog algemene en bijzondere “instructies” geheten, in de vorm van algemene regels (AMvB dan wel provinciale verordening) en specifieke beschikkingen (van een minister dan wel van GS) en de rijks- en provinciale bestemmingsplanbevoegdheid.&#13;
&#13;
De wettelijke planfiguren pkb en streekplan, en daarmee de mogelijkheid tot het vaststellen van de zogenaamde concrete beleidsbeslissingen (van artikel 1 WRO) als juridisch bindende onderdelen van die in beginsel indicatieve beleidsplannen, komen dus te vervallen. Daarvoor in de plaats worden in het wetsvoorstel de facultatieve structuurvisies van rijk en provincie, en overigens ook van de gemeente, geïntroduceerd (artikel 2.1 t/m 2.4). Een juridisch bindende werking van de structuurvisie voor andere bestuursorganen wordt door de regering uitdrukkelijk uitgesloten. De structuurvisie zou uitsluitend een zelfbindende werking voor het vaststellend bestuursorgaan (mogen) hebben en, in dat verband, ten hoogste beleidsregels kunnen bevatten. &#13;
	Na de, niet onverdeeld gunstige, ervaringen die met het fenomeen van de concrete beleidsbeslissingen in pkb en streekplan (en ook regionaal structuurplan) zijn opgedaan, is het streven van de regering tot ‘de-juridisering’ van de hogere ruimtelijke plannen op zichzelf goed te begrijpen. Het punt is alleen dat sedert de aanvaarding van de beginselen van behoorlijk bestuur, al dan niet gecodificeerd in de Awb, en zeker sedert het onderbrengen van de figuur van de beleidsregels in diezelfde Awb nagenoeg iedere schriftelijke uiting van een bestuursorgaan, hoe indicatief bedoeld ook, tenminste enige juridische relevantie bezit. Van een zuiver indicatieve betekenis van een beleidsstuk zal dan ook nog maar zelden sprake kunnen zijn. Ook blijft de gedachte functie en inhoud van de structuurvisie in het wetsvoorstel nogal in het vage. Zo wordt uitdrukkelijk geen (verplicht) verband gelegd tussen de structuurvisie en de hantering van het, in het onderstaande te behandelen, interventie-instrumentarium.&#13;
	Al met al doet de idee van de structuurvisie sterk denken aan de bedoelingen van de wetgever in het begin van de jaren 60 van de vorige eeuw met het provinciale streekplan, toen de eerste versie van de WRO werd voorbereid. Daarbij moet echter - het zij herhaald - de kanttekening worden gemaakt dat de bestuursrechtelijke tijden sedertdien ingrijpend zijn veranderd. En waarschijnlijk met het oog op het laatste is de bestuursrechtelijke rechtsbescherming tegen het besluit tot vaststelling van een structuurvisie (voor alle zekerheid) uitgesloten, doordat dit besluit geplaatst wordt op de negatieve lijst behorende bij artikel 8:5 Awb.&#13;
&#13;
De harde kern van het instrumentarium voor rijk en provincie om het ruimtelijk beleid van de lagere overheden te kunnen beïnvloeden en te sturen is gelegen in de tweeledige interventie-bevoegdheid van enerzijds de “algemene regels”, te stellen door de Kroon bij AMvB dan wel door PS bij provinciale verordening, en anderzijds de specifieke aanwijzingen, bij beschikking uit te vaardigen door een minister (niet noodzakelijkerwijs die van VROM, zij het wel altijd in overeenstemming met hem) dan wel door GS. De laatstgenoemde specifieke aanwijzingsbevoegdheid is niet meer dan een, enigszins gemodificeerde, voortzetting van de bestaande aanwijzingsbevoegdheid van artikel 37 WRO. De bevoegdheid voor de Kroon en voor PS tot het stellen van “algemene regels” met betrekking tot het bestemmingsplan is echter volstrekt nieuw. Op dit onderdeel kan het commentaar dan ook vooral worden gericht.&#13;
	Voor het hanteren van de bevoegdheid om algemene regels te stellen zal volgens de regering aanleiding bestaan, waar het nodig is om ruimtelijke kwaliteitseisen te stellen waaraan bestemmingsplannen in het algemeen of bestemmingsplannen in nader aangeduide gebieden moeten voldoen. Als voorbeelden van dergelijke gevallen noemt de regering de eis dat het bouwen in het stroomgebied van de grote rivieren moet worden verhinderd (“Ruimte voor de rivier”) en de eisen met betrekking tot het in acht nemen van afstanden tussen concurrerende bestemmingen (zoals met het oog op externe veiligheid).  Een bijzondere variant van deze bevoegdheid is de aanwending daarvan gedurende een bestemmingsplanprocedure, waarop in het voorgaande reeds gewezen werd. Op deze wijze kan het hoger gezag verhinderen dat een hem onwelgevallig bestemmingsplan in werking treedt (zie daarvoor artikel 3.7. vijfde en zesde lid, van het wetsvoorstel).&#13;
	Omdat het hier algemeen verbindende voorschriften betreft staat daartegen, ingevolge artikel 8:2 Awb, geen bestuursrechtelijke rechtsbescherming open. Wel kan natuurlijk in enige latere bestuursrechtelijke procedure - bijvoorbeeld naar aanleiding van de verlening of weigering van een bouwvergunning en, niet te vergeten, het beroep tegen het bestemmingsplan dat ter uitvoering van de algemene regel is vastgesteld – een beroep op de vermeende onrechtmatigheid van de algemene regel worden gedaan.&#13;
	Het bijzondere van de figuur van de algemene regel is dat zij na haar bekendmaking rechtstreeks doorwerkt bij de aanleg- en bouwvergunningverlening, en overigens ook bij het nieuw in te voeren sloopvergunningenstelsel. De algemene regel zal namelijk worden toegevoegd aan het limitatief-imperatieve toetsingskader dat bij de verlening van die vergunningen wordt gehanteerd. Dat is geschied in het wetsvoorstel zelf dan wel in een in artikel 44 Woningwet op te nemen aanvulling. Op deze wijze krijgt de algemene regel een rechtstreekse werking, die derhalve niet afhankelijk is van enige gemeentelijke besluitvorming.&#13;
	Wél is duidelijk dat het laatste bijzondere eisen, in het bijzonder vanuit het rechtszekerheidsbeginsel, aan de duidelijkheid en – vooral – de exactheid van de algemene regel stelt, die immers als verplicht toetsingskader bij in de regel gedetailleerde aanvragen om vergunning moet kunnen voldoen. Omdat, zoals gezegd, in een latere bestuursrechtelijke procedure inzake de vergunningverlening de rechtmatigheid van de algemene regel kan worden aangevochten, lijkt mij dit de Achilleshiel van de voorgestelde regeling te zijn. Maar ook in een beroep tegen het bestemmingsplan dat ter uitvoering van de algemene regel is vastgesteld, kan de rechtmatigheid van de algemene regel aan de orde worden gesteld. Dat dit de rechtszekerheid van de justitiabelen niet bevordert, moge duidelijk zijn.&#13;
&#13;
Wat betreft de in het wetsvoorstel opgevoerde bestemmingsplanbevoegdheid van rijk en provincie zijn naar mijn inschatting minder juridische problemen te verwachten. Maar misschien wel praktische en bestuurlijke, omdat niet te verwachten valt dat van deze bevoegdheid per saldo veel gebruik zal worden gemaakt. Zou dat wél het geval zijn, dan zou dat werkelijk een breuk met het verleden betekenen. Overigens heb ik met de bestemmingsplanbevoegdheid op hogere niveaus dan het gemeentelijke geen moeite, voor zover althans werkelijk sprake is van provinciale dan wel nationale belangen, hetgeen de artikelen 3.19 en 3.20 van het wetsvoorstel als voorwaarden terzake stellen. De opkomst van een grote hoeveelheid bijzondere (project-)wetten tijdens de afgelopen 15 jaren heeft immers wel bewezen dat bij veel ruimtelijke ontwikkelingen niet (louter) van gemeentelijke maar (vooral) van hogere belangen sprake is. Als voorbeelden van dergelijke nationale belangen noemt de regering, onder meer, complexe grensoverschrijdende projecten, ‘klassieke’ nationale projecten en activiteiten zoals de landsverdediging en de beveiliging tegen grootschalige overstromingen alsook de noodzakelijke omzetting van EU-richtlijnen. &#13;
	En bovendien bestaat de rijks en provinciale bestemmingsplanbevoegdheid naar geldend recht al, zij het slechts in de vorm van een plaatsvervangend besluit wanneer een eerder gegeven aanwijzing door de gemeenteraad niet is opgevolgd (zie daarvoor artikel 38 WRO).&#13;
	Daarbij komt dat mijns inziens aan de figuur van het rijks-bestemmingsplan verre de voorkeur kan worden gegeven boven, bijvoorbeeld, de constructie in (artikel 15 van de) Tracéwet waarbij het tracébesluit, voor zover dat niet spoort met het geldende bestemmingsplan, geldt als artikel 19-vrijstelling van datzelfde bestemmingsplan.&#13;
&#13;
6.	De nieuwe regeling van de planschadevergoeding&#13;
&#13;
In Afdeling 6.1, die opmerkelijk genoeg niet langer “Schadevergoeding” maar “Tegemoetkoming in schade” heet, is de nieuwe regeling van de vergoeding van planschade opgenomen. Ten principale is er niet veel veranderd aan de geldende regeling in artikel 49 WRO. De planologische besluiten die potentieel schadevergoedingsplichtig zijn zijn dezelfde gebleven, met uitzondering van de artikel 19-vrijstelling die immers (nagenoeg geheel) zal gaan verdwijnen. Wél is het recht op schadevergoeding nader ingeperkt, doordat in artikel 6.2 van het wetsvoorstel een korting van 5 procent  wordt aangebracht op de vergoeding van inkomensschade en van de indirecte schade  in de vorm van waardevermindering van het onroerend goed. Overigens was in het voorontwerp Wro sprake van een korting van 10 procent, zodat gezegd kan worden dat op dit punt het (politieke) loven en bieden al begonnen is. Voor het overige zijn in het wetsvoorstel enkele andere beperkingen van de schadevergoedingsplicht van de overheid te vinden, die echter alle in wezen een codificatie van de jurisprudentie van de bestuursrechter over het planschadevergoedingsrecht zijn. Te noemen valt hier de algemene beperkingsgrond van het “normaal maatschappelijk risico” (artikel 6.2, eerste lid) en die van de (actieve en passieve) voorzienbaarheid (artikel 6.3). &#13;
	Voor de praktijk van de behandeling van planschadeclaims is nog van belang dat een, na toewijzing te restitueren, recht van 300 euro geheven wordt (artikel 6.4) en voorts dat, in weerwil van wat de Awb over de kosten in bestuurlijke voorprocedures bepaalt, B&amp;W de redelijkerwijs gemaakte kosten van rechtsbijstand en van andere deskundige bijstand vergoeden, bij toewijzing van de schadeclaim althans.&#13;
&#13;
7.	De bevoegdheden tot handhaving van het bestemmingsplan&#13;
&#13;
Aan de bestaande bevoegdheden tot handhaving van het bestemmingsplan op gemeentelijk niveau wordt in het wetsvoorstel niets gewijzigd. De enige wijziging in het handhavingsrecht is dat voortaan ook de minister van VROM een duidelijke rol, in eerste instantie als toezichthouder en in het uiterste geval ook als handhaver, krijgt toebedeeld. Artikel 7.7 van het wetsvoorstel geeft de minister de bevoegdheid om “indien dat in het belang van een goede ruimtelijke ordening geboden is” van B&amp;W te vorderen dat zij tegen een overtreding van het bestemmingsplan met een handhavingsbesluit optreden (eerste lid) en wanneer B&amp;W geen gevolg geven aan die vordering, kan de minister “voor rekening van de gemeente de gevorderde beschikking geven en uitvoeren” (tweede lid). Op deze wijze kan de minister veel rechtstreekser en krachtdadiger ingrijpen in de gemeentelijke handhavingspraktijk, wanneer daartoe aanleiding bestaat. &#13;
	Gelet op de problemen die zich in de gemeentelijke handhavingspraktijk voordoen,  is het mogelijk maken van een grotere ministeriële bemoeienis te volgen, alleen kan men zich afvragen in hoeverre dit zich tegen die minister zelf zou kunnen keren. Voorstelbaar is immers dat tal van verzoeken om tegen een gemeentelijke praktijk op te treden op die minister af zullen komen en dat diens optreden naar alle waarschijnlijkheid toch tot vrij spaarzame (uiterste) gevallen beperkt zal zijn. Dit zal leiden tot vele ministeriële weigeringsbesluiten om van de nieuw gecreëerde bevoegdheden gebruik te maken en mogelijkerwijs tot menig beroep op de rechter daartegen. Of de handhavingspraktijk daarmee werkelijk gediend is valt te betwijfelen.&#13;
&#13;
8.	Slotopmerking&#13;
&#13;
Met het wetsvoorstel voor een nieuwe Wro wordt een wetgevingsactie ingezet die, al langere tijd, hard nodig is. De huidige WRO voldoet immers niet meer, als gevolg van zijn gebrek aan systematiek en zijn wijdlopigheid. Haast iedere systematische wijziging van de WRO is dan eigenlijk welgedaan. Daarbij komt dat het voorstel van de Wro – hoe men de daarin gedane inhoudelijke keuzen ook waardeert – een, zeker vergeleken met de huidige WRO, toegankelijke en betrekkelijk eenvoudige systematiek kent.&#13;
	Samengevat zou men kunnen zeggen dat het wetsvoorstel een verheldering van de bestuurlijke verhoudingen in de ruimtelijke ordening en een versobering van de ruimtelijke besluitvorming nastreeft, waarbij het dereguleringsstreven nu eens niet alleen met de mond beleden wordt, maar ook daadwerkelijk in praktijk wordt gebracht. Met het wetsvoorstel wordt het bed van de ruimtelijke ordening dus flink opgeschud, maar of de gedane keuzen en nieuw gecreëerde instrumenten, in het bijzonder op het niveau van rijk en provincie, voor de praktijk in voldoende mate werkbaar zullen zijn, is vers twee.&#13;
</content><legacyfootnotes>* Mr. A.A.J. de Gier is senior docent-onderzoeker staats- en bestuursrecht en verbonden aan het&#13;
Centrum voor Omgevingsrecht en -beleid, Universiteit Utrecht.&#13;
1. TK 2002-2003, 28 916, nrs 1-3.&#13;
2. Van de verschenen publicaties over het voorontwerp Wro kunnen worden genoemd: P.J.J. van Buuren,&#13;
‘De fundamentele herziening van de Wet op de ruimtelijke ordening’, Bouwrecht 2002, p. 109-114,&#13;
A.A.J. de Gier, ‘Het voorontwerp Wro en de bovengemeentelijke ruimtelijke ordening’, en M.B.Ph.&#13;
Geeraedts, ‘Treft de Fundamentele Herziening van de WRO doel?’, Bouwrecht 2002, p. 279-286 resp.&#13;
p. 286-291 en het themanummer Voorontwerp Wro van het Tijdschrift voor Omgevingsrecht 2001,&#13;
p. 157-178.&#13;
3. Advies van de Raad van State, TK 2002-2003, 28 916, A.&#13;
4. TK 2002-2003, 28 916, nr. 2, p. 1. De in de considerans daaraan voorafgaand gebezigde frase “ter bevordering&#13;
van een duurzame ruimtelijke kwaliteit” laat ik maar achterwege, want daar kan ik hoegenaamd&#13;
niets mee en – wat belangrijker is – zij heeft niet aantoonbaar geleid tot enige wettelijke verandering of&#13;
vernieuwing.&#13;
5. De, in sommige gevallen onterechte, overheersende positie van de gemeenteraad als bestemmingsplanmaker&#13;
werd destijds door De Haan al een ‘weeffout in de WRO’ genoemd. Het gevolg daarvan is overigens&#13;
een veelheid aan sectorwetgeving geweest, waarin die verschillende sectoren hun eigen besluitvormingsproces,&#13;
met inbegrip van de ruimtelijke aspecten daarvan, hebben gecreëerd. Men denke daarbij, onder&#13;
meer, aan de Tracéwet, de Wet op de waterkering, de Wet vijfde baan Schiphol en de Reconstructiewet&#13;
concentratiegebieden.&#13;
6. Of dit relict inderdaad slechts onbeduidend zal zijn, moet blijken uit de AMvB die te gelegener tijd als&#13;
uitvoeringsbesluit van de nieuwe Wro zal worden opgesteld.&#13;
7. De duur van de nieuwe bestemmingsplanprocedure, te rekenen vanaf het moment van terinzagelegging&#13;
van het ontwerp, wordt door de regering berekend op maximaal 30 weken. Dit echter wanneer geen&#13;
sprake is van een interventie van rijk of provincie in die procedure, waarover in het navolgende meer.&#13;
8. Op de interventie in het gemeentelijk beleid door rijk en provincie middels algemene regels en specifieke&#13;
aanwijzingen wordt in onderdeel 5. van deze bijdrage nader ingegaan.&#13;
9. Zie hierover ook A.G. Bregman, A.A.J. de Gier, A.Z.R. Koning en D.A. Lubach, De provinciale&#13;
instructiebevoegdheden ingevolge het voorontwerp Wro, mei 2002. Het is in dit opzicht wellicht merkwaardig&#13;
te noemen dat de provinciale reactie, in de vorm van het commentaar van het IPO, op het voorontwerp&#13;
Wro zo’n (onverdeeld) positieve teneur had.&#13;
10. A.A.J. de Gier, J. Robbe en Ch. Backes, De actio popularis in het ruimtelijke ordenings- en het milieurecht,&#13;
een onderzoek naar de werking van de actio popularis in de praktijk en naar het gewicht dat aan&#13;
de argumenten inzake de wenselijkheid van de actio popularis moet worden toegekend, ministerie van&#13;
VROM, juni 1999.&#13;
11. De Gier, Robbe en Backes, a.w., p. 42 e.v.&#13;
12. MvT, p. 32 en 33.&#13;
13. MvT, p. 21 en 22.&#13;
14. Overigens komt de, in de praktijk betekenisloos gebleken, zinsnede: (de gebruiksvoorschriften, dG)&#13;
“(…) mogen geen eisen bevatten met betrekking tot de structuur van agrarische bedrijven” uit artikel&#13;
10, eerste lid, WRO in het nieuwe artikel 3.1 te vervallen. Datzelfde geldt voor de zinsnede dat de&#13;
gebruiksvoorschriften “(…) slechts om dringende redenen een beperking van het meest doelmatige&#13;
gebruik (mogen) inhouden”, maar dat heeft evenmin consequenties, omdat die bepaling wordt geacht&#13;
onderdeel uit te maken van de norm van “een goede ruimtelijke ordening”.&#13;
15. Advies van de Raad van State, TK 2002-2003, 28 916, A, p. 6 en 7.&#13;
16. Tot dezelfde conclusie komt A.G.A. Nijmeijer in diens, binnenkort (najaar 2003) in het Tijdschrift voor&#13;
Omgevingsrecht te publiceren, bijdrage ‘Een kwestie van inhoud, het nieuwe art. 10 WRO en de&#13;
(on)wenselijkheid van een verruimde reikwijdte van de WRO nader beschouwd’.&#13;
17. MvT, p. 14 en 15.&#13;
18. MvT, p. 41 en 42.&#13;
19. Mvt, p. 53.&#13;
20. Dat wil zeggen: 5 procent van de hoogte van het inkomen of de waarde van het onroerend goed onmiddellijk&#13;
voor het ontstaan van de schade.&#13;
21. De schade die – anders dan de directe schade – niet het gevolg is van een wijziging van het planologisch&#13;
regime met betrekking tot het perceel of gebouwde zelf, maar van een dergelijke wijziging met betrekking&#13;
tot een naburig gelegen perceel.&#13;
22. Zie daarover ook G.M. van den Broek, ‘De planschaderegeling in de nieuwe Wro: terug naar af’, Bouwrecht&#13;
2002, p. 757-763.&#13;
23. Van een dergelijke aanleiding kon gesproken worden in de “kwestie-Valkenswaard” (ABRvS 20 november&#13;
2002, AB 2003, nrs. 1 en 2), waarin zelfs sprake was van een spontane vernietiging door de Kroon&#13;
van bouwvergunningen, die reeds formele rechtskracht(!) bezaten. Deze kwestie vormt overigens ook&#13;
de achtergrond van artikel 7.6 van het wetsvoorstel, waarin de minister de bevoegdheid krijgt te vorderen&#13;
dat verleende vergunningen worden ingetrokken.&#13;
24. Hierover bestaat een massa literatuur en (uiteraard) jurisprudentie. Ik noem hier alleen F.C.M.A.&#13;
Michiels en J.E. Hoitink, Handhaven met beleid, een empirisch-juridische studie naar de handhaving&#13;
van bestemmingsplannen, W.E.J. Tjeenk Willink 1993.&#13;
</legacyfootnotes><footnotes><footnote/></footnotes><auteurs>mr. A.A.J. de Gier</auteurs><published>2003-10-01 00:00:00</published><modified>2003-10-01 00:00:00</modified><editiondate>2003-10-01</editiondate><htmlpath>https://denhollander.info/artikel/4545</htmlpath></article>
</articles></edition>