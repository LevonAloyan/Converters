<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2021</searchword><id>16568</id><udhid>UDH:TvAR/16568</udhid><titel>Ruimtelijke ordening - Rechtbank Midden-Nederland, 24 april 2020 en 1 september 2020, ﻿ECLI:NL:﻿RBMNE:2020:1713 (Legger oppervlaktewateren 2018) (TvAR 2021/8047)</titel><searchwords><searchword>TvAR 2/2021</searchword><searchword>TvAR 2021/8047</searchword><searchword>UDH:TvAR/16568</searchword></searchwords><attachments><attachment><name>21548.pdf</name><extention>pdf</extention><url>https://denhollander.info/download/21548/ci</url></attachment></attachments><inleiding/><content>&lt;p class="rechters"&gt;(mrs. N.M.H. van Ek, R.C. Moed en A.R. Klijn )&lt;/p&gt;&lt;p class="annotator"&gt;Met noot J. Heinen&lt;/p&gt;&lt;h3&gt;Ruilverkaveling. en ECLI:NL:RBMNE:2020:3791&lt;/h3&gt;&lt;p&gt;[Waterschapswet, art.86 lid 3; Algemene wet bestuursrecht, art.3:2, art. 3:46, art. 8:51a, art. 8:51b lid 1, art. 8:72 lid 4a, art. 8:80a]&lt;/p&gt;&lt;p&gt;Bij ruilverkaveling is het onderhoud van de watergang aan verweerder toegewezen. In de Legger oppervlaktewateren legt verweerder de onderhoudsplicht voor de kantzone op aan eisers. In strijd met artikel 3:4, eerste en tweede lid, van de Awb is geen sprake van een volledige en evenredige belangenafweging. Verweerder heeft de maatschappelijke kosten voor onderhoud met een maaiboot niet inzichtelijk gemaakt, en heeft dus niet afgewogen of die kosten rechtvaardigen dat de onderhoudsplicht aan eisers wordt opgelegd. Voor zover het in het algemeen belang gerechtvaardigd zou zijn om het onderhoud aan eisers op te leggen, staat het nadeel voor eisers doordat zij daarvan ook zelf de (volledige) kosten moeten dragen, zonder daarvoor een compensatie te ontvangen, niet in verhouding tot het met de onderhoudsplicht beoogde doel om maatschappelijke kosten te beperken.&lt;/p&gt;&lt;h3&gt;tussenuitspraak van de meervoudige kamer van 24 april 2020 in de zaak tussen&lt;/h3&gt;&lt;p&gt;1.&amp;nbsp;&lt;span class="bold"&gt;[eiser 1]&lt;/span&gt;, te [woonplaats] , eiser 1,&lt;/p&gt;&lt;p&gt;2.&amp;nbsp;&lt;span class="bold"&gt;[eiser 2]&lt;/span&gt;, te [woonplaats] , eiser 2,&lt;/p&gt;&lt;p&gt;samen aangeduid als eisers,&lt;/p&gt;&lt;p&gt;en&lt;/p&gt;&lt;p&gt;&lt;span class="bold"&gt;Het algemeen bestuur van het Hoogheemraadschap De Stichtse Rijnlanden&lt;/span&gt;, verweerder.&lt;/p&gt;&lt;h3&gt;Inleiding&lt;/h3&gt;&lt;p&gt;1. Eisers hebben een woning aan de [straatnaam] . Hun percelen worden aan de achterzijde begrensd door de [naam watergang] , een primaire watergang.&lt;/p&gt;&lt;p&gt;2. In 2012 heeft verweerder de Legger oppervlaktewateren 2012 (de Legger 2012) en de daarbij behorende leggerkaart vastgesteld. In de Legger 2012 is bepaald dat eisers als aangelanden, dat wil zeggen als eigenaar van de aangrenzende percelen, onderhoudsplichtig zijn voor het gewoon onderhoud van de kopse kanten bij de [naam watergang] , dus voor een gedeelte grenzend aan de kant van het water (het zogenoemde deel van het natte profiel). In de afgelopen jaren heeft het college van dijkgraaf en hoogheemraden van De Stichtse Rijnlanden verschillende keren handhavend opgetreden tegen eisers omdat zij hun onderhoudsverplichtingen niet waren nagekomen. De door eiser 1 ingestelde (hoger) beroepen tegen de handhavingsbesluiten slaagden niet. Bij de beoordeling van de rechtmatigheid van deze handhavingsbesluiten is van het bepaalde in de Legger 2012 uitgegaan, omdat eiser 1 hiertegen geen beroep had ingesteld.&lt;/p&gt;&lt;p&gt;3. In een besluit van 20 februari 2019 (het bestreden besluit) heeft verweerder de Legger oppervlaktewateren 2018 (de Legger 2018) vastgesteld. Dat besluit is voorbereid met een uniforme openbare voorbereidingsprocedure als bedoeld in afdeling 3.4 van de Algemene wet bestuursrecht (Awb), waarbij beide eisers een zienswijze tegen het ontwerp hebben ingediend. De Legger 2018 is op 1 mei 2019 in werking getreden.&lt;/p&gt;&lt;p&gt;4. In artikel 4, eerste lid, sub b, van de Legger 2018 worden eisers als aangelanden opnieuw aangewezen als onderhoudsplichtigen voor het gewoon onderhoud van een deel van het natte profiel van de watergang, dus van het eerste deel van het water (tot aan 40 centimeter diepte) van de [naam watergang] . Vanaf het diepere deel is het waterschap onderhoudsplichtig.&lt;/p&gt;&lt;p&gt;5. Eisers hebben beroep ingesteld tegen het bestreden besluit. Het beroep is behandeld op de zitting van 13 maart 2020. Eisers waren daarbij aanwezig. Namens verweerder zijn mr. [A] en gebiedsmanager [B] verschenen.&lt;/p&gt;&lt;h3&gt;De vertegenwoordiging van verweerder&lt;/h3&gt;&lt;p&gt;6. De rechtbank moet ambtshalve beoordelen of iemand bevoegd is om namens een ander in de beroepsprocedure op te treden. Over de vertegenwoordiging van verweerder overweegt de rechtbank in dit verband als volgt.&lt;/p&gt;&lt;p&gt;7. Op de zitting is gebleken dat de namens verweerder verschenen gemachtigden waren gemachtigd door het college van dijkgraaf en hoogheemraden (het dagelijks bestuur). Volgens de gemachtigden is het dagelijks bestuur bevoegd om namens het algemeen bestuur van het Hoogheemraadschap De Stichtse Rijnlanden (het algemeen bestuur) verweer te voeren en het algemeen bestuur te vertegenwoordigen op zittingen. De grondslag daarvoor zou zijn gelegen in artikel 86, derde lid, van de Waterschapswet en (de toelichting op) artikel 2 van de Delegatieregeling Hoogheemraadschap De Stichtse Rijnlanden 2014.&lt;/p&gt;&lt;p&gt;8. In artikel 86, derde lid, van de Waterschapswet wordt aan het dagelijks bestuur de bevoegdheid toegekend om spoedshalve beroep in te stellen namens het algemeen bestuur, als op basis van een wettelijk voorschrift een recht van beroep toekomt aan het algemeen bestuur. Het doel van dat artikel is het veiligstellen van beroepstermijnen. Naar het oordeel van de rechtbank kan het voeren van verweer in beroepsprocedures tegen het algemeen bestuur van het Hoogheemraadschap De Stichtse Rijnlanden niet onder dat artikel geschaard worden.&lt;/p&gt;&lt;p&gt;9. In artikel 2 van de Delegatieregeling worden bevoegdheden met betrekking tot het voeren van rechtsgedingen door het algemeen bestuur gedelegeerd aan het dagelijks bestuur. In het derde lid wordt de volgende bevoegdheid vermeld: ‘De bevoegdheid tot het instellen van beroep, het maken van bezwaar alsmede het verzoeken om een voorlopige voorziening of om schorsing van het aangevochten besluit als bedoeld in artikel 86 derde lid Waterschapswet’. Bij de toelichting op artikel 2 wordt in het algemeen gesteld dat in dit artikel alle bevoegdheden voor het voeren van een rechtsgeding zijn gedelegeerd en dat het dagelijks bestuur de volle bevoegdheid krijgt om rechtsgedingen te voeren. In de toelichting op het derde lid staat dat daarin de bevoegdheid om beroep in te stellen geheel is gedelegeerd. Naar het oordeel van de rechtbank volgt uit de bewoordingen van (de toelichting op) artikel 2, derde lid, van de Delegatieregeling in samenhang gelezen met artikel 86, derde lid, van de Waterschapswet dat het gaat om de bevoegdheid om beroep in te stellen tegen besluiten van andere bestuursorganen. Niet blijkt hieruit dat ook de bevoegdheid om verweer te voeren in beroepszaken over de eigen besluiten wordt gedelegeerd aan het dagelijks bestuur.&lt;/p&gt;&lt;p&gt;10. De conclusie op zitting was dan ook dat niet gebleken is dat het dagelijks bestuur bevoegd is om namens verweerder verweer te voeren en verweerder op zitting te vertegenwoordigen. De rechtbank heeft echter geen aanleiding gezien om in dit geval hieraan consequenties te verbinden. De verschenen gemachtigden hebben namelijk verklaard dat zij werkzaam zijn bij verweerder en dat zij zich bevoegd achten om ook het woord te voeren namens verweerder.&lt;/p&gt;&lt;h3&gt;De standpunten van partijen&lt;/h3&gt;&lt;p&gt;11. Eisers zijn het niet eens met de onderhoudsverplichtingen die in de Legger 2018 aan hen zijn opgelegd. Eisers hebben gewezen op de afspraken die zij in 2002 met het waterschap hebben gemaakt. Zij hebben hiertoe een gedeelte van de notariële akte ruilverkaveling [.] van 8 november 2002 en een deel van een notitie over de uitgangspunten voor vaststelling van het begrenzingenplan voor de ruilverkaveling met bijbehorende staten en tekeningen overgelegd. Uit deze stukken volgt volgens eisers dat de eigendom, het beheer en het onderhoud van de [naam watergang] naar het waterschap is gegaan. De onderhoudsverplichtingen die nu op grond van de Legger 2018 worden opgelegd aan eisers als de aangelanden van de [naam watergang] zijn daarmee in strijd. Eisers vinden dat verweerder zich bij het opstellen van de Legger 2018 aan de in 2002 gemaakte afspraken moet houden.&lt;/p&gt;&lt;p&gt;12. Verweerder stelt zich in het verweerschrift op het standpunt dat de notariële akte waar eisers het over hebben een privaatrechtelijke aangelegenheid betreft. De verplichting tot onderhoud is op grond van het publiekrecht geregeld. Hierbij geldt geen verplichting dat alleen aan de juridische eigenaar een onderhoudsverplichting kan worden opgelegd. Volgens verweerder is het redelijk om de onderhoudsverplichtingen voor het deel van het natte profiel van de watergang aan eisers op te leggen. Volgens verweerder is het voor eisers relatief eenvoudig om de werkzaamheden uit te voeren. Eisers moeten tussenslootjes op het perceel toch al schoonhouden. Voor verweerder zou het onderhoud veel lastiger zijn.&lt;/p&gt;&lt;p&gt;13. Verweerder heeft op de zitting erkend dat bij de ruilverkaveling in 2002 naast de eigendom ook het onderhoud van de [naam watergang] aan verweerder is toegewezen. Dit volgt volgens verweerder uit het (niet in deze procedure overgelegde) begrenzingenplan. De compensatie van de betrokken eigenaren was gelegen in de algehele ruilverkaveling met betere afwatering en verbeterde bruikbaarheid. Verweerder heeft op de zitting toegelicht dat ervoor is gekozen om in de Legger 2018 een uitzondering te maken op de in 2002 gemaakte afspraken over het onderhoud van de [naam watergang] . Het gewoon onderhoud van een deel van het natte profiel van de [naam watergang] is op grond van artikel 4, onder 1, onder b, van de Legger 2018 aan de aangelanden, zoals eisers, opgelegd. Volgens verweerder is het gewoon onderhoud van dit gedeelte door de aangelanden vanuit praktisch oogpunt gemakkelijker uit te voeren en is dat voor de aangelanden ook de beste optie. Voor verweerder zou het onderhoud veel lastiger zijn. Het onderhoud moet dan met een tractor met maaier vanaf de kant gedaan worden. Daarvoor moet dan over het land van eisers een pad aangelegd worden waarover gereden kan worden, wat nadeliger is voor eisers. Verweerder schat dat de kosten voor het gewoon onderhoud langs de [naam watergang] voor eisers circa 0,50 tot € 1,00 per strekkende meter zullen zijn. Met eiser 2 heeft verweerder afgesproken dat eiser 2 maar één keer per twee jaar onderhoud moet plegen. Met eiser 1 zijn op tot heden geen afspraken over het onderhoud gemaakt.&lt;/p&gt;&lt;p&gt;14. Eisers hebben op de zitting er nog op gewezen dat er voor het overgaan van de eigendom naar het waterschap in 2002 voor eisers geen financiële compensatie is geweest. De onderhoudsverplichtingen die nu op grond van de Legger 2018 worden opgelegd aan eisers als aangelanden van de [naam watergang] vinden eisers niet eerlijk. Zij hebben het eigendom van dit gedeelte op grond van de gemaakte afspraken niet meer. Volgens eisers kan de Legger 2018 de in 2002 gemaakte afspraken niet ‘overrulen’. Verweerder moet als eigenaar het onderhoud van de gehele watergang daarom zelf doen. Volgens eisers kan dat ook gemakkelijk vanaf het water, met een maaiboot met zijmessen.&lt;/p&gt;&lt;h3&gt;De beoordeling door de rechtbank&lt;/h3&gt;&lt;p&gt;15. De rechtbank is van oordeel dat uit het bestreden besluit en de onderliggende stukken niet blijkt dat verweerder de persoonlijke belangen van eisers heeft betrokken bij de belangenafweging en welk gewicht verweerder in zijn afweging aan die belangen heeft toegekend. Gelet hierop is het bestreden besluit op dit punt niet voorzien van een voldoende deugdelijk gemotiveerde belangenafweging en schiet de voorbereiding op het punt van de zorgvuldigheid tekort. De rechtbank licht dit oordeel als volgt toe.&lt;/p&gt;&lt;p&gt;16. Verweerder heeft enkel een praktische afweging gemaakt, zonder daarbij kenbaar de voorgeschiedenis te betrekken. Eisers hebben in hun zienswijze gewezen op de notariële akte van de ruilverkaveling. Verweerder heeft in het inspraakrapport als reactie gegeven dat er geen afspraken zijn vastgelegd over het onderhoud van watergangen. Op de zitting heeft verweerder echter niet betwist dat in het begrenzingenplan het onderhoud aan het waterschap is toegewezen. Met de in de Legger 2018 aan eisers opgelegde onderhoudsverplichtingen voor een gedeelte van het natte profiel van de watergang gaat verweerder daar tegenin. Het was aan verweerder om te motiveren waarom hij in de belangen van eisers geen aanleiding ziet om het onderhoud anders te regelen. Deze motivering ontbreekt. Met de gegeven toelichting over de praktische keuze is onvoldoende gemotiveerd waarom dit praktische belang van verweerder zwaarder moet wegen dan de belangen van eisers. Ook blijkt niet kenbaar dat verweerder de optie van onderhoud vanaf het water met een maaiboot met zijmessen heeft overwogen.&lt;/p&gt;&lt;p&gt;17. Naar het oordeel van de rechtbank heeft verweerder het bestreden besluit dan ook genomen in strijd met artikel 3:2 en 3:46 van de Algemene wet bestuursrecht (Awb).&lt;/p&gt;&lt;h3&gt;Hoe nu verder?&lt;/h3&gt;&lt;p&gt;18. Op grond van artikel 8:51a, eerste lid, en artikel 8:80a van de Awb kan de rechtbank verweerder in een tussenuitspraak in de gelegenheid stellen om een gebrek in het bestreden besluit te herstellen. De rechtbank ziet daar aanleiding voor. In verband met de coronacrisis en de daarmee samenhangende maatregelen bepaalt de rechtbank de termijn waarbinnen verweerder het gebrek kan herstellen op tien weken na verzending van deze tussenuitspraak.&lt;/p&gt;&lt;p&gt;19. Verweerder kan het gebrek herstellen met een aanvullende onderbouwing van de belangenafweging, of voor zover nodig met een gewijzigd of nieuw besluit. De rechtbank bepaalt in dit geval dat afdeling 3.4 van de Awb bij de voorbereiding van een gewijzigd of nieuw besluit niet opnieuw hoeft te worden toegepast (artikel 8:72, vierde lid, onder a van de Awb). Wel dient verweerder een eventueel gewijzigd of nieuw besluit op de wettelijk voorgeschreven wijze bekend te maken en mede te delen. Verweerder moet dus de rechtbank en eisers de aanvullende onderbouwing meedelen, dan wel het gewijzigde of nieuwe besluit op de wettelijk voorgeschreven wijze bekendmaken en dit aan de rechtbank meedelen.&lt;/p&gt;&lt;p&gt;19. Verweerder moet op grond van artikel 8:51b, eerste lid, van de Awb én om onnodige vertraging te voorkomen zo spoedig mogelijk, maar uiterlijk binnen twee weken, meedelen aan de rechtbank of hij gebruik maakt van de gelegenheid het gebrek te herstellen. Als verweerder gebruik maakt van die gelegenheid, zal de rechtbank eisers in de gelegenheid stellen binnen vier weken te reageren op de herstelpoging van verweerder. In beginsel, ook in de situatie dat verweerder de hersteltermijn ongebruikt laat verstrijken, zal de rechtbank zonder tweede zitting uitspraak doen op het beroep.&lt;/p&gt;&lt;p&gt;21. De rechtbank houdt iedere verdere beslissing aan tot de einduitspraak op het beroep. Dat laatste betekent ook dat zij over de proceskosten en het griffierecht nu nog geen beslissing neemt.&lt;/p&gt;&lt;p&gt;22. De rechtbank gaat ervan uit dat verweerder tot aan de einduitspraak niet handhavend zal optreden richting eisers met betrekking tot de onderhoudsverplichtingen uit de Legger.&lt;/p&gt;&lt;h3&gt;Beslissing&lt;/h3&gt;&lt;p&gt;De rechtbank:&lt;/p&gt;&lt;p&gt;- draagt verweerder op binnen twee weken na verzending van deze tussenuitspraak aan de rechtbank mee te delen of hij gebruik maakt van de gelegenheid het gebrek te herstellen;&lt;/p&gt;&lt;p&gt;- stelt verweerder in de gelegenheid om binnen tien weken na verzending van deze tussenuitspraak het gebrek te herstellen met inachtneming van de overwegingen en aanwijzingen in deze tussenuitspraak;&lt;/p&gt;&lt;p&gt;- houdt iedere verdere beslissing aan.&lt;/p&gt;&lt;h3&gt;uitspraak van de meervoudige kamer van &lt;br/&gt;1 september 2020 in de zaak tussen XXXXX&lt;/h3&gt;&lt;h3&gt;Inleiding&lt;/h3&gt;&lt;p&gt;1. Voor een weergave van de feiten en het verloop van het proces tot aan de tussenuitspraak van 24 april 2020 verwijst de rechtbank naar de tussenuitspraak.&lt;/p&gt;&lt;p&gt;2. Het beroep van eisers richt zich tegen de onderhoudsverplichtingen die verweerder aan hen heeft opgelegd in de Legger oppervlaktewateren 2018 (de Legger 2018). De Legger 2018 is vastgesteld in het bestreden besluit van 20 februari 2019.&lt;/p&gt;&lt;p&gt;3. In de tussenuitspraak van 24 april 2020 heeft de rechtbank verweerder in de gelegenheid gesteld om binnen tien weken na verzending van de tussenuitspraak, met inachtneming van de overwegingen in de tussenuitspraak, het geconstateerde gebrek in het bestreden besluit te herstellen.&lt;/p&gt;&lt;p&gt;4. Verweerder heeft in reactie op de tussenuitspraak een aanvullende motivering ingediend. Eisers hebben hierop een schriftelijke zienswijze gegeven.&lt;/p&gt;&lt;p&gt;5. De rechtbank heeft bepaald dat een nadere zitting achterwege blijft en heeft het onderzoek op 21 juli 2020 gesloten.&lt;/p&gt;&lt;h3&gt;De tussenuitspraak&lt;/h3&gt;&lt;p&gt;6. In de tussenuitspraak heeft de rechtbank, kort gezegd, het volgende overwogen: Bij de ruilverkaveling in 2002 is in het begrenzingenplan het onderhoud van de [naam watergang] aan verweerder toegewezen. In het bestreden besluit heeft verweerder enkel een praktische afweging gemaakt over het (in strijd met het begrenzingenplan) toewijzen van de onderhoudsverplichtingen aan eisers, zonder daarbij kenbaar de voorgeschiedenis te betrekken. Uit het bestreden besluit blijkt niet dat verweerder de persoonlijke belangen van eisers bij de belangenafweging heeft betrokken en afgewogen, en waarom verweerder in de belangen van eisers geen aanleiding ziet om het onderhoud anders te regelen. Met de gegeven toelichting over de praktische keuze is onvoldoende gemotiveerd waarom dit praktische belang van verweerder zwaarder moet wegen dan de belangen van eisers. Ook blijkt niet kenbaar dat verweerder de optie van onderhoud vanaf het water met een maaiboot met zijmessen heeft overwogen. Gelet hierop is het bestreden besluit op dit punt niet voorzien van een voldoende deugdelijk gemotiveerde belangenafweging en schiet de voorbereiding op het punt van de zorgvuldigheid tekort. Het bestreden besluit is daarom in strijd met artikel 3:2 en 3:46 van de Algemene wet bestuursrecht (Awb).&lt;/p&gt;&lt;p&gt;7. In deze einduitspraak beoordeelt de rechtbank of de belangenafweging met de aanvullende motivering voldoende deugdelijk is gemotiveerd, en of de belangenafweging redelijk is. Maar eerst gaat de rechtbank in op de nadere stukken die verweerder heeft ingediend over de ruilverkaveling in 2002.&lt;/p&gt;&lt;h3&gt;De afspraken bij de ruilverkaveling&lt;/h3&gt;&lt;p&gt;8. In de tussenuitspraak is de rechtbank ervan uitgegaan dat bij de ruilverkaveling in 2002 in het begrenzingenplan naast de eigendom ook het onderhoud van de [naam watergang] aan verweerder is toegewezen. Dat is door verweerder op de zitting ook erkend.&lt;/p&gt;&lt;p&gt;9. Bij de aanvullende motivering heeft verweerder nadere stukken over de ruilverkaveling ingediend. Het betreft een rapport over de ruilverkaveling, een ontwerp-planwijziging voor de ruilverkaveling en richtlijnen voor de ruilverkaveling. In de aanvullende motivering stelt verweerder dat in de notariële akte en het begrenzingenplan van de ruilverkaveling geen nuance is opgenomen ten aanzien van de uitvoering van de diverse vormen van onderhoud, gelet op de grootte van het ruilverkavelingsproces. Uit de nadere stukken zou blijken dat de bedoeling was dat het onderhoud via de Keur (en tegenwoordig de Legger oppervlaktewateren) met de aangelanden geregeld zou worden, met als uitgangspunt dat aangesloten zou worden bij de bestaande situatie.&lt;/p&gt;&lt;p&gt;10. In de aanvullende motivering heeft verweerder geen duidelijk standpunt ingenomen over de juistheid van het oordeel in de tussenuitspraak over de afspraken bij de ruilverkaveling. Voor zover verweerder heeft bedoeld dat oordeel aan te vechten, ziet de rechtbank geen reden om af te wijken van haar oordeel in de tussenuitspraak. De rechtbank kan alleen in zeer uitzonderlijke gevallen terugkomen van zonder voorbehoud gegeven oordelen in tussenuitspraken, bijvoorbeeld als de tussenuitspraak evident berust op een onjuiste feitelijke grondslag.&lt;span class="bold"&gt;1&lt;/span&gt;&amp;nbsp;Van zo’n uitzonderlijk geval is hier geen sprake. Uit de nadere stukken over de ruilverkaveling en wat verweerder daarover naar voren heeft gebracht volgt niet dat het evident onjuist is dat verweerder op grond van het begrenzingenplan verplicht is om het onderhoud van de [naam watergang] uit te voeren. Dat betekent dat als uitgangspunt blijft gelden dat bij de ruilverkaveling het onderhoud van de [naam watergang] aan verweerder is toegewezen.&lt;/p&gt;&lt;h3&gt;De aanvullende motivering en de zienswijze van eisers&lt;/h3&gt;&lt;p&gt;11. In de aanvullende motivering bespreekt verweerder allereerst (zie ook punt 9) dat bij de ruilverkaveling de bedoeling was dat de onderhoudsverplichtingen zouden blijven aansluiten bij de bestaande situatie.&lt;/p&gt;&lt;p&gt;Vervolgens bespreekt verweerder de verschillende opties voor onderhoud. Er is bewust niet gekozen voor het aanleggen van een onderhoudspad (met dammen en duikers) langs de [naam watergang] , omdat dat zou leiden tot areaalverlies voor de grondeigenaren. Ook is niet gekozen voor het uitvoeren van onderhoud met een trekker met maaikorf, omdat die dan over de lengte van de percelen heen en weer zou moeten rijden, wat schade kan veroorzaken. Een andere optie is onderhoud met een maaiboot. Wanneer het snijonderhoud van de kantzone door de eigenaren wordt gedaan, hoeft de maaiboot maar één werkgang te maken. Omdat de [naam watergang] een brede watergang is, zouden voor het maaien van het hele profiel van de watergang drie werkgangen nodig zijn. Dat brengt extra belastingdruk voor de inwoners van het gebied met zich mee. Verweerder heeft efficiëntie en kostenbesparing een rol laten spelen bij de invulling van zijn beleidsvrijheid. Daarom is niet gekozen voor de optie van onderhoud met een maaiboot.&lt;/p&gt;&lt;p&gt;Verweerder heeft gekozen voor het opleggen van een onderhoudsverplichting voor de kantzone van de [naam watergang] aan de aangelanden. Zij moeten al onderhoud uitvoeren aan de andere (tertiaire) watergangen bij hun perceel, daarbij kunnen zij het onderhoud aan de kopse kant meenemen. Verweerder heeft afgewogen dat die manier van uitvoeren van het onderhoud het minst belastend is voor alle grondeigenaren. Verweerder wijst erop dat dit niet alleen geldt voor de [naam watergang] , maar voor meer primaire watergangen die niet langs een openbare weg liggen.&lt;/p&gt;&lt;p&gt;Verweerder stelt zich op het standpunt dat bij afweging van alle belangen in redelijkheid besloten kon worden dat het onderhoud van het natte profiel van de kopse kanten van de [naam watergang] door de aangelanden moet worden uitgevoerd. Enerzijds omdat dit tot de minst bezwaarlijke vorm van onderhoud leidt voor de betrokken perceeleigenaren, en anderzijds omdat deze vorm van onderhoud aansluit bij wat al gebruikelijk was in het gebied op het moment van de ruilverkaveling.&lt;/p&gt;&lt;p&gt;12. Eisers hebben in hun zienswijze opgemerkt dat zij inderdaad onderhoud plegen aan de tertiaire watergangen bij hun perceel, maar dat zij flink moeten omrijden om ook de [naam watergang] te onderhouden. Onderhoud met de maaiboot vanaf het water levert geen overlast op voor de aangelanden. Het waterschap beschikt over meerdere maaiboten, waardoor de kosten volgens eisers zullen meevallen. Eisers wijzen erop dat verweerder geen berekening heeft ingediend. Zij vinden bovendien dat onderhoud van een primaire watergang in het algemeen belang is, en dat de lasten daarom niet op een beperkte groep afgewend mogen worden. Volgens eisers heeft verweerder maar weinig beleidsruimte, omdat verweerder gebonden is aan de verplichtingen uit de ruilverkavelingsakte. En als die verplichtingen niet geëerbiedigd worden, zou het waterschap in ieder geval de kosten van het onderhoud moeten dragen.&lt;/p&gt;&lt;h3&gt;De beoordeling door de rechtbank&lt;/h3&gt;&lt;p&gt;Wat toetst de rechtbank?&lt;/p&gt;&lt;p&gt;13. Bij de beoordeling stelt de rechtbank voorop dat, hoewel de Legger 2018 verplichtingen in het leven roept voor een grotere kring van personen, deze beroepsprocedure alleen ziet op de onderhoudsverplichtingen die aan deze specifieke eisers zijn opgelegd.&lt;/p&gt;&lt;p&gt;14. Op grond van artikel 3:4, eerste lid, van de Awb moet een bestuursorgaan de rechtstreeks bij een besluit betrokken belangen afwegen. In artikel 3:4, tweede lid, van de Awb staat dat de voor een of meer belanghebbende nadelige gevolgen van een besluit niet onevenredig mogen zijn in verhouding tot de met het besluit te dienen doelen. In deze zaak toetst de rechtbank of verweerder met de aanvullende motivering alle betrokken belangen kenbaar heeft afgewogen en of de voor eisers nadelige gevolgen van de onderhoudsplicht niet onevenredig zijn in verhouding tot de met de onderhoudsplicht te dienen doelen.&lt;/p&gt;&lt;p&gt;15. Naar het oordeel van de rechtbank heeft verweerder met de aanvullende motivering kenbaar de voorgeschiedenis (de afspraken bij de ruilverkaveling) betrokken. Ook heeft hij kenbaar de belangen van eisers afgewogen en inzichtelijk gemaakt dat de praktische afwegingen bij de belangenafweging meer gewicht hebben gekregen dan de afspraken uit het begrenzingenplan. Verder heeft verweerder kenbaar verschillende opties overwogen, waaronder onderhoud met een maaiboot. Daarbij zijn zowel het algemeen belang als de belangen van de aangelanden (waaronder eisers) betrokken en afgewogen. Verweerder heeft toegelicht waarom hij geen aanleiding ziet om het onderhoud op een andere manier te regelen. Van een volledige en evenredige belangenafweging is echter geen sprake. De rechtbank legt hierna uit waarom zij dat vindt.&lt;/p&gt;&lt;p&gt;16. Verweerder heeft meerdere opties overwogen, waarvan sommige opties nadelig zouden zijn voor aangelanden, waaronder eisers. De optie van onderhoud met een maaiboot heeft echter geen nadelen voor eisers. Verweerder kiest vanwege de maatschappelijke kosten niet voor die optie. Verweerder heeft echter niet inzichtelijk gemaakt hoe hoog die maatschappelijke kosten zijn. Het is daarom ook niet duidelijk of die kosten zodanig hoog zijn dat die rechtvaardigen dat de onderhoudsplicht, in strijd met de afspraken die zijn gemaakt bij de ruilverkaveling in 2002, aan eisers wordt opgelegd. Verweerder heeft dat niet kenbaar afgewogen. Bovendien kan er van worden uitgegaan dat verweerder bij het aangaan van de afspraken over de ruilverkaveling al heeft afgewogen dat de kosten die voortvloeien uit het onderhoud aan de [naam watergang] voor zijn rekening komen. Voor zover het in het kader van het algemeen belang al gerechtvaardigd zou zijn om het gewoon onderhoud van de kantzone van de [naam watergang] aan eisers op te leggen, staat het nadeel dat eisers ondervinden doordat zij daarvan ook zelf de (volledige) kosten moeten dragen, zonder daarvoor een compensatie te ontvangen, niet in verhouding tot het met de onderhoudsplicht beoogde doel om maatschappelijke kosten te beperken.&lt;/p&gt;&lt;p&gt;17. Omdat de gemaakte belangenafweging niet volledig en niet evenredig is, is het bestreden besluit in strijd met artikel 3:4, eerste en tweede lid, van de Awb.&lt;/p&gt;&lt;h3&gt;Conclusie en gevolgen&lt;/h3&gt;&lt;p&gt;18. Het beroep is gegrond. De rechtbank vernietigt het bestreden besluit, voor zover eisers daarbij worden aangewezen als onderhoudsplichtigen voor de langs hun percelen gelegen kantzone van de [naam watergang] .&lt;/p&gt;&lt;p&gt;19. De rechtbank ziet geen aanleiding om de rechtsgevolgen van het bestreden besluit in stand te laten of zelf in de zaak te voorzien, omdat de rechtmatige uitkomst naar de huidige stand van zaken nog te veel open ligt. Ook ziet de rechtbank geen aanleiding om een tweede bestuurlijke lus toe te passen, omdat dat naar het zich laat aanzien niet zou leiden tot een doelmatige en efficiënte afdoeningswijze.&lt;/p&gt;&lt;p&gt;20. Verweerder moet daarom een nieuw besluit nemen over de onderhoudsplicht voor de langs de percelen van eisers gelegen kantzone van de [naam watergang] , met inachtneming van deze uitspraak en de tussenuitspraak. De rechtbank stelt hiervoor een termijn van zes weken nadat de termijn om hoger beroep in te stellen ongebruikt is verstreken of, als hoger beroep wordt ingesteld, nadat op het hoger beroep is beslist. De rechtbank bepaalt dat afdeling 3.4 van de Awb bij de voorbereiding van het nieuwe besluit niet opnieuw hoeft te worden toegepast (artikel 8:72, vierde lid, onder a van de Awb).&lt;/p&gt;&lt;p&gt;21. Omdat de rechtbank het beroep gegrond verklaart, bepaalt de rechtbank dat verweerder aan eisers het door hen betaalde griffierecht vergoedt. Er zijn geen voor vergoeding in aanmerking komende proceskosten.&lt;/p&gt;&lt;h3&gt;Beslissing&lt;/h3&gt;&lt;p&gt;De rechtbank:&lt;/p&gt;&lt;p&gt;- verklaart het beroep gegrond;&lt;/p&gt;&lt;p&gt;- vernietigt het bestreden besluit, voor zover eisers daarbij worden aangewezen als onderhoudsplichtigen voor de langs hun percelen gelegen kantzone van de [naam watergang] ;&lt;/p&gt;&lt;p&gt;- draagt verweerder op een nieuw besluit te nemen over de onderhoudsplicht voor de langs de percelen van eisers gelegen kantzone van de [naam watergang] , met inachtneming van deze uitspraak en de tussenuitspraak. Verweerder moet dat nieuwe besluit nemen binnen zes weken nadat de termijn om hoger beroep in te stellen ongebruikt is verstreken of, als hoger beroep wordt ingesteld, nadat op het hoger beroep is beslist;&lt;/p&gt;&lt;p&gt;- draagt verweerder op het betaalde griffierecht van € 174,- aan eisers te vergoeden.&lt;/p&gt;&lt;h3&gt;Noot&lt;/h3&gt;&lt;p&gt;1. Deze zaak gaat over het onderhoud van een watergang. Dat is niet zo bijzonder, maar wat deze zaak wel bijzonder maakt is de cruciale rol die een jaren geleden voltooide ruilverkaveling speelt in het oordeel van de rechtbank. In essentie oordeelt de rechtbank dat het Hoogheemraadschap De Stichtse Rijnlanden (hierna: het waterschap) bij de vaststelling van de legger onvoldoende rekening heeft gehouden met de afspraken die in het kader van de ruilverkaveling over het onderhoud zijn gemaakt. &lt;/p&gt;&lt;p&gt;2. De ruilverkaveling wordt in deze zaak niet nader geduid. Gelet op de in de uitspraak vermelde datum van de ruilverkavelingsakte (8 november 2002) alsmede gelet op het feit dat er een begrenzingenplan wordt genoemd, weten we dat het gaat om een ruilverkaveling op grond van de Landinrichtingswet (hierna: Liw). De Landinrichtingswet is met ingang van 1 januari 2007 vervangen door de Wet inrichting landelijk gebied (hierna: Wilg). &lt;/p&gt;&lt;p&gt;3. Het beroep van eisers richt zich tegen de onderhoudsverplichtingen die het waterschap aan hen heeft opgelegd in de Legger oppervlaktewateren 2018. Voor een van de eisers ligt de oorsprong van het geschil echter al in de Legger oppervlaktewateren 2012. Eiser vond destijds ook al dat hij niet verantwoordelijk is voor het onderhoud. Hij richtte zijn beroep echter niet tegen de legger, maar tegen het handhavend optreden van het waterschap. Dat bleek niet succesvol te zijn. In de tussenuitspraak (r.o. 2) wordt van deze voorgeschiedenis gewag gemaakt, zonder aanduiding van de eerdere uitspraken. Ik vermoed dat het gaat om ABRvS 14 mei 2014, ECLI:NL:RVS:2014:1773. Als mijn vermoeden juist is, dan volgt uit die uitspraak dat het gaat om de Achterwetering in de voormalige ruilverkaveling Lopikerwaard.&lt;/p&gt;&lt;p&gt;4. Terug nu naar de zaak. Door eisers is ter onderbouwing van hun beroep een gedeelte van de ruilverkavelingsakte ingebracht. Niet duidelijk is welke betekenis de rechtbank hieraan toekent. In de tussenuitspraak (r.o. 16) zou mogelijk kunnen worden gelezen dat de rechtbank de akte een relevant onderdeel van de mee te wegen voorgeschiedenis acht. Laat ik in ieder geval duidelijk stellen dat een ruilverkavelingsakte niets zegt over onderhoudsverplichtingen. De ruilverkavelingsakte (akte van toedeling) heeft enkel betrekking op zakelijke rechten (art. 208 lid 2 Liw); ‘afspraken’ over onderhoud van watergangen kunnen hier geen juridische basis vinden. &lt;/p&gt;&lt;p&gt;5. Ik gebruik in navolging van eisers en de rechtbank de term ‘afspraken’, om er gelijk op te wijzen dat er in het kader van landinrichting helemaal geen sprake is van partijen die met elkaar afspraken maken over het onderhoud van watergangen. Het onderhoud wordt bij besluit door gedeputeerde staten geregeld (art. 133 lid 1 Liw). Dat regelen van het (beheer en het) onderhoud is overigens alleen van toepassing op de waterlopen die in het begrenzingenplan zijn opgenomen. Dat geeft ook de relatie met het begrenzingenplan weer. Van regeling kan slechts sprake zijn met betrekking tot in het begrenzingenplan opgenomen elementen (AGRvS 13 juni 1991, ECLI:NL:RVS:1991:AN2292, &lt;span class="italic"&gt;AB&lt;/span&gt; 1992, 104, m.nt. J.J.I. Verburg). &lt;/p&gt;&lt;p&gt;6. Anders dan de rechtbank kennelijk veronderstelt volgt een onderhoudsverplichting dus niet uit het begrenzingenplan, maar uit afzonderlijke besluitvorming door gedeputeerde staten. Daarmee komt r.o. 10 in de einduitspraak (‘Uit de nadere stukken over de ruilverkaveling en wat verweerder daarover naar voren heeft gebracht volgt niet dat het evident onjuist is dat verweerder op grond van het begrenzingenplan verplicht is om het onderhoud van de [naam watergang] uit te voeren.’) wat mij betreft in een vreemd daglicht te staan. Het kan natuurlijk zijn dat de rechtbank zich ongelukkig uitdrukt, maar het oordeel dat op grond van het begrenzingenplan een onderhoudsverplichting bestaat is op zichzelf al evident onjuist. Een onderhoudsverplichting kan nooit het rechtsgevolg zijn van een vastgesteld begrenzingenplan. Voor de drieërlei soort rechtsgevolgen die aan het begrenzingenplan zijn verbonden verwijs ik naar P. de Haan, &lt;span class="italic"&gt;Onroerend-goedrecht. Deel c: Landinrichting&lt;/span&gt;, Deventer: Kluwer 1988, p. 134-135.&lt;/p&gt;&lt;p&gt;7. Bij het in de tussenuitspraak gegeven oordeel van de rechtbank zal ongetwijfeld hebben meegespeeld dat het waterschap op de zitting heeft erkend dat uit het (niet in deze procedure overgelegde) begrenzingenplan volgt dat naast de eigendom ook het onderhoud van de watergang aan het waterschap is toegewezen. Die erkenning zal ertoe hebben geleid dat de rechtbank geen nader onderzoek heeft gedaan.&lt;/p&gt;&lt;p&gt;8. Nergens blijkt uit de uitspraak dat het besluit van gedeputeerde staten waarin het onderhoud van de waterloop is geregeld in deze procedure een rol heeft gespeeld. Dat is opmerkelijk, want alleen dat besluit geeft inzicht in de onderhoudsverplichtingen op grond van de ruilverkaveling. Als een dergelijk besluit niet meer achterhaald kan worden, zou nog teruggegrepen kunnen worden op het landinrichtingsplan. Het landinrichtingsplan bevat immers ‘de voornemens inzake de toewijzing onderscheidenlijk regeling van de eigendom, het beheer en het onderhoud van de openbare wegen, waterlopen, dijken en kaden met de daarbij behorende kunstwerken’ (art. 75 lid 1 sub b Liw). Uit de uitspraak blijkt dat het waterschap bij de aanvullende motivering nog wel het landinrichtingsplan (rapport over de ruilverkaveling, ontwerp-planwijziging voor de ruilverkaveling) heeft ingebracht, maar dat de rechtbank hierin geen reden heeft gezien om af te wijken van haar oordeel in de tussenuitspraak. Hierbij zal hebben meegespeeld dat, zoals de rechtbank overweegt, verweerder ‘geen duidelijk standpunt’ heeft ingenomen ‘over de juistheid van het oordeel in de tussenuitspraak over de afspraken bij de ruilverkaveling’.&lt;/p&gt;&lt;p&gt;9. Er is wat mij betreft nog een opmerkelijk punt. Partijen en de rechtbank hebben het telkens over ‘toewijzing’ van onderhoud. Toewijzing van onderhoud is in de Liw echter alleen aan de orde bij openbare wegen, waarbij de wet voorschrijft aan welke instanties kan worden toegewezen. Ten aanzien van het (beheer en het) onderhoud van waterlopen schrijft de wet slechts voor dat gedeputeerde staten dit ‘regelen’; er is beleidsvrijheid. In literatuur wordt hierover opgemerkt dat het beheer meestal bij het waterschap komt te liggen, terwijl het onderhoud ook bij een ander kan berusten, met name de eigenaar van een aangrenzend perceel.&lt;/p&gt;&lt;p&gt;10. De Liw mag dan al jaren geleden zijn ingetrokken, negeren kunnen we de Liw niet. Met betrekking tot ‘nieuwe’ landinrichtingsprojecten – dat wil zeggen projecten die onder de Wilg tot stand zijn gekomen – doet zich het hier besprokene niet voor. De Wilg kent geen begrenzingenplan en evenmin afzonderlijke besluitvorming over toewijzing en regeling van beheer en onderhoud. In de Wilg (art. 28 aanhef en sub b) is bepaald dat in voorkomend geval het inrichtingsplan voorziet in ‘de toewijzing en regeling van het beheer en onderhoud van wegen, waterlopen, dijken of kaden met de daartoe behorende kunstwerken’. Het besluit tot vaststelling van het inrichtingsplan behelst tevens de toewijzing en regeling van het beheer en onderhoud. Dat maakt het wel wat eenvoudiger. &lt;/p&gt;&lt;p&gt;J. Heinen &lt;/p&gt;</content><legacyfootnotes/><footnotes><footnote/></footnotes><auteurs>J. Heinen</auteurs><published>2021-03-05 13:05:43</published><modified>2021-03-08 09:57:54</modified><editiondate>2021-03-05</editiondate><htmlpath>https://denhollander.info/artikel/16568</htmlpath></article>
</articles></edition>