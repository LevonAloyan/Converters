<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1999</searchword><id>4802</id><udhid>UDH:TvAR/4802</udhid><titel>Den Boer/Huisman (TvAR 1999/4954)</titel><searchwords><searchword>TvAR 5/1999</searchword><searchword>TvAR 1999/4954</searchword><searchword>UDH:TvAR/4802</searchword></searchwords><attachments><attachment><name>1999_nr 5_Rechtspraak_4954.pdf</name><extention>pdf</extention><url>https://denhollander.info/download/4744/ci</url></attachment></attachments><inleiding>Pachtwet art. 8, 9, 36, 38, 38a&#13;
&#13;
In beginsel moet worden aangenomen dat een&#13;
pachtovereenkomst die op een bepaalde&#13;
datum is ingegaan, ook uiterlijk op die datum&#13;
moet zijn aangegaan. Tussen partijen bestaat&#13;
in casu overeenstemming over de einddatum&#13;
van de lopende pachtperiode. Een overigens&#13;
rechtsgeldige opzegging – waarvan in casu&#13;
sprake is – waarin een verkeerde einddatum is&#13;
vermeld, moet gelezen worden als te zijn&#13;
gedaan tegen de juiste einddatum.&#13;
Nu inmiddels een vordering tot indeplaatsstelling&#13;
aanhangig is, moet op het verlengingsverzoek&#13;
een tweeledige beslissing worden gegeven,&#13;
te weten zowel voor het geval bedoelde&#13;
vordering wordt toegewezen als voor het&#13;
geval geen indeplaatsstelling mocht volgen. In&#13;
het laatste geval afwijzing van de gevraagde&#13;
verlenging nu de pachter vóór het einde van&#13;
de lopende termijn 65 jaar is. In het eerste&#13;
geval moet worden beslist naar billijkheid en&#13;
dan geeft het belang van de eventueel indeplaatsgestelde&#13;
zoon de doorslag: verlenging&#13;
met 6 jaar.</inleiding><content>Beschikking in de zaak van:&#13;
Cornelis Pieter den Boer, wonende te Mookhoek,&#13;
gemeente Strijen, appellant,&#13;
procureur: mr P.C. Plochg&#13;
tegen&#13;
Adriana Huisman, wonende te Dordrecht,&#13;
geïntimeerde,&#13;
procureur: mr B. Peek&#13;
1 Het geding in eerste aanleg&#13;
1.1 De pachtkamer van het kantongerecht te&#13;
Oud-Beijerland heeft op 17 maart 1997 tussen&#13;
partijen een beschikking gegeven, waarbij is&#13;
afgewezen het verzoek van appellant – hierna&#13;
ook te noemen: pachter – tot verlenging van&#13;
de tussen hem als pachter en geïntimeerde&#13;
– hierna ook te noemen: verpachtster – als&#13;
verpachtster bestaande pachtovereenkomst&#13;
met betrekking tot enkele percelen fruitteeltgrond,&#13;
kadastraal bekend gemeente ’s Gravendeel,&#13;
sectie C, nrs. 543 en 544, totaal groot&#13;
1.97.20 ha.&#13;
1.2 Voormelde beschikking is gegeven uit&#13;
overweging in hoofdzaak dat pachter vóór het&#13;
einde van de lopende pachtperiode de leeftijd&#13;
van 65 jaar heeft bereikt en dat mitsdien geen&#13;
plaats is voor verlenging van de pachtovereenkomst,&#13;
nu door pachter geen vordering tot&#13;
indeplaatsstelling van zijn zoon Corstiaan&#13;
Willem Jan den Boer aanhangig is gemaakt als&#13;
bedoeld in artikel 38a, lid 2, van de Pachtwet.&#13;
2 Het geding in hoger beroep&#13;
2.1 Pachter is bij op 16 april 1997 ter griffie&#13;
van het hof ingekomen beroepschrift in hoger&#13;
beroep gekomen van voormelde beschikking,&#13;
met het verzoek die beschikking te vernietigen&#13;
en, opnieuw (lees:) beschikkende:&#13;
a. primair: te verklaren dat de van de kant van&#13;
verpachtster, Adriana Huisman, op 22 november&#13;
1996 uitgebrachte kennisgeving/opzegging&#13;
aan het adres van pachter rechtskracht&#13;
mist, zodat de pachtovereenkomst, bij gebreke&#13;
van een tijdige opzegging, geacht moet&#13;
worden van rechtswege te zijn verlengd met&#13;
de wettelijke duur van zes jaren en pachter&#13;
mitsdien alsnog niet-ontvankelijk dient te&#13;
worden verklaard in zijn verlengingsverzoek;&#13;
b. subsidiair: de pachtovereenkomst met de&#13;
wettelijke duur van zes jaren te verlengen op&#13;
voorwaarde dat de zoon van de huidige pachter,&#13;
Corstiaan den Boer, onherroepelijk alsnog&#13;
als pachter in de plaats van zijn vader zal worden&#13;
gesteld; een en ander met veroordeling&#13;
van verpachtster in de kosten van beide&#13;
instantiën.&#13;
2.2 Geïntimeerde heeft bij op 5 juni 1997 ter&#13;
griffie van het hof ingekomen verweerschrift&#13;
verweer gevoerd, met verzoek de beschikking,&#13;
waarvan beroep, desnoods onder verbetering&#13;
en/of aanvulling van de gronden, in stand te&#13;
houden en het verlengingsverzoek af te wijzen,&#13;
met veroordeling van pachter in de kosten&#13;
van het hoger beroep.&#13;
2.3 Op 7 juli 1997 heeft in raadkamer van het&#13;
hof een mondelinge behandeling van het&#13;
hoger beroep plaats gehad, waarbij aanwezig&#13;
waren namens verpachtster ing. L. de Oude,&#13;
rentmeester te Strijen, bijgestaan door mr&#13;
N.S. Commijs, advocaat te Breda, alsmede&#13;
pachter in persoon, vergezeld van zijn zoon&#13;
Corstiaan Willem Jan den Boer en bijgestaan&#13;
door mr P.C. Plochg, advocaat te Arnhem.&#13;
2.4 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten nader&#13;
hebben toegelicht, beiden mede aan de hand&#13;
van pleitaantekeningen.&#13;
2.5 Pachter heeft op gemelde zitting de op het&#13;
bedrijf van hem en zijn zoon betrekking hebbende&#13;
boekhoudoverzichten over de jaren&#13;
1993, 1994 en 1995 overgelegd. Daarop is de&#13;
zitting geschorst om de raadsman van verpachtster&#13;
in de gelegenheid te stellen van deze&#13;
stukken kennis te nemen; laatstgenoemde&#13;
heeft vervolgens verklaard tegen overlegging&#13;
daarvan geen bezwaar te hebben.&#13;
3 De grieven&#13;
De grieven luiden:&#13;
I. Ten onrechte heeft de pachtkamer van het&#13;
kantongerecht als vaststaand feit aangenomen,&#13;
dat de onderwerpelijke tussen partijen gesloten&#13;
pachtovereenkomst van rechtswege is verlengd&#13;
tot 1 juni 1992 en vervolgens wederom&#13;
tot 1 juni 1998.&#13;
II. Ten onrechte heeft de pachtkamer van het&#13;
kantongerecht de van de kant van verpachtster&#13;
uitgebrachte kennisgeving ex artikel 36, lid 2,&#13;
Pachtwet d.d. 22 november 1996 (zie prod. 3&#13;
bij inleidend verzoekschrift d.d. 18 december&#13;
1996) stilzwijgend als geldend aangemerkt.&#13;
III. Ten onrechte heeft de pachtkamer van het&#13;
kantongerecht geoordeeld dat het verzoek tot&#13;
pachtverlenging dient te worden afgewezen;&#13;
daarbij overwegend “nu door verzoeker .... bij&#13;
de pachtkamer van dit kantongerecht geen&#13;
vordering tot indeplaatsstelling van zijn voornoemde&#13;
zoon (ondanks aankondiging daartoe)&#13;
aanhangig is gemaakt, als bedoeld in artikel&#13;
38a, lid 2, van de Pachtwet.&#13;
IV Ten onrechte heeft de pachtkamer van het&#13;
kantongerecht het verzoek om pachtverlenging&#13;
afgewezen.&#13;
4 De mondelinge behandeling&#13;
Ter zitting van het hof is – niet of onvoldoende&#13;
weersproken – verklaard (zakelijk weergegeven):&#13;
door pachter en zijn zoon:&#13;
dat pachter 71 jaar is; dat zijn zoon bijna 40&#13;
jaar is, gehuwd is en twee kinderen heeft van&#13;
11 respectievelijk 7 jaar; dat laatstgenoemde&#13;
de MAVO, de MTS, en de Fruitteeltvakschool&#13;
heeft gevolgd, alsmede een cursus gewasbescherming&#13;
in de fruitteelt en een cursus fruitbewaring;&#13;
dat hij in 1979 in dienst is getreden&#13;
bij Rijkswaterstaat, daar thans full-time werkzaam&#13;
is in de functie van rayonhoofd en daarmee&#13;
ongeveer ƒ 3.200,– netto per maand verdient;&#13;
dat hij voorts in zijn vrije tijd zijn vader&#13;
in diens bedrijf is blijven helpen en zij sinds&#13;
1 januari 1987 dit bedrijf samen in maatschap&#13;
exploiteren; dat de zoon van pachter gemiddeld&#13;
25 à 30 uur per week in gemeld bedrijf&#13;
werkzaam is en dan alle voorhanden zijnde&#13;
werkzaamheden verricht; dat pachter zelf nog&#13;
meewerkt bij het snoeien en plukken, terwijl&#13;
ook de echtgenote van de zoon van pachter in&#13;
het bedrijf meewerkt, zulks bij het dunnen,&#13;
plukken en sorteren; dat meergemeld fruitteeltbedrijf&#13;
ongeveer 5,5 ha groot is, te weten&#13;
ongeveer 2,5 ha (waarop woning en bedrijfsgebouwen)&#13;
die eigendom is van de echtgenote&#13;
van de zoon van pachter, ongeveer 1 ha die&#13;
eigendom van pachter is en de grond in&#13;
geschil; dat alle grond met fruitbomen is ingeplant,&#13;
te weten voor de helft met peren en&#13;
voor de helft met appels; dat een gedeelte&#13;
(ongeveer 1,5 ha) van de grond in geschil al bij&#13;
de vader van pachter in pacht was; dat de op&#13;
de grond in geschil staande fruitbomen (thans&#13;
voor ongeveer 75% peren en voor ongeveer&#13;
25% appels) door de opeenvolgende pachters&#13;
zijn geplant en regelmatig vernieuwd; dat de&#13;
bedrijfsgebouwen bestaan uit een loods van&#13;
ongeveer 600 m2 alsmede een loods annex&#13;
machineberging van totaal ongeveer 1.200 m2;&#13;
dat regelmatig in het bedrijf wordt geïnvesteerd,&#13;
onder meer door het bouwen van een&#13;
loods met koelhuis (thans wordt beschikt&#13;
over koeling voor ongeveer 80 ton fruit) en&#13;
vernieuwing van de boomopstand; dat de grond&#13;
in geschil op ongeveer 500 à 1.000 meter van&#13;
de bedrijfsgebouwen ligt en de door pachter&#13;
ingebrachte 1 ha iets verderop; dat de peren&#13;
de laatste jaren een grotere bijdrage aan de&#13;
bedrijfswinst leveren dan de appels; dat het&#13;
boekhoudoverzicht over 1996 nog niet gereed&#13;
is, maar wel bekend is dat dat jaar redelijk&#13;
goed is geweest; dat de grond in geschil&#13;
bestaat uit zeeklei met een afslibbaarheid van&#13;
ongeveer 30 à 40% en een aflopend profiel;&#13;
namens verpachtster:&#13;
dat zij 85 jaar is en ongehuwd; dat zij voor&#13;
zover bekend geen andere grond in eigendom&#13;
heeft; dat zij, indien de onderhavige pachtovereenkomst&#13;
niet wordt verlengd, de grond&#13;
in geschil wil verpachten aan de heer H.K.&#13;
Biesheuvel, een akkerbouwer te Heineoord,&#13;
die een bedrijf heeft van ongeveer 100 ha&#13;
(inclusief ongeveer 10 ha los bijgepachte&#13;
grond); dat zij met betrokkene een heel goede&#13;
band heeft en hem beschouwt als haar steun&#13;
en toeverlaat.&#13;
5 Beoordeling van het geschil in&#13;
hoger beroep&#13;
5.1 De onderhavige pachtovereenkomst is&#13;
aangegaan bij akte van 21 november 1980,&#13;
zulks voor de duur van zes jaar, ingaande 1&#13;
juni 1980; zij is op 10 februari 1981 ter goedkeuring&#13;
bij de grondkamer voor Zuid-Holland&#13;
ingezonden.&#13;
5.2 In beginsel moet worden aangenomen dat&#13;
een pachtovereenkomst, die op 1 juni 1980 is&#13;
ingegaan, ook uiterlijk op die datum moet zijn&#13;
aangegaan. Van feiten of omstandigheden dat&#13;
zulks in dit geval anders zou zijn, is ten processe&#13;
niets gesteld of anderszins gebleken. Dit&#13;
impliceert dat de onderhavige pachtovereenkomst&#13;
niet binnen de in artikel 8, lid 1, der&#13;
Pachtwet genoemde termijn aan de grondkamer&#13;
ter goedkeuring is ingezonden, hetgeen&#13;
op grond van het bepaalde in artikel 9, lid 1,&#13;
van die wet medebrengt dat de overeengekomen&#13;
duur is ingegaan op 1 juni 1981. De thans&#13;
lopende zesjarige pachtperiode eindigt mitsdien&#13;
op 31 mei 1999.&#13;
5.3 Van de zijde van beide partijen is ter zitting&#13;
van het hof verklaard dat zij als einddatum&#13;
van de thans lopende pachtperiode aanhouden&#13;
1 december 1998. Gelet op het gebruik&#13;
waarvoor de grond in geschil is verpacht&#13;
en het daarmee verband houdende einde&#13;
van het jaarlijkse teeltseizoen, komt het ook&#13;
het hof juist voor met betrekking tot het einde&#13;
van de lopende pachtovereenkomst niet uit te&#13;
gaan van een datum midden in het seizoen,&#13;
maar van een datum aan het einde daarvan.&#13;
Nu tussen partijen ter zake overeenstemming&#13;
bestaat over 1 december 1998, zal het hof daar&#13;
eveneens van uitgaan.&#13;
5.4 Het vorenoverwogene brengt mede dat&#13;
grief I doel treft.&#13;
5.5 Grief II is ongegrond. Verpachtster heeft&#13;
bij aangetekend schrijven van 22 november&#13;
1996 aan pachter doen kennisgeven geen verdere&#13;
verlenging van de pachtovereenkomst in&#13;
geschil te wensen. Deze kennisgeving voldoet&#13;
aan de daaraan te stellen eisen en is gedaan&#13;
binnen de daartoe in artikel 36, lid 2, van de&#13;
Pachtwet bepaalde termijn. Zij is noch onduidelijk&#13;
noch dubbelzinnig; uit de inhoud ervan&#13;
moest voor pachter zonder meer duidelijk&#13;
zijn – en was, naar uit zijn verlengingsverzoek&#13;
en het overigens door hem ten processe aangevoerde&#13;
volgt, ook duidelijk – dat verpachtster&#13;
daarmee te kennen gaf verlenging van de&#13;
pachtovereenkomst aan het einde van de&#13;
lopende zesjarige pachtperiode niet te wensen.&#13;
Aan een en ander doet niet af dat de kennisgeving&#13;
spreekt over een voor een geval als dit&#13;
inderdaad niet van toepassing zijnde oplevering&#13;
“rovenoogst” en “blootschoofs” en evenmin&#13;
dat melding is gemaakt van een onjuiste&#13;
einddatum. Door het eerste kan bij pachter&#13;
geen verwarring zijn ontstaan, terwijl een&#13;
overigens rechtsgeldige pachtopzegging waarin&#13;
een verkeerde einddatum is vermeld moet&#13;
worden gelezen als te zijn gedaan tegen de&#13;
juiste einddatum.&#13;
5.6 Ter zitting van het hof is nog aan de orde&#13;
gekomen dat in de beschikking, waarvan&#13;
beroep, staat vermeld dat het pachtverlengingsverzoek&#13;
van pachter op 30 december&#13;
1996 ter griffie van de pachtkamer van het&#13;
kantongerecht is ingekomen. Uit ambtshalve&#13;
door het hof bij genoemde griffie ingewonnen&#13;
informatie, welke schriftelijk is bevestigd bij&#13;
brief van 7 juli 1997, is evenwel gebleken dat&#13;
bedoelde vermelding op een vergissing berust&#13;
en dat het verlengingsverzoek aldaar op 20&#13;
december 1996 mitsdien binnen de in artikel&#13;
36, lid 3 van de Pachtwet bepaalde termijn, is&#13;
ingekomen. Voor een niet ontvankelijk verklaren&#13;
van pachter in zijn verlengingsverzoek&#13;
omdat dit te laat is gedaan, is derhalve geen&#13;
grond.&#13;
5.7 Ten tijde van het indienen van het onderhavige&#13;
pachtverlengingsverzoek was, naar uit&#13;
het ten processe aangevoerde blijkt, nog geen&#13;
sprake van een door pachter ingediende vordering&#13;
tot indeplaatsstelling van zijn zoon als&#13;
pachter en reeds daarom doet zich dus het in&#13;
artikel 38a, lid 2, van de Pachtwet bedoelde&#13;
geval niet voor. In de beschikking, waarvan&#13;
beroep, is terecht dienovereenkomstig overwogen&#13;
en grief III is, voor zover daarin tegen&#13;
die overweging wordt opgekomen, ongegrond.&#13;
Overigens zijn partijen het erover eens dat in&#13;
casu geen sprake is van een geval als bedoeld&#13;
in laatsgenoemd wetsartikel.&#13;
5.8 Inmiddels heeft pachter bij inleidende&#13;
dagvaarding van 16 april 1997 bij de pachtkamer&#13;
van het kantongerecht een vordering tot&#13;
indeplaatsstelling van zijn zoon Corstiaan&#13;
Willem Jan als pachter ingediend. Naar het&#13;
oordeel van het hof moet deze omstandigheid&#13;
ertoe leiden dat op het onderhavige pachtverlengingsverzoek&#13;
een tweeledige beslissing&#13;
wordt gegeven, te weten zowel voor het geval&#13;
de vordering tot indeplaatsstelling mocht&#13;
worden toegewezen als voor het geval geen&#13;
indeplaatsstelling van de zoon van pachter&#13;
mocht volgen.&#13;
5.9 Indien de vordering tot indeplaatsstelling&#13;
mocht worden afgewezen, is er geen plaats&#13;
voor toewijzing van het verzoek tot pachtverlenging.&#13;
Pachter heeft immers vóór het einde&#13;
van de lopende pachttermijn de leeftijd van 65&#13;
jaar bereikt en deze omstandigheid brengt, nu&#13;
verpachtster zich ook deswege tegen verlenging&#13;
van de pachtovereenkomst verzet, op&#13;
grond van het bepaalde in artikel 38a, lid 1,&#13;
van de Pachtwet mede dat voor pachtverlenging&#13;
geen plaats is.&#13;
5.10 Voor het geval de door pachter ingediende&#13;
vordering tot indeplaatsstelling van zijn&#13;
zoon mocht worden toegewezen, moet op het&#13;
onderhavige verlengingsverzoek naar billijkheid&#13;
worden beslist, hetgeen medebrengt een&#13;
afweging van de belangen van verpachtster en&#13;
van de zoon van pachter.&#13;
5.11 Verlies van het gepachte zal in het voorkomende&#13;
geval voor de zoon van pachter een&#13;
substantiële verkleining van zijn bedrijfsareaal&#13;
medebrengen, nu het gepachte ongeveer 35%&#13;
van dat areaal uitmaakt. Dit weegt te zwaarder&#13;
nu het om een toch al klein bedrijf gaat,&#13;
waarin bovendien gedurende de laatste jaren&#13;
vrij grote bedragen zijn geïnvesteerd; de lasten&#13;
van die investeringen gaan bij verkleining van&#13;
het areaal grond onevenredig zwaar op het&#13;
overblijvende gedeelte rusten. De omstandigheid&#13;
dat de zoon van pachter een full-time&#13;
betrekking bij Rijkswaterstaat heeft en dus&#13;
voor het levensonderhoud van zich en zijn&#13;
gezin in belangrijke mate niet afhankelijk is&#13;
van de inkomsten uit het litigieuze fruitteeltbedrijf,&#13;
doet aan het vorenstaande niet zoveel&#13;
af dat hij geen belang bij behoud van het&#13;
gebruik van de grond in geschil zou hebben.&#13;
Bedoeld fruitteeltbedrijf levert, naar uit de&#13;
overgelegde boekhoudoverzichten blijkt, gemiddeld&#13;
een (bescheiden) winst op en deze is,&#13;
gezien de hoogte van zijn inkomen uit dienstbetrekking,&#13;
als aanvulling op dat inkomen&#13;
niet onbelangrijk.&#13;
5.12 Van een te dezen relevant belang van verpachtster&#13;
bij afwijzing van het pachtverlengingsverzoek&#13;
is ten processe niet gebleken. Zij&#13;
wenst de grond in geschil aan een derde te&#13;
verpachten; voor haar zelf maakt dat qua te&#13;
behalen rendement geen verschil, terwijl het&#13;
belang van die derde bij het in pacht kunnen&#13;
krijgen van die grond – in het midden gelaten&#13;
of daarvan sprake is en, zo ja, hoe groot dat&#13;
belang dan is – te dezen geen rol kan spelen.&#13;
5.13 Uit het vorenoverwogene volgt dat het&#13;
belang van de zoon van pachter de doorslag&#13;
moet geven. Voor het geval hij als pachter in&#13;
de plaats van zijn vader wordt gesteld, moet&#13;
mitsdien de onderhavige pachtovereenkomst&#13;
worden verlengd, zulks met een periode van&#13;
zes jaar nu niet is gebleken van bijzondere&#13;
omstandigheden die tot verlenging met een&#13;
kortere termijn aanleiding zouden moeten&#13;
zijn.&#13;
5.14 Grief III, voor zover daarin erover wordt&#13;
geklaagd dat de pachtkamer van het kantongerecht&#13;
de onderhavige pachtovereenkomst&#13;
niet heeft verlengd, alsmede grief IV zijn&#13;
ongegrond voor het geval de vordering tot&#13;
indeplaatsstelling van de zoon van pachter&#13;
mocht worden afgewezen, doch gegrond voor&#13;
het geval die vordering mocht worden toegewezen.&#13;
6 Slotsom&#13;
De beschikking, waarvan beroep, moet worden&#13;
bevestigd voor het geval de indeplaatsstellingsvordering&#13;
van pachter wordt afgewezen;&#13;
voor het geval gemelde vordering wordt toegewezen,&#13;
moet de beschikking, waarvan beroep,&#13;
worden vernietigd en het pachtverlengingsverzoek&#13;
alsnog worden toegewezen als&#13;
na te melden. Het hof acht, gelet op deze&#13;
beslissing, termen aanwezig de tussen partijen&#13;
gevallen proceskosten te compenseren des dat&#13;
iedere partij haar eigen kosten draagt.&#13;
Beslissing&#13;
Het hof, beschikkende in hoger beroep:&#13;
voor het geval de vordering van pachter tot&#13;
indeplaatsstelling van zijn zoon Corstiaan&#13;
Willem Jan als pachter wordt afgewezen:&#13;
bevestigt de door de pachtkamer van het kantongerecht&#13;
te Oud-Beijerland tussen partijen&#13;
gegeven beschikking van 17 maart 1997, waarvan&#13;
beroep;&#13;
compenseert de in hoger beroep tussen partijen&#13;
gevallen proceskosten des dat iedere partij&#13;
haar eigen kosten draagt.&#13;
voor het geval de vordering van pachter tot&#13;
indeplaatsstelling van zijn zoon Corstiaan&#13;
Willem Jan als pachter wordt toegewezen:&#13;
vernietigt de door de pachtkamer van het kantongerecht&#13;
te Oud-Beijerland tussen partijen&#13;
gegeven beschikking van 17 maart 1997, waarvan&#13;
beroep,&#13;
en opnieuw beschikkende;&#13;
wijst het pachtverlengingsverzoek van pachter&#13;
toe en verlengt de onderhavige pachtovereenkomst&#13;
met een termijn van zes jaar eindigende&#13;
1 december 2004;&#13;
compenseert de in hoger beroep tussen partijen&#13;
gevallen proceskosten des dat iedere partij&#13;
haar eigen kosten draagt.</content><legacyfootnotes/><footnotes><footnote/></footnotes><auteurs/><published>1999-05-01 00:00:00</published><modified>1997-09-16 00:00:00</modified><editiondate>1999-05-01</editiondate><htmlpath>https://denhollander.info/artikel/4802</htmlpath></article>
</articles></edition>