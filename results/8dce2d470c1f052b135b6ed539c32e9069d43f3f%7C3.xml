<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2005</searchword><id>4303</id><udhid>UDH:TvAR/4303</udhid><titel>‘Of je nou door de kat, de hond, of door jezelf wordt gebeten’  De handhaving in de nieuwe Meststoffenwet</titel><searchwords><searchword>TvAR 9/2005</searchword><searchword>UDH:TvAR/4303</searchword></searchwords><attachments><attachment><name>2005_nr 9_Artikel_Sackers.pdf</name><extention>pdf</extention><url>https://denhollander.info/download/4261/ci</url></attachment></attachments><inleiding>1 Inleiding&#13;
Bij de inwerkingtreding van de nieuwe Meststoffenwet verandert er meer dan de&#13;
introductie van de gebruiksnormen, de vereenvoudiging van de productierechten en de&#13;
gevolgen van de herijking van de nitraatemissie door Europese rechtspraak.1 Ook de&#13;
wijze waarop de wet in de nabije toekomst zal worden gehandhaafd verandert ingrijpend&#13;
van karakter. Het huidige systeem van regulerende heffingen maakt plaats voor&#13;
een systeem van “punitieve sancties in de vorm van bestuurlijke boetes en strafrecht”.2&#13;
De wetgever introduceert in de nieuwe Meststoffenwet handhaving door middel van&#13;
het ‘bestuursstrafrecht’, kort gezegd een melange van strafrechtelijke en bestuursrechtelijke&#13;
sancties.3 De memorie van toelichting noemt daarbij als uitgangspunt dat de&#13;
Europese regelgeving sanctionering eist van overtreding van de gebruiksnormen door&#13;
punitieve sancties. Dit zijn sancties die, vrij vertaald, pijn doen in de portemonnee. In&#13;
het wetsvoorstel is gekozen voor strafbaarstelling via de Wet op de economische delicten.&#13;
Het accent zal echter komen te liggen op het instrument van de bestuurlijke boete.&#13;
Op hoofdlijnen komt het systeem als volgt eruit te zien. Ernstige inbreuken worden&#13;
afgedaan via het strafrechtelijke circuit, terwijl voor alle overige gevallen de bestuurlijke&#13;
boete wordt gereserveerd. Dit uitgangspunt betekent dat in de dagelijkse praktijk&#13;
van de handhaving het primaat bij de bestuurlijke boete komt te liggen.&#13;
Het voorstel van wet trekt ook om een tweede reden de aandacht. Dit heeft te&#13;
maken met de techniek van strafbaarstelling en de wijze waarop degene die (in de toekomst)&#13;
wordt vervolgd voor overtreding van de centrale strafbepaling in de nieuwe&#13;
Meststoffenwet zijn onschuld zal moeten aanvoeren. Er komt een algemeen verbod&#13;
op het in of op de bodem brengen van meststoffen. Wie dat toch doet, moet zelf door&#13;
middel van de administratie zijn onschuld aantonen om het opleggen van een boete of&#13;
straf te voorkomen. Dit is opmerkelijk. Gebruikelijk in het strafrecht is dat de verdachte&#13;
voor onschuldig wordt gehouden tot de overheid met wettige en overtuigende&#13;
bewijsmiddelen de rechter van het tegendeel weet te overtuigen. Hier heeft het echter&#13;
alle schijn ervan dat de overheid kan volstaan om met de armen over elkaar toe te zien&#13;
hoe de verdachte zelf het moeizame bewijs van zijn onschuld aandraagt. Een belangrijke&#13;
rol bij de toelaatbaarheid van dit systeem is weggelegd voor het nemo teneturbeginsel.&#13;
In deze bijdrage wordt op de formele en materiële handhaving van de nieuwe&#13;
Meststoffenwet ingegaan.</inleiding><content>2 Publiekrechtelijke handhaving&#13;
Publiekrechtelijke handhaving heeft van oudsher een duidelijk karakter gehad, ook in&#13;
het agrarische recht.4 De overheid handhaafde (en handhaaft nog steeds) via een&#13;
bestuursrechtelijk en een strafrechtelijk traject. Via het bestuursrecht kunnen normen&#13;
worden vastgelegd in vergunningsvoorwaarden die bij overtreding tot gevolg hebben&#13;
dat een (last tot) dwangsom volgt en/of via bestuursdwang een illegale situatie op&#13;
kosten van de overtreder wordt beëindigd. Ook kan de vergunning worden ingetrokken.&#13;
Deze sancties zijn uit hun aard reparatoir. Strafrechtelijke handhaving valt de&#13;
zware en/of hardnekkige overtreders ten deel. Zij riskeren op zijn minst een transactie&#13;
of lopen het risico strafrechtelijk (verder) te worden vervolgd. De strafsancties zijn&#13;
uit hun aard gericht op leedtoevoeging. Dit klassieke handhavingsmodel heeft ruim&#13;
tien jaar geleden in toenemende mate plaatsgemaakt voor een duaal handhavingsstelsel.&#13;
Dit stelsel kenmerkt zich door de integratie van bestuursrecht en strafrecht in één&#13;
traject met een bestuurlijke boete en, aanvullend, met strafrechtelijk instrumentarium.&#13;
Hoewel hierna nog aan de orde komt dat de bestuurlijke boete niet zo nieuw is als op&#13;
het eerste gezicht lijkt, markeren twee oraties de opkomst van de bestuurlijke boete.&#13;
Zo aanvaardde Michiels in 1994 zijn ambt als hoogleraar bestuursrecht aan de VU&#13;
met een rede, die in vragende vorm was getiteld: ‘Bestuurlijke boete in opmars?’5&#13;
Twee jaren later was de vraag beantwoord. De opmars van de bestuurlijke boete was&#13;
even snel als geruisloos gevorderd dat Corstens bij zijn afscheid als hoogleraar strafrecht&#13;
in 1995 van de KUN6 sprak over ‘Een stille revolutie in het strafrecht’.7 Hoewel&#13;
over de bestuurlijke boete nog wel enkele noten zijn te kraken8, kan de opmars&#13;
nauwelijks worden verloochend. De relatieve stilte rond het fenomeen van de&#13;
bestuurlijke boete (toen en nu) laat zich grotendeels verklaren door de snelle aanvaarding&#13;
van de doelmatigheidsaspecten en het feit dat het de burger waarschijnlijk&#13;
weinig uitmaakt van wie hij bij overtreding een rekening krijgt gepresenteerd.9 Het is&#13;
een kwestie van door de hond of door de kat te worden gebeten.10 Natuurlijk is dat&#13;
perspectief van een zekere onverschilligheid bij de ‘gebetene’ van zijn nuances ontdaan.&#13;
Het is juist dat de strafrechter de aangewezen instantie is om te vergelden en dat&#13;
het bestuur (en de bestuursrechter) er is om generaal preventief op te treden.11 De&#13;
voornaamste reden voor de introductie van de bestuurlijke boete is volgens de minister&#13;
dat de efficiëntie en effectiviteit van de handhaving wordt verbeterd.12 Dit klinkt&#13;
heel doelmatig. Het strafrecht kan zich toch niet in alle ernst gaan bemoeien met&#13;
repressie tegen burgers die hun vuilniszak te vroeg aan straat zetten of hun trottoir&#13;
niet tijdig sneeuwvrij hebben gemaakt. Wie ziet nu een vlammend requisitoir voor&#13;
zich tegen de criminele kievitseiraper die in de periode tussen 1 maart en 8 april zijn&#13;
eierzoekkaart niet op eerste vordering kan tonen?&#13;
Maar er is meer. Immers, het kenmerk van de strafrechtelijke sanctionering is het&#13;
maatwerk dat, naast de beoordeling van de aard en ernst van het delict, op een&#13;
belangrijke manier wordt bepaald door de kaders van de persoon van de verdachte,&#13;
zijn of haar persoonlijke omstandigheden en de omstandigheden waaronder het feit&#13;
werd begaan. Daarentegen kenmerkt sanctionering vanuit het bestuursrecht zich&#13;
door het opleggen van sancties op basis van tevoren gepubliceerde beleidsregels waarin&#13;
de gelijkheid van de gevallen zonder aanzien des persoon zijn vastgelegd. Daar is&#13;
niks mis mee, omdat de klassieke bestuursrechtelijke sancties zich daarvoor ook&#13;
lenen. Dat is veranderd met de komst van de bestuurlijke boete. Er is dan ook wel&#13;
gesproken over een ontwikkeling van boeteatelier tot boetefabriek.13 De traditionele&#13;
rol van de bestuursrechter met een marginale toetsing van de aangevochten overheidsbeslissing&#13;
heeft in dezelfde zin enige scepsis doen ontstaan over de reikwijdte&#13;
van de rechtsbescherming.14 Bovendien keert ook het argument van de kievitseiraper&#13;
niet terug. Want, gold daar het adagium ‘de minimis non curat praetor’ (enigszins vrij&#13;
vertaald: de rechter zou zich niet met kleinigheden behoeven te bemoeien), bij overtreding&#13;
van een aantal wetten, waaronder de nieuwe Meststoffenwet, kan niet langer&#13;
worden gezegd dat het om ‘kleinigheden’ gaat.15 Daarvan gaat de toekomstige wetgeving&#13;
ook niet (meer) uit.16&#13;
3 Een uitstapje naar de fiscale boete&#13;
Hiervoor kwam al even ter sprake dat de bestuurlijke boete helemaal niet zo nieuw is.&#13;
Om iets over de geschiedenis te weten te komen, is een uitstapje naar het belastingrecht&#13;
nodig. Het fiscale recht kende (in de Algemene wet inzake rijksbelastingen,&#13;
AWR) al sinds mensenheugenis het fenomeen van de verhoging, niets anders dan een&#13;
eufemisme voor de term boete. De wetgever had daarmee ondubbelzinnig het opleggen&#13;
van een sanctie voor ogen, maar de woordkeus wees daarop niet zo duidelijk.&#13;
Men zou immers de verhoging ook kunnen zien als een tegemoetkoming in de door&#13;
de belastingdienst door de burger veroorzaakte schade. Bij de wetswijziging in 1998&#13;
is de term verhoging veranderd in boete.17 Twee ontwikkelingen hebben daaraan ten&#13;
grondslag gelegen. Enerzijds was dat de wens om procedureregels rond deze boete te&#13;
ontwikkelen, anderzijds was dat een arrest van de Hoge Raad18 waarin – op voet van&#13;
Straatsburgse jurisprudentie – het opleggen van een fiscale boete werd opgevat als een&#13;
‘criminal charge’ met als gevolg dat op de procedure de bepalingen van het Europese&#13;
Verdrag voor de Rechten van de Mens van toepassing waren. De traditie van het&#13;
opleggen door het bestuur van fiscale boetes, evenals de daarin ontwikkelde expertise,&#13;
wordt voor een belangrijke mate bepaald door een in 1998 geïntroduceerd, nogal&#13;
ingewikkeld ogend systeem van procesrecht in de AWR. Artikel 80 lid 2 AWR&#13;
bepaalt namelijk dat alle processen-verbaal (ook van de politie) moeten worden ingediend&#13;
bij het bestuur. Het bestuur heeft ter zake van fiscale delicten het vervolgingsmonopolie.&#13;
Onder bepaalde omstandigheden moet het bestuur de stukken weer&#13;
terugzenden aan de officier van justitie. Die kan op zijn beurt het dossier weer aan&#13;
het bestuur retourneren, waarna het bestuur tot actie mag overgaan, bijvoorbeeld&#13;
door het (op basis van een vervolgingsrichtlijn19) opleggen van boetes of transacties.&#13;
In de praktijk heeft dit omslachtige systeem plaatsgemaakt voor een op het driehoeksoverleg&#13;
gelijkend collegiaal overleg. Zodra een belastingsambtenaar stuit op&#13;
onregelmatigheden meldt hij dit aan de op de eenheid van de belastingsdienst of het&#13;
douanedistrict werkzame coördinator. Blijkt de onregelmatigheid boven het niveau&#13;
van een drempelbedrag te zijn, dan wordt de zaak ingebracht in het zogenaamde&#13;
selectieoverleg. In dit overleg, waarvan deel uitmaken de (fraude/boete)coördinator,&#13;
de contactambtenaar AWR en een FIOD-ECD ambtenaar, wordt bepaald of kan&#13;
worden volstaan met een fiscale boete of dat het strafrechtelijke traject de voorkeur&#13;
verdient. In dit laatste geval wordt de zaak doorgestuurd naar het tripartiete overleg,&#13;
een per arrondissement bestaand gremium, waarin ook de officier van justitie participeert.&#13;
Het is uiteindelijk op dit niveau dat wordt besloten welk handhavingstraject&#13;
wordt toegepast. Deze wijze van handelen, waarmee op praktische wijze invulling is&#13;
gegeven aan het op collegiale wijze heenkijken door formeel gescheiden kaders, blijkt&#13;
in de praktijk heel behoorlijk te werken. Het bestuur beboet, met inachtneming van&#13;
kenbare beleidsregels, waarbij het openbaar ministerie nauwgezet de magistratelijke&#13;
vinger aan de bestuurlijke pols houdt.&#13;
Het karakter van de bestuurlijke boete is in de rechtspraak omschreven als punitief&#13;
en niet-reparatoir. Daarmee wordt het hybride karakter van de boete zichtbaar. Enerzijds&#13;
bedoeld om pijn in de portemonnee te doen, anderzijds niet afkomstig uit de&#13;
discipline die traditioneel is geëquipeerd om sancties uit te delen, het strafrecht.20 Aan&#13;
dit bezwaar is in de AWR (en in de Wet Mulder) tegemoet gekomen door een rol&#13;
voor het openbaar ministerie te creëren. Deze rol keert niet terug bij de bestuurlijke&#13;
boete die nadien ondermeer in het sociale zekerheidsrecht, in de Arbeidstijdenwet, in&#13;
de Drank- en Horecawetgeving, in de Wet op de kinderopvang, de Wet arbeid vreemdelingen&#13;
aan zijn opmars begon, en nu eveneens een plaats zal krijgen in de nieuwe&#13;
Meststoffenwet.21 Daarmee is het opleggen van een bestuurlijke boete in zijn geheel&#13;
een zaak van het bestuur geworden. Dit is jammer omdat het systeem met betrokkenheid&#13;
van het openbaar ministerie in het belastingrecht heel behoorlijk werkt.22&#13;
4 Een uitstapje naar de vierde tranche Algemene wet bestuursrecht&#13;
De nieuwe Meststoffenwet laat een mengvorm zien van het systeem uit de AWR en&#13;
het systeem dat de wetgever in de vierde tranche van de Algemene wet bestuursrecht&#13;
(Awb) voor ogen heeft.23 Het tweede uitstapje gaat dan ook naar de wet die in toekomst&#13;
een algemene regeling van bestuurlijke boete zal omvatten.24 De voorgestelde&#13;
vierde tranche bevat regels over een aantal specifieke situaties die spelen rond het&#13;
opleggen van (financiële) sancties. Dit is opmerkelijk want het gaat (deels) om regels&#13;
die problemen beogen op te lossen die identiek zijn aan de problemen die de wetgever&#13;
rond de strafrechtelijke boete al lang geleden heeft opgelost. Bijvoorbeeld over&#13;
hoe het zit met samenloop en specialiteit (het voorgestelde artikel 5.0.8 Awb), over&#13;
deelneming en daderschap (artikel 5.0.1 Awb) en over het ne bis in idem-beginsel&#13;
(artikel 5.4.1.4 Awb).25 Hier zijn stuk voor stuk strafrechtelijke leerstukken ten tonele&#13;
gevoerd, maar dan in een bestuursrechtelijke setting. Het is de vraag of dit verstandig&#13;
is. De ontwikkeling in het strafrecht van bijvoorbeeld het functionele daderschap is&#13;
een lange geweest, die uiteindelijk ertoe heeft geleid dat het hedendaagse strafrecht&#13;
beschikt over fijnmazige criteria die bepalen of, en zo ja in welke gevallen, een bedrijf&#13;
kan worden beboet voor gedragingen door ondergeschikten in dat bedrijf verricht.&#13;
Hetzelfde geldt voor het leerstuk van de feitelijk leidinggever. Het gevaar bestaat nu&#13;
dat discrepantie ontstaat bij de uitleg van in wezen puur strafrechtelijke begrippen&#13;
door de (hoogste) bestuursrechters. In zijn jaarverslag over 2003-2004 noemt de&#13;
Hoge Raad deze ontwikkeling ‘zorgelijk’.26 Over het algemeen moet worden opgemerkt&#13;
dat wetgeving die leidt tot een dergelijke ontwikkeling niet is aan te bevelen.&#13;
Het gevaar dreigt voor een zekere rechtsongelijkheid. Het voorgestelde artikel 5.0.1&#13;
Awb bijvoorbeeld definieert de overtreder als iemand die de overtreding pleegt of&#13;
medepleegt. De uitlokker en de doen pleger zijn hier om niet geheel duidelijke redenen&#13;
niet opgenomen. Nog een voorbeeld. Het nieuwe artikel 5.4.1.5 spreekt ineens&#13;
niet meer over overtreding, maar bevat de (strafrechtelijk gezien nogal complexe)&#13;
term ‘gedraging’. Kortom, de weg die de nieuwe titel 5.1 en 5.4 van de vierde tranche&#13;
creëert, bevat enkele kuilen, die bij nadere beschouwing het karakter van valkuilen&#13;
kunnen aannemen. Zoals hierna nog aan de orde zal komen zijn diezelfde (val)kuilen&#13;
ook opgenomen in het voorstel voor de nieuwe Meststoffenwet.27&#13;
5 Artikel 5a, de centrale strafbepaling&#13;
De centrale strafbepaling in de nieuwe Meststoffenwet is artikel 5a. De bepaling luidt:&#13;
“Het is verboden in enig kalenderjaar op een bedrijf meststoffen op of in de bodem te&#13;
brengen”. Er is een algemeen verbod geformuleerd. Op zich is dit niet zo vreemd;&#13;
deze techniek van strafbaarstelling komt wel vaker voor. Bijvoorbeeld bij het verbod&#13;
om te bouwen, het verbod een inrichting in werking te hebben of het verbod een&#13;
wapen voorhanden te hebben.28 Maar in het bijzondere strafrecht bevat de strafbaarstelling&#13;
dikwijls een escape, bijvoorbeeld door middel van het toegevoegde bestanddeel&#13;
‘behoudens vergunning’ of door in een direct volgende bepaling een zogenaamd&#13;
fait d’excuse op te nemen met de tekst: ‘het verbod geldt niet, indien men beschikt&#13;
over een vergunning’. Maar de wetgever is in de nieuwe Meststoffenwet van die geijkte&#13;
paden afgeweken en heeft een verrassing ingebouwd. Er volgt direct aansluitend op&#13;
artikel 5a een tweede bepaling, artikel 5b. Maar die heeft geen fait d’excuse opgenomen&#13;
zoals hiervoor werd omschreven, maar bevat een soort strafuitsluitingsgrond.&#13;
Het artikel luidt: “Het in artikel 5a gestelde verbod geldt niet indien de op of in de&#13;
landbouwgrond gebrachte hoeveelheid meststoffen in het desbetreffende jaar geen&#13;
van de volgende normen overschrijdt (….)”. Dit lijkt op de wijze zoals de wetgever&#13;
bijvoorbeeld in artikel 293 Sr de euthanasie heeft geregeld.29 Ook daar wordt in lid 1&#13;
een algemeen verbod geformuleerd, gevolgd door een tweede lid dat begint met de&#13;
woorden: “Het in het eerste lid bedoelde feit is niet strafbaar, indien (…)”. Deze&#13;
wijzen van strafbaarstellingen hebben tot gevolg dat de gedraging (in dit geval dus het&#13;
op een bedrijf op of in de bodem brengen van meststoffen) bewezen zal worden verklaard.&#13;
Gelukt het de verdachte (want tegen iemand die op enig moment meststoffen&#13;
in zijn bedrijf op de bodem brengt, bestaat enkel door constatering van die handeling&#13;
een redelijk vermoeden van schuld) een beroep op artikel 5b te doen, dan brengt het&#13;
systeem van het (straf)rechte(r)lijke beslissingsschema30 mee dat bij de vraag of de&#13;
verdachte wel strafbaar is voor de bewezenverklaarde gedraging, de rechter hem zal&#13;
ontslaan van alle rechtsvervolging.31 Het initiatief voor de agrariër ligt dus bij zijn&#13;
verdediging. Die zal met een beroep op artikel 5b moeten komen. Hoe moet nu de&#13;
agrariër dat nu in het vat steken?&#13;
6 De mestboekhouding&#13;
Ook onder de nieuwe wetgeving moet een mestboekhouding worden gevoerd. Artikel&#13;
5h bepaalt dat degene die dierlijke meststoffen produceert of verhandelt, steeds&#13;
ervoor moet zorgen dat hij kan verantwoorden dat de op het eigen bedrijf geproduceerde&#13;
of aangevoerde dierlijke meststoffen correct zijn afgevoerd.32 De agrariër moet&#13;
dus een administratie voeren. De memorie van toelichting: “Voor alle bedrijven die&#13;
meststoffen aanwenden geldt te allen tijde dat zij gegevens zullen moeten bewaren&#13;
waarmee zij desgevraagd aannemelijk kunnen maken dat de bemesting binnen de&#13;
gebruiksnormen van het voorgestelde artikel 5b in samenhang met artikel 5a van de&#13;
Meststoffenwet is gebleven, en dat overschotmest overeenkomstig het voorgestelde&#13;
artikel 5h van deze wet op een verantwoorde wijze is afgezet.”33 Met ‘aannemelijk&#13;
maken’ zal de wetgever hebben bedoeld dat de agrariër met zijn administratie keihard&#13;
tegenbewijs moet leveren. En dat zal tot zeventien achter de komma nauwkeurig&#13;
moeten zijn, want die administratie is niet alleen object van controle, maar zij moet&#13;
tevens de bron vormen voor een beroep op artikel 5b. Alleen met behulp van de zelf&#13;
gevoerde administratie is immers aan te tonen dat men binnen de marges van de&#13;
gebruiksnormen is gebleven. Het vreemde is dat de wetgever de agrariër dwingt tot&#13;
het voeren van een controleerbare administratie en dat minister en het openbaar&#13;
ministerie bij onregelmatigheden in die administratie kunnen stellen dat het algemene&#13;
verbod is overtreden en vervolgens met de armen over elkaar kunnen blijven zitten.&#13;
Het vreemde zit hem hierin dat in strafzaken en boetezaken de bewijsgaring in handen&#13;
is van de overheid. Sterker nog, er is ook nog zoiets als het nemo tenetur-beginsel.&#13;
Niemand behoeft mee te werken aan zijn eigen veroordeling. Maar het beginsel strekt&#13;
kennelijk niet zover dat het voorkomt dat iemand (een burger) bewijs en tegenbewijs&#13;
tegelijk moet leveren. Ik kom hierop terug. De memorie van toelichting heeft allemaal&#13;
niet zo een moeite ermee, getuige de zin: “De gekozen systeem van normstelling&#13;
moet ook in het onderhavige geval34 bijdragen aan de versterking van de handhaving&#13;
door verlichting van de bewijslast van de overheid.”35 Laten we eerst maar eens bekijken&#13;
hoe de gang van zaken zal worden, zodra de nieuwe Meststoffenwet in werking&#13;
zal treden.&#13;
7 Procedurele gang van zaken in hoofdstuk VII Meststoffenwet&#13;
Als er een plicht is om een mestadministratie te voeren, is de (kans op) controle daarop&#13;
een voorspelbare zaak. Die controle wordt uitgevoerd door het ministerie, de&#13;
Dienst Regelingen, waarin onder meer het Bureau Heffingen en de Dienst basisregistraties&#13;
zijn opgegaan. De dienst controleert in samenwerking met de AID of (onder&#13;
meer) aan de administratieverplichtingen is voldaan. Indien de controle (of een controle&#13;
op een bedrijf) onregelmatigheden aan het licht brengt, wordt een controlerapport of&#13;
een proces-verbaal opgemaakt. Dan is er een keuze tussen het opleggen van een&#13;
bestuurlijke boete (met de mogelijkheid voor de agrariër van het aantekenen van&#13;
administratiefrechtelijk bezwaar en beroep36) of het dossier wordt naar het OM&#13;
gezonden. De keuze is niet arbitrair. De nieuwe Meststoffenwet kent in artikel 76 een&#13;
una via-regeling, zoals die ook voorkomt in de AWR. Deze regeling houdt in dat de&#13;
keuze voor hetzij bestuursrechtelijke, hetzij strafrechtelijke weg op een gegeven&#13;
moment definitief wordt. Het recht om een bestuurlijke boete op te leggen vervalt&#13;
zodra een strafvervolging is ingesteld37 of aan een aangeboden transactie is voldaan.&#13;
Het recht om een boete op te leggen herleeft echter indien het OM meedeelt van vervolging&#13;
af te zien (sepot38) of door tijdsverloop. Voor het OM geldt namelijk de ‘lex&#13;
silencio’. Blijft binnen dertien weken sinds het voorleggen van de zaak aan het OM&#13;
actie uit, dan herleeft voor het ministerie van rechtswege de mogelijkheid om een&#13;
bestuurlijke boete op te leggen. Wanneer kan er nu een boete worden opgelegd? In de&#13;
eerste plaats moet er sprake zijn van een overtreding van de Meststoffenwet. Artikel 73&#13;
kent aan de minister de bevoegdheid toe om een bestuurlijke boete op te leggen aan&#13;
iemand die zich heeft schuldig gemaakt aan overtreding van de Meststoffenwet. Artikel&#13;
72 lid 1 aanhef en onder a merkt als overtreding aan elke gedraging bestaande uit&#13;
handelen of nalaten,39 die in strijd is met het bepaalde in artikel 5a, artikel 5c lid 2,&#13;
artikel 5e lid 5, artikel 5g lid 3, artikel 5h lid 1, artikel 6, de artikelen 59-59c, artikel&#13;
59d lid 3 en artikel 61.&#13;
De procedure wordt verder beschreven in paragraaf 3 van hoofdstuk VII, waarbij&#13;
ook de verplichting tot het voorhouden van de cautie (artikel 88) is opgenomen.&#13;
8 De materiële aspecten&#13;
Hiervoor werden al enige vraagtekens geplaatst bij de wijze waarop de wetgever de&#13;
algemene regels heeft voorgesteld met betrekking tot de bestuurlijke boete. Bij de&#13;
beschouwing van de materieelrechtelijke bepalingen in de nieuwe Meststoffenwet&#13;
keren die bezwaren terug. Dat is niet verwonderlijk, omdat de wetgever de blauwdruk&#13;
van de vierde tranche heeft gebruikt voor het systeem van handhaving in de&#13;
nieuwe Meststoffenwet. Om te beginnen is de deelneming onduidelijk. In artikel 72&#13;
lid 1 onder b wordt als overtreder aangeduid degene die pleegt of medepleegt. Deze&#13;
bepaling is een kopie van het voorgestelde artikel 5.0.1 Awb. Hiervoor kwam al aan&#13;
de orde dat de wetgever kiest voor uitbreiding van de strafrechtelijke aansprakelijkheid&#13;
in de richting van de medepleger, maar zwijgt over betrokkenheid van andere&#13;
deelnemers, zoals de medeplichtige, de doen-pleger en de uitlokker. Raadpleging van&#13;
de memorie van toelichting op het wetsvoorstel vierde tranche Awb levert maar een&#13;
deel van een verklaring op. Er bestaat geen behoefte aan een regeling daarvoor.40 De&#13;
uitlokker en de doen-pleger kunnen dus hun gang gaan, zo niet de medepleger. Wie is&#13;
de medepleger? In het strafrecht zijn voor medeplegen criteria ontwikkeld. Het moet&#13;
gaan om twee of meer bij de overtreding betrokkenen die bewust, nauw hebben&#13;
samengewerkt en/of die de gedraging gezamenlijk hebben uitgevoerd. Vooral in het&#13;
eerste criterium schuilt een gevaar voor consulenten, intermediairs en (administratie)-&#13;
kantoren, die de agrariër diensten verlenen bijvoorbeeld met betrekking tot de mestboekhouding.&#13;
Indien de fiscale strafrechtspraak maatgevend is (wat gelet op de nauwe&#13;
verwantschap met het systeem van de AWR meer dan waarschijnlijk is41), zal van&#13;
medeplegen van de adviseur niet zelden sprake zijn. Soortgelijk is de situatie die zich&#13;
voordoet bij wat het feitelijk leidinggeven wordt genoemd. Hierbij gaat het (kort&#13;
gezegd) om iemand die (formeel) geen deel uitmaakt van het bedrijf van de agrariër,&#13;
maar toch voldoende gezag op of over het bedrijf heeft om ‘achter de schermen’ aan&#13;
de touwtjes te trekken. Zo iemand is strafrechtelijk ook aan te spreken. De bepaling&#13;
in de Meststoffenwet die de opdrachtgever of de feitelijk leidinggever strafbaar maakt,&#13;
artikel 72 lid 2, is weer een kopie van de bepaling uit de vierde tranche Awb (artikel&#13;
5.01.3 Awb). Uit de tekst van de Meststoffenwet zou de conclusie kunnen worden&#13;
getrokken dat de feitelijk leidinggever alleen strafbaar is als het bedrijf van de agrariër&#13;
rechtspersoonlijkheid bezit. Veel agrarische bedrijven zijn maatschappen of vennootschappen&#13;
onder firma en missen de rechtspersoonlijkheid van Boek 2 Burgerlijk Wetboek.&#13;
De schijn bedriegt echter. De wetgever lijkt te hebben verzuimd de in artikel&#13;
5.0.1 Awb gelegde koppeling naar artikel 51 Sr mee te kopiëren naar de nieuwe Meststoffenwet.&#13;
De Awb-wetgever heeft nadrukkelijk oog gehad voor dezelfde aansprakelijkheid&#13;
voor de entiteiten die geen rechtspersoonlijkheid hebben. Iets dergelijks is&#13;
ook te lezen in de memorie van toelichting op de nieuwe Meststoffenwet.42 Ik ga&#13;
ervan uit dat op enig moment deze omissie nog wel zal worden hersteld.&#13;
De bestuurlijke boete is een leedtoevoegende sanctie. Dit brengt mee dat voor&#13;
oplegging van een boete noodzakelijk is dat een verwijt kan worden gemaakt. Dit&#13;
beginsel, het beginsel ‘geen straf zonder schuld’, is neergelegd in artikel 74. Opnieuw&#13;
een gekopieerde bepaling, want artikel 5.4.1.2 Awb kent dezelfde redactie. In de algemene&#13;
bepalingen heeft de Awb-wetgever nog eens extra benadrukt dat de boete achterwege&#13;
dient te blijven, voorzover voor de overtreding een rechtvaardigingsgrond&#13;
bestond. Iets dergelijks ontbreekt in de nieuwe Meststoffenwet. Het lijkt me niet dat&#13;
de conclusie zou moeten zijn dat bij overtreding van de Meststoffenwet alleen een&#13;
beroep op een schulduitsluitingsgrond bevrijdt.43 Met name voor een beroep op noodtoestand&#13;
(overvolle kelders, extreme weersomstandigheden) moet ruimte zijn.&#13;
Tot slot van deze paragraaf nog twee materiële aspecten, namelijk de vraag naar de&#13;
toepasselijkheid van het ne bis in idem-beginsel (artikel 75) en naar de verjaring (artikel&#13;
78). Het ne bis in idem-beginsel is een strafrechtelijk beginsel dat dient te voorkomen&#13;
dat iemand voor hetzelfde feit twee keer wordt gestraft. Dit op zichzelf heldere&#13;
principe heeft in rechtspraak en dogmatiek tot veel stof geleid. De kernvraag daarbij&#13;
was: wat is hetzelfde feit? De memorie van toelichting is kort. Volstaan wordt met de&#13;
mededeling dat hier (wel) wordt aangesloten bij de strafrechtelijke uitleg, zoals die in&#13;
de jurisprudentie met betrekking tot artikel 68 Sr is geformuleerd.44 Hiermee komt&#13;
echter in volle omvang het klassieke arrest van de Emmense bromfietser45 op het&#13;
toneel.46 En dat geeft een niet zo heel duidelijke uitleg van wanneer nu sprake is van&#13;
hetzelfde feit. Immers, de Hoge Raad oordeelde dat van hetzelfde feit sprake is,&#13;
indien blijkt van een zodanig verband met betrekking tot de gelijktijdigheid van de&#13;
gedragingen en de wezenlijke samenhang in het handelen en schuld van de dader, dat&#13;
de strekking van artikel 68 Sr meebrengt dat zij in de zin van deze bepaling als hetzelfde&#13;
feit zijn aan te merken. Een beetje kort door de bocht komt het hierop neer,&#13;
dat niet snel sprake zal zijn van ‘hetzelfde feit’, al was het alleen al hierom dat bij&#13;
overtreding van artikel 5a dikwijls niet zal zijn voldaan aan de eenheid van tijd en&#13;
plaats, die achter de eis van de gelijktijdigheid van de gedragingen schuilgaat. Anders&#13;
geformuleerd, een boer die op één dag op verschillende tijdstippen mest uitrijdt wat&#13;
hij niet kan verantwoorden, begaat meerdere overtredingen van de Meststoffenwet.&#13;
Dan is de laatste vraag of het feit inmiddels is verjaard (artikel 78). De bevoegdheid&#13;
tot het opleggen van een bestuurlijke boete vervalt na vijf jaren voor de overtredingen&#13;
van artikel 5a en artikel 5h lid 1. In alle overige gevallen is de verjaringstermijn twee&#13;
jaren. Deze bepaling is niet spectaculair. Er is aansluiting gezocht enerzijds bij de&#13;
strafrechtelijke termijnen in artikel 70 Sr en bij de termijnen die ten aanzien van de&#13;
verjaring zijn opgenomen in de sociale zekerheidswetgeving en in de AWR. Ook de&#13;
vierde tranche kiest voor dezelfde termijnstelling (artikel 5.4.1.6).&#13;
9 Bewijslast&#13;
Is bij de bespreking van de introductie van de bestuurlijke boete in de nieuwe Meststoffenwet&#13;
en de regeling daarvan het nodige op te merken, het meest prangende punt&#13;
blijft toch de centrale strafbaarstelling via artikel 5a en de bewijslastverdeling. De&#13;
omkering in de bewijslast noemde ik hiervoor al opmerkelijk. In het publiekrecht is&#13;
gebruikelijk dat op de overheid de bewijslast ligt en de (beschuldigde) burger mag&#13;
volstaan het tegendeel aannemelijk te maken. De memorie van toelichting suggereert&#13;
dat van een probleem geen sprake is. De Hoge Raad zou deze omkering van de&#13;
bewijslast hebben geaccepteerd in het arrest van 3 december 2002.47 Dit arrest wordt&#13;
als hét argument gepresenteerd, terwijl van een constante jurisprudentie (nog) niet is&#13;
gebleken. Ik ga daarom kort op dit arrest in. Aan de orde was de vraag of artikel 9&#13;
van de Verordening Identificatie en Registratie Varkens 1998 onverbindend moest&#13;
worden geacht, omdat het eerste lid van deze bepaling een feitelijk verbod om varkens&#13;
te houden behelst. Daarmee zou de grens van artikel 96 van de Gezondheids- en welzijnswet&#13;
voor dieren, de basis voor deze Verordening, zijn overschreden, zodat&#13;
artikel 9 van die Verordening geen wettelijke grondslag zou hebben. Het hof had een&#13;
daartoe strekkend verweer verworpen, nu in het tweede lid van artikel 9 van de Verordening&#13;
een strafuitsluitingsgrond is opgenomen (het verbod uit het eerste lid geldt&#13;
niet met betrekking tot een varken dat – kort gezegd – is gemerkt of op het bedrijf is&#13;
geboren en niet langer dan een week is gespeend). De aanwezigheid van deze strafuitsluitingsgrond&#13;
kan een verdachte trachten aannemelijk te maken. Gelet op de&#13;
onderlinge samenhang van deze twee leden is naar het oordeel van het hof geen sprake&#13;
van overschrijding van de grenzen van artikel 96 van de wet. Volgens de Hoge Raad&#13;
had het hof dit terecht aangenomen. Ik plaats bij de stelligheid waarmee de wetgever&#13;
dit arrest ter onderbouwing van de omgekeerde bewijslast naar voren brengt toch een&#13;
enkel vraagtekentje. Het arrest is verschillend becommentarieerd. Hendriks is van&#13;
mening dat de Hoge Raad in dit arrest juist geen omkering van de bewijslast heeft&#13;
aangenomen.48 De Hoge Raad oordeelde immers dat het hof in deze zaak niet onbegrijpelijk&#13;
tot de hiervoor weergeven vaststelling had kunnen komen, zonder dat de&#13;
Hoge Raad daarmee expressis verbis een omarming van de omgekeerde bewijslast tot&#13;
uitdrukking heeft gebracht. Bovendien oordeelde het hof de bewijslastverdeling in&#13;
casu niet onredelijk, omdat het tegenbewijs eenvoudig was te leveren. Voor de Meststoffenwet&#13;
is het maar de vraag of daarvoor hetzelfde geldt. Wie op grond van dergelijke&#13;
overwegingen tot de conclusie komt dat de Hoge Raad het licht op groen heeft&#13;
gezet voor een tamelijk principiële wijziging in het klassieke model van bewijslastverdeling&#13;
in handhavingszaken, moet stevig in zijn schoenen menen te staan. Want,&#13;
indien de interpretatie van het arrest inderdaad aan twijfel onderhevig is, zoals ik&#13;
meen, is discussie over de toelaatbaarheid mogelijk en de strijd helemaal nog niet&#13;
gestreden.&#13;
10 Het nemo tenetur-beginsel&#13;
Hiervoor is al de vraag opgeworpen hoe zich het systeem in de nieuwe Meststoffenwet&#13;
verhoudt met het nemo tenetur-beginsel (het beginsel dat tot uitdrukking brengt&#13;
dat een verdachte niet behoeft mee te werken aan de eigen veroordeling). De wetgever&#13;
heeft zich daarvan in de memorie van toelichting op de nieuwe Meststoffenwet&#13;
rekenschap gegeven.49 Ook hier luidt het standpunt (kort samengevat) dat de nieuwe&#13;
bepalingen de toets der kritiek kunnen doorstaan. Ik heb ook hier twijfels of deze&#13;
conclusie is gebaseerd op voldoende valide argumenten. Maar, op het gevaar dat ik de&#13;
aandacht van de lezer zal verliezen, het gaat hier om een complexe materie, waarover&#13;
geen honderd procent gelijk kan worden verkregen. Het ingewikkelde met dat nemo&#13;
tenetur-beginsel is dat het nergens exact is gedefinieerd. Algemeen wordt aanvaard&#13;
dat het valt onder het beginsel van de ‘fair trial’ van artikel 6 EVRM50 en in de Nederlandse&#13;
wetgeving besloten ligt in artikel 29 Sv, het recht om te mogen zwijgen of in&#13;
vrijheid te verklaren. In puur strafrechtelijke context is het beginsel redelijk duidelijk.&#13;
De verdachte mag niet onder zodanige druk worden gezet dat hij verklaringen aflegt,&#13;
waarmee hij zichzelf belast en die niet meer in vrijheid zijn verkregen. In de Meststoffenwet&#13;
speelt echter een andere situatie. De agrariër moet een mestboekhouding&#13;
voeren en is – zolang hij dat correct doet – geen verdachte. Hij wordt echter verdachte,&#13;
zodra hij mest uitrijdt (overtreding artikel 5a) en/of zijn boekhouding niet in orde&#13;
wordt bevonden (overtreding artikel 5h in verbinding met artikel 59 en volgende).&#13;
Indien de mestboekhouding onregelmatigheden vertoont, althans wanneer dat bij controle&#13;
wordt vastgesteld, verliest de agrariër tegelijk ook zijn beroep op artikel 5b.51&#13;
Daarmee is de boekhouding de spil geworden waarom het allemaal draait, namelijk&#13;
de papieren advocaat, de verzekeringspapieren óf het document waarmee de agrariër&#13;
zijn hoofd in de strop steekt. Mag dat nou allemaal zomaar? Zodra het gaat om de&#13;
verplichting om de overheid inlichtingen te verstrekken op straffe van sancties, wordt&#13;
de uitspraak van het Europese Hof inzake Saunders uit 1996 aangehaald.52 Het gaat&#13;
kort gezegd om de vraag of de overheid in een strafzaak documenten mag gebruiken,&#13;
die zijn geproduceerd door de verdachte zelf. Daarbij wordt onderscheid gemaakt&#13;
tussen informatie uit bronnen die onafhankelijk van iemands wil bestaan en informatie&#13;
uit bronnen die afhankelijk van iemands wil bestaan. Aanvaard is dat informatie&#13;
die onafhankelijk van iemands wil wordt verkregen (gedacht moet worden aan bijvoorbeeld&#13;
dna-informatie uit achtergebleven hoofdharen, maar ook aan computergegevens&#13;
of formulieren) mag worden gebruikt en dus niet onder de bescherming van&#13;
artikel 6 EVRM valt. De mestboekhouding betreft informatie die onafhankelijk van&#13;
de wil van de agrariër bestaat, maar wel afhankelijk van zijn wil tot stand komt. De&#13;
vraag is of het ontbreken van de verdragsrechtelijke bescherming ook geldt voor deze&#13;
gegevens, die bovendien zijn verkregen onder de druk of dwang van een algemeen&#13;
wettelijke plicht tot het opstellen en bewaren van documenten, waarvan de overheid&#13;
de uitlevering mag vorderen. De gangbare opvatting is dat geen strijd met artikel 6&#13;
EVRM ontstaat indien de verdachte wordt verplicht reeds bestaand materiaal uit te&#13;
leveren.53 Tot zover is de toelichtende tekst uit de memorie een correcte weergave van&#13;
de stand van zaken.54&#13;
11 Het nemo tenetur-beginsel (JB tegen Zwitserland)&#13;
Hiervoor wierp ik op dat het gaat om (min of meer) onafhankelijk van de wil van de&#13;
agrariër bestaande administratieve gegevens, die hij onder druk van een strafsanctie&#13;
moet opstellen en die bovendien zijn vrijgeleide moeten vormen indien hij mest uitrijdt.&#13;
De rigiditeit waarmee vervolgens in de parlementaire stukken de stelling wordt&#13;
geponeerd dat het nemo tenetur-beginsel niet kan worden ingeroepen in de fase dat&#13;
de agrariër nog geen verdachte is, en dat de uit controle verkregen informatie “zonder&#13;
meer”55 voor de vaststelling dat sprake is van een beboetbaar of anderszins strafbaar&#13;
feit mag worden gebruikt, lijkt voorbij te gaan aan de nuances die rechtspraak en literatuur&#13;
laten zien rondom of naar aanleiding van de uitspraak Saunders. Toegegeven,&#13;
het in de memorie van toelichting genoemde arrest van de Hoge Raad van 22 juni&#13;
199956 pleit in het voordeel van het standpunt van de wetgever. De Hoge Raad bevestigt&#13;
hierin zijn eerdere jurisprudentie inhoudende dat het Nederlandse recht geen&#13;
onvoorwaardelijk recht of beginsel kent op grond waarvan iemand op geen enkele&#13;
wijze kan worden verplicht tot het verlenen van medewerking aan het verkrijgen van&#13;
(mogelijk bezwarend) bewijsmateriaal. De Straatsburgse jurisprudentie heeft echter&#13;
een verfijning aangebracht tussen materiaal “depent or indepent of the will of the&#13;
suspect”, waarover hiervoor werd gesproken. De wetgever is in de argumentatie (aanvankelijk)&#13;
voorbijgegaan aan een andere uitspraak van het Europese Hof, JB tegen&#13;
Zwitserland, van 3 mei 2001.57 De casus daarvan was als volgt. De Zwitserse fiscus&#13;
had ontdekt dat een zekere JB forse bedragen belegde, die hij onmogelijk uit zijn&#13;
inkomen als skileraar kon financieren. De fiscus vroeg hem om alle documenten van&#13;
de beleggingen, inclusief de opgave van de bron van het inkomen waaruit de beleggingen&#13;
geschiedden. Hierop werd niet gereageerd, waarop de fiscus boetes oplegde.&#13;
In rechte verweerde JB zich door te stellen dat hij niet behoefde mee te werken aan&#13;
zijn eigen veroordeling voor belastingfraude. Het Hof kwam eenstemmig tot de slotsom&#13;
dat artikel 6 EVRM was geschonden doordat de fiscale autoriteiten JB op straffe&#13;
van boetes verplichtten om hen alle documenten met betrekking tot bepaalde investeringen&#13;
die hij niet in zijn aangiften had vermeld, te verstrekken.&#13;
Deze uitspraak was voor de (PvdA-)leden van de Vaste Kamercommissie reden om&#13;
de minister voor te houden dat de stelling inzake de houdbaarheid van het handhavingsysteem&#13;
op grond van de uitspraak Saunders nog niet zo zeker was.58 De minister&#13;
vond echter in de uitspraak JB tegen Zwitserland geen argument op om zijn schre-&#13;
den terug te keren. In de nota naar aanleiding van het verslag is het volgende te lezen:&#13;
“Het arrest JB/Zwitserland betreft een enigszins a-typische casuspositie, hetgeen&#13;
noopt tot voorzichtigheid bij het trekken van algemene conclusies”.59 Een waar&#13;
woord, maar dat geldt (zonder nadere toelichting op de vraag wat het a-typische&#13;
karakter in dit verband dan inhoudt) zeker ook voor de uitspraak Saunders, en daardoor&#13;
tevens voor de stelligheid waarmee het handhavingssysteem in de nieuwe Meststoffenwet&#13;
wordt verdedigd. Want is het niet zo, dat naast het onderscheid tussen&#13;
materiaal dat afhankelijk of onafhankelijk van de wil wordt verkregen, ook een rol&#13;
speelt of het materiaal wordt afgedwongen door middel van bij weigering tot afgifte&#13;
dreigende (straf)sancties?60&#13;
12 Het nemo tenetur-beginsel (Allen tegen het Verenigd Koninkrijk)&#13;
Een uitspraak die tot nu toe in de parlementaire behandeling niet is genoemd is de&#13;
uitspraak van het Europese Hof van 10 september 2002, Allen tegen het Verenigd&#13;
Koninkrijk.61 In deze uitspraak zegt het Hof dat het nemo tenetur-beginsel niet het&#13;
recht voor belastingplichtigen impliceert om vragen ten behoeve van de belastingheffing&#13;
niet of onvolledig te beantwoorden. Het recht om zichzelf niet te behoeven&#13;
incrimineren mag niet worden uitgelegd als een algemeen recht om handelingen te&#13;
verrichten die een onderzoek door de fiscale autoriteiten bemoeilijken. Daartoe is&#13;
volgens het Europees Hof van belang dat een belastingsysteem moeilijk kan functioneren&#13;
zonder verplichtingen voor de belastingplichtigen om opgave te doen van hun&#13;
financiële situatie en van hun bezittingen.62 Dit standpunt van het Europese Hof moet&#13;
de wetgever als muziek in de oren klinken. Het lijkt immers te bevestigen dat in de&#13;
zaak JB tegen Zwitserland inderdaad sprake van een wat uitzonderlijke casuspositie&#13;
moet zijn geweest. De uitspraak Allen tegen het Verenigd Koninkrijk zit voor Nederland&#13;
ook wel op de lijn van het arrest van de Hoge Raad van 22 juni 1999. Toch moet&#13;
jubelstemming worden getemperd. Het is de vraag of het belastingsysteem compatibel&#13;
is met het systeem van de Meststoffenwet. Is handhaving van de Meststoffenwet&#13;
nauwelijks mogelijk zonder de hulp van de administratieplichtige? Ik meen van niet,&#13;
en wil tegelijk op het gevaar wijzen dat wie te gemakkelijk aan de vorige vraag voorbijgaat,&#13;
de deur wijd open zet voor de glijbaan die het nemo tenetur-beginsel uiteindelijk&#13;
illusoir maakt. Kan de bescherming van ieders spullen eigenlijk wel functioneren&#13;
zonder een dief te verplichten om opgave te doen van zijn financiële situatie en van&#13;
zijn bezittingen? Men kan tegenwerpen dat de in- en verkopers van tweedehands&#13;
spullen ook een administratie, een inkoopregister, moeten bijhouden, uit preventie&#13;
tegen diefstal en heling. Maar dit is niet hetzelfde als de agrariër die beroepsmatig niet&#13;
anders kan dan een verbod te overtreden en zelf een administratie moet bijhouden,&#13;
die hem bij overtreding van dat verbod moet verontschuldigen. De uitspraak Allen&#13;
tegen het Verenigd Koninkrijk maakt nog iets duidelijk. Het Hof zegt dat een en&#13;
ander anders kan zijn, als het overzicht van de bezittingen zou worden gebruikt in&#13;
een daarna plaatsvindend onderzoek naar een bepaalde ‘criminal charge’ (vergelijk de&#13;
zaak-Saunders) of ingeval vervolging zou plaatsvinden voor de criminal charge van&#13;
het niet-verstrekken van dit overzicht. Maar in aansluiting daarop merkt het Hof op&#13;
dat het nemo tenetur-beginsel niet zover gaat dat het iedere maatregel van autoriteiten&#13;
verbiedt die druk op burgers uitoefent om informatie te verstrekken die in een latere&#13;
vervolging kan worden gebruikt. Hiermee lijkt het Hof te bevestigen dat dit laatste&#13;
niet geldt voor het materiaal dat afhankelijk van de wil bestaat, en sluit het Hof niet&#13;
uit dat ook ander materiaal (waarover twijfel bestaat of dat wel of niet afhankelijk van&#13;
iemands wil is verkregen) niet mag worden gebruikt in een straf- of boetezaak.&#13;
13 Afronding&#13;
De nieuwe Meststoffenwet introduceert bij de handhaving van de wet twee noviteiten.&#13;
De eerste is de relatief nieuwe mogelijkheid om bij overtreding een bestuurlijke boete&#13;
opgelegd te krijgen. De tweede is een tamelijk unieke vorm van strafbaarstelling.&#13;
Over het fenomeen van de bestuurlijke boete en de regelgeving daarvan is het nodige&#13;
op te merken. Ik bepleit bij dit soort duale handhavingstrajecten de instelling van een&#13;
tripartiet overleg, zoals dat bij de handhaving van de AWR tot stand is gekomen. Het&#13;
is echter niet de steen des aanstoots. Uiteindelijk zal de rechtspraak aan de voornaamste&#13;
bezwaren tegemoet (moeten) komen, al blijft ongewis of dat tot een goede convergentie&#13;
van bestuursrecht en strafrecht zal leiden. De agrariër zal ervan niet wakker&#13;
liggen, omdat het hem niet zal uitmaken of hij nu door de hond of de kat wordt&#13;
gebeten. Dit geldt niet voor het risico dat hij zichzelf moet bijten. De wijze waarop&#13;
het uitrijden van mest in de nieuwe Meststoffenwet strafbaar is gesteld, is (bij wijze&#13;
van metafoor) wel iets om over wakker te liggen. Het door de wetgever geïntroduceerde&#13;
systeem, waarbij de agrariër mestboekhouding moet voeren die tevens ingeval&#13;
van een straf- of boetezaak zijn ‘papieren advocaat’ is, levert strijd op met het nemo&#13;
tenetur-beginsel. Anders dan de wetgever veronderstelt is de kwestie niet voldoende&#13;
uitgekristalliseerd in de (Europese) rechtspraak om daarover te stellige uitspraken te&#13;
doen en het tegendeel te poneren. De drie hiervoor genoemde uitspraken van het&#13;
Europees Hof geven een invulling aan het nemo tenetur-beginsel. Ze geven ook aan&#13;
dat er een bovengrens is. De burger kan niet altijd met succes een beroep op het&#13;
beginsel doen. Wanneer de handhaving van complexe rechtsgebieden zonder informatieplichten&#13;
van de burger moeilijk of onmogelijk is, blijkt het nemo tenetur-beginsel&#13;
geen absoluut recht. Van de andere kant is het wel als beginsel erkend en zal ook&#13;
de overheid ten minste een benedengrens dienen te respecteren. In de nieuwe Meststoffenwet&#13;
wordt die benedengrens overschreden. De parlementaire stukken doen&#13;
geloven dat de strijd is gestreden. Niets is minder waar. Aan het slot van mijn bijdrage,&#13;
de grote hoeveelheid teksten over de handhaving uit de kamerstukken overziend,&#13;
lijkt het erop dat degene die durft te beweren dat de effectiviteit en efficiency van de&#13;
handhaving niet tot iedere prijs moeten prevaleren boven de (on)mogelijkheden van&#13;
de aan controle en vervolging door de overheid onderworpen agrariër, kan rekenen&#13;
op dezelfde geshockeerde reactie als die van juffrouw Laps in ‘ Woutertje Pieterse’,&#13;
toen haar werd toegevoegd: “Juffrouw Laps, je bent een zoogdier”.63&#13;
</content><legacyfootnotes>* Bewerkte tekst van een inleiding, gehouden tijdens de Studiedag Nieuw mestbeleid van het Instituut&#13;
voor Agrarisch Recht op 15 april 2005.&#13;
** Mr. H.J.B. Sackers is UHD Straf(proces)recht aan de Radboud Universiteit Nijmegen.&#13;
1. Enkele onderwerpen uit de Wijziging van de Meststoffenwet (invoering gebruiksnormen), Kamerstukken&#13;
II, 29 930 en het gelijktijdig aanhangige voorstel vereenvoudiging productierechten, Kamerstukken II,&#13;
30 004. Zie voor de Europese rechtspraak inzake de Nitraatrichtlijn die wordt bedoeld: HvJ EG 2 oktober&#13;
2003, Agr.r. 2003/5183.&#13;
2. Kamerstukken II, 29 930, nr. 3, p. 59.&#13;
3. Zie over die term nader A.R. Hartmann en P.M. van Russen Groen, Contouren van het bestuursstrafrecht,&#13;
dissertatie, Deventer 1998.&#13;
4. De rechtsonzekerheid in het recente verleden als gevolg van het aarzelende ‘zullen we handhaven?’ heeft&#13;
meer van doen gehad met het (on)vermogen van de overheid om te handhaven, dan met de transparantie&#13;
in de systematiek. Zie verder: M. van Dijck, Gedogen, dissertatie, Nijmegen 2003.&#13;
5. F.C.M.A. Michiels, De boete in opmars, oratie Amsterdam (VU), Zwolle 1994.&#13;
6. Thans Radboud Universiteit Nijmegen.&#13;
7. G.J.M. Corstens, Een stille revolutie in het strafrecht, afscheidsrede Nijmegen, Arnhem 1995.&#13;
8. Zie bijvoorbeeld: L.J.J. Rogier, Straffend bestuur, oratie Rotterdam, Arnhem 2001; P.A.M. Mevis,&#13;
Constitutioneel strafrecht, oratie Rotterdam, Deventer 1998; C.L.G.F.H. Albers en R.J.N. Schlössels,&#13;
‘De bestuurlijke boete: een koekoeksei in het bestuursprocesrecht?’, in: NTB 2002/7, p. 187 e.v.&#13;
9. Veelvuldig wordt in dit verband gewezen op de Wet administratieve handhaving verkeersvoorschriften&#13;
(de Wet Mulder), waarbij overigens de bestuurlijke boete (een beschikking) van het openbaar ministerie&#13;
afkomstig is.&#13;
10. O.J.D.M.L. Jansen, Het handhavingsonderzoek, dissertatie, Nijmegen 1999.&#13;
11. Y. Buruma, De strafrechtelijke handhaving van bestuurswetten, dissertatie, Arnhem 1993, p. 287 e.v.&#13;
12. Is die premisse eigenlijk wel juist, althans plausibel? Aldus Corstens, (a.w., afscheidsrede), p. 16.&#13;
13. O.J.D.M.L. Jansen en W.G.A. Hazewindus, Van boeteatelier tot boetefabriek, Deventer 1995. Overigens&#13;
mitigeren beginselen van behoorlijk bestuur en hardheidsclausules een al te rigide werking van&#13;
beleidsregels ten aanzien van bijzondere gevallen. In de Meststoffenwet is dit tot uitdrukking gebracht&#13;
in de bepalingen over de hoogte van de boete, te weten artikel 81 en artikel 83 (rekening houden met de&#13;
bijzondere omstandigheden en de omstandigheden waaronder het feit is gepleegd).&#13;
14. Zie vorige noot. Uit de praktijk bereiken mij berichten dat in het bestuursproces in de benadering van&#13;
de burger-appellant de sfeer toch wat opschuift in de richting van de burger-delinquent. Ik heb daarvoor&#13;
geen bronnen kunnen vinden.&#13;
15. Het enige argument dat (onder meer) aan de totstandkoming van de Wet Mulder ten grondslag lag en hier&#13;
zou kunnen terugkeren, is dat het om gedragingen gaat die in (grote delen van) de samenleving niet (meer)&#13;
als ‘crimineel’ worden gezien. Men zoekt dit argument echter tevergeefs in de parlementaire stukken.&#13;
16. In de memorie van toelichting (Meststoffenwet) (p. 60-61) wordt de handhavingssystematiek verdedigd&#13;
met een weergave van de resultaten van de toetsing aan de criteria en indicaties van de Commissie voor&#13;
de Toetsing van Wetgevingsprojecten en van de Commissie bestuursrechtelijke en privaatrechtelijke handhaving.&#13;
17. In de AWR werd een nieuw hoofdstuk VIIIA opgenomen, met een onderscheid tussen vergrijpboetes&#13;
en verzuimboetes. De uitvoeringsregels staan in het Besluit Bestuurlijke Boeten Belastingdienst 1998.&#13;
18. HR 19 juni 1985, NJ 1986, 104, m.nt. EAA.&#13;
19. Aanmeldings-, Transactie- en Vervolgingsrichtlijnen voor fiscale delicten en douanedelicten, Stcrt. 2000,&#13;
251.&#13;
20. Discussies over de bestuurlijke boete starten dikwijls met het weergeven van traditionele opvattingen.&#13;
Straffen is, gezien de tekst van artikel 113 Grondwet, (Mevis, a.w., 1998, p. 29-30; Rogier, a.w., p. 8-12)&#13;
des rechters. Het is een vak apart en de wetgever moet uitermate voorzichtig zijn om te gemakkelijk&#13;
bijna 150 jaren penitentiairrechtelijke expertise prijs te geven. Toch behoren nuanceringen te worden&#13;
aangebracht. Over het opleggen van vrijheidsbenemende sancties is communis opinio: dit behoort tot&#13;
het primaat van de strafrechter.&#13;
21. Een recente bespreking van de bestuurlijke boete is te vinden in het preadvies van L.F.M. Verhey en&#13;
N. Verheij, ‘Toezicht’, NJV 2005, Deventer 2005, p. 278 e.v.&#13;
22. Ik zie af van het geven van (verdere) argumentatie om dit tripartiet overleg ook voor de Meststoffenwet&#13;
te bepleiten, nu (in het milieustrafrecht) de eerste pilots lopen waarin het bestuur zelfs transacties mag&#13;
aangaan.&#13;
23. Kamerstukken, 29 702.&#13;
24. De bedoeling is dat, zodra de vierde tranche kracht van wet krijgt, de afzonderlijke regeling in de Meststoffenwet&#13;
zal komen te vervallen.&#13;
25. Over de ne bis in idem-problematiek: H.G.M. Krabbe, ‘De ne bis in idem-regel bij bestuurlijke boetes&#13;
in het voorontwerp Algemene wet bestuursrecht: ‘dezelfde gedraging’’, in: NTB 2004, p.10 e.v. (in het&#13;
wetsvoorstel is aan de bezwaren van Krabbe tegemoet gekomen).&#13;
26. Jaarverslag Hoge Raad 2003-2004, Den Haag 2005, p. 33; eerder had de VAR-werkgroep Vierde Tranche&#13;
Awb voor deze (te) beperkte convergentie tussen strafrecht en bestuursrecht aandacht gevraagd. De&#13;
memorie van toelichting (vierde tranche), p. 127-128, overtuigt niet: “de bestuursrechter kan zich uiteraard&#13;
laten inspireren door de uitspraken van zijn strafrechtelijke collega.”&#13;
27. Voor een goed begrip dient te worden vermeld dat de bepalingen over de bestuurlijke boete in de nieuwe&#13;
Meststoffenwet de indruk wekken te zijn gebaseerd op een eerdere versie van de vierde tranche en dus&#13;
op enkele plaatsen afwijken van de tekst zoals die in wetsvoorstel 29 702 luidt.&#13;
28. Artikel 40 Woningwet, artikel 8.1 Wet milieubeheer, artikel 26 Wet wapens en munitie.&#13;
29. Zie bijvoorbeeld ook de vergelijkbare wijze waarop de strafbaarstelling van artikel 280 Sr (onttrekken&#13;
minderjarigen aan bevoegd gezag) of artikel 296 Sr (afbreking zwangerschap) is geredigeerd.&#13;
30. Zoals is neergelegd in de artikel 348 en 350 Wetboek van Strafvordering.&#13;
31. Praktisch gezien is het effect daarvan hetzelfde als bij vrijspraak. Technisch gezien (bijvoorbeeld met&#13;
betrekking tot de justitiële documentatie) is een vrijspraak niet hetzelfde als een ontslag van alle rechtsvervolging.&#13;
32. De verplichtingen inzake de administratie en (mest)boekhouding zijn opgenomen in de artikelen 59,&#13;
59a, 59b, 59c, 59d lid 3 (het oude 59) en artikel 61.&#13;
33. Memorie van toelichting (Meststoffenwet), p. 51.&#13;
34. De woorden ‘ook in het onderhavige geval’ hebben betrekking op het Besluit gebruik dierlijke meststoffen&#13;
waarin in 1991 een soortgelijk handhavingssysteem werd ingevoerd.&#13;
35. Memorie van toelichting (Meststoffenwet), p. 68.&#13;
36. Artikel 78 lid 2 schort bij bezwaar of beroep de vervaltermijn op tot onherroepelijk op het bezwaar of&#13;
beroep is beslist.&#13;
37. Letterlijk staat er in artikel 76 aanhef en onder a: “en het onderzoek ter terechtzitting is begonnen”. Dit&#13;
houdt in dat het OM een uitgebrachte dagvaarding tot het moment waarop de zitting begint kan intrekken,&#13;
waardoor alsnog het traject van de bestuurlijke boete kan herleven.&#13;
38. Voor het OM blijft los van het bepaalde in artikel 77 het opportuniteitsbeginsel bestaan.&#13;
39. Deze toevoeging blijkt uit de memorie van toelichting (Meststoffenwet), p. 61.&#13;
40. Kamerstukken II, 29 702, nr. 3, p. 78-81; over de medeplichtige wordt opgemerkt dat die niet valt onder&#13;
het regime van de bestuurlijke boete.&#13;
41. De memorie van toelichting (vierde tranche) geeft als voorbeeld de belastingadviseur, p. 80. De memorie&#13;
van toelichting (Meststoffenwet) geeft als voorbeeld de door de agrariër ingeschakelde boekhouder die&#13;
de mestboekhouding doet, p. 122.&#13;
42. Uit de memorie van toelichting (Meststoffenwet) blijkt dat de wetgever weldegelijk ook aan de maatschap&#13;
heeft gedacht, zie bijvoorbeeld p. 123.&#13;
43. Al spreekt de memorie van toelichting (Meststoffenwet) alleen over de schulduitsluitingsgrond afwezigheid&#13;
van alle schuld (avas), p. 123.&#13;
44. Memorie van toelichting (Meststoffenwet), p. 123-124.&#13;
45. HR 21 november 1962, NJ 1962, 89.&#13;
46. Thans wordt ook vaak verwezen naar het Meindert Tjoelker-arrest, HR 2 november 1999, NJ 2000, 174.&#13;
47. NJ 2003, 606.&#13;
48. L.E.M. Hendriks, ‘Economisch strafrecht’, in: H.J.B. Sackers en Y. Buruma, Kroniek van het strafrecht&#13;
2002, Deventer 2003, p. 101-102.&#13;
49. Memorie van toelichting (Meststoffenwet), p. 71.&#13;
50. Funke-arrest, EHRM 25 februari 1993, NJ 1993, 485, m.nt. Kn. Ook het Hof van Justitie EG heeft het&#13;
recht erkend (HvJ EG 18 oktober 1989, NJ 1991, 687, Orkem-zaak). Het universele karakter van het&#13;
nemo tenetur-beginsel blijkt ook uit artikel 14 lid 3 IVBPR.&#13;
51. Indien de agrariër dit betwist, rest hem weinig anders meer dan een dagvaarding af te wachten en bij de&#13;
strafrechter andermaal een beroep op zijn boekhouding te doen. Slaagt dit beroep bij de rechter (en&#13;
komt daarmee vast te staan dat bij de controle een onjuiste conclusie is getrokken uit de boekhouding)&#13;
dan zal dit leiden tot ontslag van rechtsvervolging. Nu echter het feit bewezen zal zijn verklaard en dus&#13;
geen vrijspraak mag volgen, levert dit wel een ‘strafblad’ op.&#13;
52. EHRM 19 december 1996, NJ 1997, 699, m.nt. Kn.&#13;
53. G.J.M. Corstens, Nederlands strafprocesrecht, Deventer 2002, p. 286.&#13;
54. Memorie van toelichting (Meststoffenwet), p. 71-72.&#13;
55. Memorie van toelichting (Meststoffenwet), p. 72.&#13;
56. HR 22 juni 1999, NJ 1999, 648, M en R 2000, 21, m.nt. Hendriks (in de memorie staat. naar ik aanneem:&#13;
abusievelijk. een verkeerde vindplaats opgenomen).&#13;
57. EHRM 3 mei 2001, NJ 2003, 354, m.nt. Sch, BNB 2002/26, VN 2002/4.4., NCJM-bulletin 2002, 606,&#13;
m.nt. E.E.V. Lenos. De uitspraak wordt wel uitgebreid aan de orde gesteld in Kamerstukken 29 702&#13;
(vierde tranche), nr. 3, p. 97-98.&#13;
58. Verslag van de Vaste Kamercommissie (7 maart 2005), Kamerstukken 29 930, nr. 5, p. 14.&#13;
59. Kamerstukken 29 930, nr. 6, p. 32.&#13;
60. Er zijn auteurs die zich op het standpunt stellen dat in dit geval het materiaal niet mag worden gebruikt&#13;
in een strafprocedure. Zie bijvoorbeeld L.E.M. Hendriks, Techniek en normstelling in het milieustrafrecht,&#13;
dissertatie, Zwolle 1994.&#13;
61. EHRM 10 september 2002, FED 2003, 589, NJCM-bulletin 2003, 160.&#13;
62. Dit argument wordt ook door Corstens gebruikt (a.w., p. 285) waar hij doelt op gecompliceerde&#13;
administraties die voor derden moeilijk toegankelijk zijn in de sfeer van economische, fiscale of daarmee&#13;
vergelijkbare vormen van ‘zakelijke’ criminaliteit.&#13;
63. Multatuli, Woutertje Pieterse, Ede 1979, p. 41.&#13;
</legacyfootnotes><footnotes><footnote/></footnotes><auteurs>mr. H.J.B. Sackers</auteurs><published>2005-09-01 00:00:00</published><modified>2005-09-01 00:00:00</modified><editiondate>2005-09-01</editiondate><htmlpath>https://denhollander.info/artikel/4303</htmlpath></article>
</articles></edition>