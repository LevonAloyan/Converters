<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2013</searchword><id>10807</id><udhid>UDH:TvAR/10807</udhid><titel>Taxatie van de pachtwaarde en de vrije verkeerswaarde van verpachte grond</titel><searchwords><searchword>TvAR 11/2013</searchword><searchword>UDH:TvAR/10807</searchword></searchwords><attachments><attachment><name>TvAR2013_11_03_Taxatie.pdf</name><extention>pdf</extention><url>https://denhollander.info/download/9245/ci</url></attachment></attachments><inleiding>1. Inleiding&#13;
Bij een geschil over de pachtwaarde, de verkeerswaarde bij voortgezet agrarisch gebruik of beide in samenhang kun­nen partijen zich wenden tot de grondkamer of in hoger be­roep de Centrale Grondkamer om deze waarde te bepalen. In de regel wordt dan een onderzoek ter plaatse ingesteld door deskundigen. Het advies in de vorm van een taxatierapport wordt uitgebracht aan de grondkamer of Centrale Grondka­mer. Deze betrekken het advies bij de beslissing. Aangezien de Centrale Grondkamer zich een zelfstandig oordeel dient te vormen, beschikt deze over eigen, onafhankelijke deskun­digen die de zaak opnieuw bekijken. Een verschil met de re­gionale grondkamers is, dat de Centrale Grondkamer voor het hele land bevoegd is en deskundigen ook worden geacht voor het gehele land de Centrale Grondkamer van advies te dienen. &#13;
In deze bijdrage wordt de gang van zaken bij deze taxaties geschetst en worden ondervonden dilemma’s aangegeven. Achtereenvolgens zal aandacht worden besteed aan pacht­waardetaxaties op basis van het Pachtnormenbesluit 1992, de veranderingen hierin met het van kracht worden van het Pachtnormenbesluit 1995 en de volledige herziening van het waarderingssysteem met de invoering van het Pachtprijzen­besluit 2007. Vervolgens zal worden ingegaan op de taxa­tie van de vrije verkeerswaarden in het agrarische grond­verkeer, gevolgd door een beschouwing over het verband tussen vrije verkeerswaarde en bodemkwaliteit en over het verband tussen de regionorm en bodemkwaliteit, aangezien door de wetgever in alle regelgeving een verband wordt ver­ondersteld tussen het opbrengend vermogen van de grond en de pachtwaarde resp. de vrije verkeerswaarde van de grond bij voortgezet agrarisch gebruik. De bijdrage wordt afgeslo­ten met een aantal voorbeelden van de taxatie van bijzon­dere en incourante pachtobjecten. De voorbeelden zijn ont­leend aan beschikkingen van de Centrale Grondkamer.&#13;
De bijdrage is toegesneden op de gang van zaken bij de Centrale Grondkamer, aangezien de auteur hierbij betrokken is als deskundige en daarmee het beste bekend is. Boven­dien neemt de Centrale Grondkamer, indien van toepassing, de eindbeslissing.&#13;
</inleiding><content>2. Taxatie naar het Pachtnormenbesluit 1992&#13;
Bepaling van de hoogst toelaatbare pachtprijs vloeit voort uit art. 7:327 BW (Pw. Art. 3, oud), waarin wordt gesteld dat pachtprijzen in een redelijke verhouding dienen te staan tot de bedrijfsuitkomsten bij een behoorlijke bedrijfsvoering met dien verstande dat de redelijke belangen van de ver­pachter mede in acht worden genomen. In de nota van toe­lichting op het Pachtnormenbesluit 1992 is aangegeven, dat het laatste het geval is bij een netto-rendement (opbrengst minus kosten) voor de verpachter van 2% van de verkeers­waarde van onverpachte grond.&#13;
In deze nota wordt tevens gesteld dat het redelijk is om te veronderstellen dat er een verband is tussen de bedoelde verkeerswaarde en het opbrengend vermogen van de grond. Het opbrengend vermogen wordt afgeleid uit de bodemkwa­liteit en de externe productieomstandigheden. Leidend bij de bepaling van de hoogst toelaatbare pachtprijs met ingang van 15 oktober 1992 is een in art. 2 van dit besluit gegeven tabel (zie tabel 1).&#13;
Tabel 1: Grondslag voor de vaststelling van de hoogst toe­laatbare pachtprijs van bouwland en grasland volgens het Pachtnormenbesluit 1992 ; bedragen zijn in guldens per ha per jaar. &#13;
Hierna zal kort op deze systematiek worden ingegaan. Niet alleen omdat bij taxaties van de hoogst toelaatbare pacht­prijs van pachtovereenkomsten, die zijn aangegaan voor 31 oktober 1995, hierop nogal eens moet worden terugge­grepen, maar ook omdat voor de bepaling van de vrije ver­keerswaarde van grond de bodemkwaliteit een rol speelt. &#13;
In de tabel komt naar voren, dat de hoogst toelaatbare pacht­prijs wordt bepaald door de grondsoort. Hierop kan een af­trek worden toegepast voor externe productieomstandig­heden, wanneer die niet optimaal zijn. Voor de taxatie van tuinland (niet weergegeven) is deze systematiek niet ge­volgd en geldt de regio waarin het object is gelegen, als ver­trekpunt. &#13;
Het eerste dat opvalt is dat bouwland en grasland in één ta­bel en in één prijsklasse zijn samengebracht. Dit is opmerke­lijk aangezien de eisen die de akkerbouw en de veehouderij aan de grond stellen niet dezelfde zijn. Bij de taxatie is het gebruik waarvoor de grond is verpacht dan ook leidend. Dit is meestal ‘bouwland’, ‘grasland’, ‘tuingrond’ of meer in het algemeen ‘landbouwgrond’. In het laatste geval letten taxa­teurs in de regel op het gebruik dat de pachter van de grond maakt en brengen het advies daarmee in overeenstemming. &#13;
Vervolgens is sprake van een indeling naar grondsoort. Om­dat de hoogst toelaatbare pachtprijs, ook aangeduid als ‘ba­sispachtwaarde’, verschilt per grondsoort dient hierover duidelijkheid te bestaan. Soms is dit lastig te bepalen, bij­voorbeeld in overgangsgebieden van ‘rivierklei’ naar ‘zee­klei’, zoals in de Biesbosch en op Kampereiland. In dat ge­val wordt de aanduiding op de Bodemkaart van Nederland gevolgd. Om uit te maken of het om een ‘kleigrond’, een ‘zandgrond’ of een ‘veengrond’ gaat, wordt afgegaan op de definities zoals gegeven in de Toelichting van de Bodem­kaart van Nederland met schaal 1:50.000. Komen op een perceel verschillende grondsoorten door elkaar voor, dan moet een ‘best guess’ worden gemaakt. De flexibiliteit van het systeem laat dit ook toe. &#13;
Na bepaling van de grondsoort komt de schatting van de bo­demkwaliteit van de grond met het oog op het opbrengend vermogen. Beoordelingsfactoren voor bodemkwaliteit zijn met name het vochtleverend vermogen van de grond, de ont­wateringstoestand die wordt weerspiegeld in de grondwater­trap, de doorlatendheid van de grond met het oog op plas­vorming en vernatting van de bouwvoor of bovengrond, de bewerkbaarheid van de grond in het geval van akkerbouw, de trapgevoeligheid van de grond voor vee, de gevoeligheid voor insporing bij het berijden van de grond in de veehou­derij, de gevoeligheid voor verslemping en verstuiving van de grond in geval van akkerbouw, erosiegevoeligheid van de grond in geaccidenteerde gebieden. Schiet de grond op één of meer van deze punten te kort dan wordt de basispacht­waarde lager vastgesteld dan die in tabel 1 is gegeven. In de praktijk kan dat gaan tot -40%. Zou de grond nog slech­ter zijn, dan is het de vraag of nog wel sprake is van ‘land­bouwgrond’. &#13;
In de toelichting op de bodemkaarten met schaal 1:50.000 zijn bovengenoemde kenmerken uitgewerkt in de vorm van een bodemgeschiktheidsbeoordeling voor iedere bodemeen­heid, die op de kaart is onderscheiden. Deze vormt een goed vertrekpunt voor de taxatie, maar wel moet worden bedacht dat het bij de pachtwaardetaxatie gaat om de beoordeling van percelen landbouwgrond en niet om die van afzonder­lijke bodemeenheden. Bovendien zijn de eisen die de land­bouw stelt aan de bodem in de loop van de jaren verscho­ven door toegenomen mechanisatie, veranderingen in de gewaskeuze en wijzigingen in het grondgebruik. Aangezien de oudste kaarten van de serie van de Bodemkaart van Ne­derland met schaal 1:50.000 inmiddels ca. 50 jaar oud zijn, moet het systeem op dit punt kritisch worden gehanteerd. &#13;
Apart aandacht bij de taxatie vraagt het aspect ‘uniformi­teit’ van de grond. Er zijn gebieden, waar de grond over gro­te afstand vrij uniform is, bijvoorbeeld in een deel van de IJsselmeerpolders en in sommige veengebieden. Maar het kan ook zijn, dat er in een perceel een flink verloop zit in de zwaarte van de bovengrond, er een afwisseling is van zand­koppen en venige laagten of de hoogteligging van het maai­veld varieert, waardoor de ontwateringstoestand van plaats tot plaats verschilt. Dit bemoeilijkt de grondbewerking en berijdbaarheid van de grond en leidt in de akkerbouw tot on­gelijkmatige afrijping van het gewas. Bij een taxatie wordt hierop gelet. &#13;
De rechter kolom van de tabel geeft de maximale aftrek voor ‘externe productieomstandigheden’ weer. Dit zijn ei­genschappen, die niet te maken hebben met de grond zelf, maar met het perceel of met het gepachte als geheel en mede bepalend zijn voor het te behalen rendement op de grond. In de toelichting op het Pachtnormenbesluit 1992 worden drie hoofdgroepen onderscheiden: ontsluiting, waterbeheersing en inrichting van de kavel. Bij ontsluiting moet worden ge­dacht aan de ligging van de kavel ten opzichte van de open­bare, verharde weg en de aanwezigheid van een kavelpad. Bij waterbeheersing gaat het niet om de interne waterhuis­houding van de grond zelf (deze is al verdisconteerd in de basispachtwaarde), maar om het geheel van hoofdwatergan­gen en de peilbeheersing hiervan in het betreffende gebied (‘hoofdontwatering’) en om de sloten, greppels en eventu­eel aanwezige drainage op het gepachte zelf (‘detailontwa­tering’). Als deze te wensen overlaten, wordt een aftrek toe­gepast. Bij de inrichting van de kavel of ‘verkaveling’ moet worden gedacht aan de vorm en grootte van de percelen, de aanwezigheid van bomen en bosranden die beschaduwing geven, de aanwezigheid van obstakels, zoals hoogspan­ningsmasten, de aanwezigheid van kikkerpoelen en andere natuurelementen, waarvoor geen vergoeding wordt ontvan­gen. Het komt op de taxateurs aan hoe zij deze belemme­ringen beoordelen en als bedrag op de basispachtwaarde in mindering brengen. &#13;
Bodemvruchtbaarheidsaspecten, zoals de fosfaattoestand van de grond, en eventuele bodemverontreiniging zijn niet af te lezen aan de grond. Hiervoor wordt afgegaan op rap­porten, bijvoorbeeld die van het Laboratorium voor Grond-en Gewasanalyse, indien partijen daarover beschikken. &#13;
Het zal duidelijk zijn, dat al deze eigenschappen niet vanachter het bureau kunnen worden bepaald en taxateurs een veldbezoek in aanwezigheid van partijen en/of hun gemachtigden afleggen. &#13;
De bepaling van de bodemgesteldheid en de daaruit af te lei­den bodemkwaliteit wordt hierbij als volgt benaderd: &#13;
1. Gegevens van de Bodemkaart van Nederland, schaal 1:50.000 of een meer gedetailleerde kaart; &#13;
2. Gegevens die worden overgelegd door partijen; &#13;
3. Eigen ervaring en kennis van de taxateur; &#13;
4. Grondboringen tot 1.20 m diepte of dieper indien nodig, waarbij ook partijen kunnen aangeven waar zij een boring van belang vinden om hun standpunt te ondersteunen. &#13;
Anders dan partijen soms denken, wordt geen volledige bo­demkartering uitgevoerd. Daarvoor ontbreekt de tijd en dit is ook niet zinvol, aangezien de bodemkwaliteit niet als eni­ge bepalend is voor vaststelling van de pachtwaarde. De ge­richte boringen dienen alleen ter controle van de gegevens en gemaakte veronderstellingen, die genoemd zijn in de eer­ste drie aandachtspunten. &#13;
De vraag is gerechtvaardigd waarom niet kan worden vol­staan met raadpleging van de bodemkaart. Daarvoor zijn meerdere redenen. Allereerst is de bodemkaart met schaal 1:50.000 een overzichtskaart, waarvoor 1 à 2 boringen per ca. 5 ha zijn gezet. Voor het werken op bedrijfsniveau of perceelsniveau is dat te weinig. Verder zijn de oudste kaart­bladen inmiddels zo’n 50 jaar oud en kunnen veranderingen in de bodem zijn opgetreden. Dat geldt met name voor de waterhuishouding en voor veengronden. Ook kan er sprake zijn van bewuste of onbewuste weglatingen op de kaart, die wel van belang zijn voor het gebruik op perceelsniveau. Ten slotte bevat ook een bodemkaart fouten en misinterpretaties. Daarom is een controle ter plaatse in het kader van de pacht­waarde- of verkeerswaardebepaling noodzakelijk. &#13;
De opname van de externe productieomstandigheden wordt eveneens in het veld gedaan door alle relevante aspecten te bekijken. Voor de aanwezigheid en werking van drainage is informatie van partijen nodig, omdat deze uiteraard moei­lijk is te zien. &#13;
3. Taxatie naar het Pachtnormenbesluit 1995 &#13;
Met de inwerkingtreding van het Pachtnormenbesluit 1995 op 31 oktober van dat jaar is een definitieve koerswijziging ingezet bij de bepaling van de hoogst toelaatbare pachtprijs. Voor toen reeds bestaande overeenkomsten geldt de syste­matiek van het Pachtnormenbesluit 1992 en de wijzigingen die voortvloeien uit het Pachtnormenbesluit 1995 en volgen­de. Voor nieuwe pachtovereenkomsten geldt direct 2% van de vrije verkeerswaarde als hoogst toelaatbare pachtprijs, tenzij de toen eveneens ingevoerde regionale norm (kortweg ‘regionorm’) lager is. In dat geval geldt het bedrag van de regionorm. De indeling naar grondsoort met aftrekken voor externe productieomstandigheden is met ingang van die da­tum verlaten. Deze werden in voldoende mate weerspiegeld geacht in de vrije verkeerswaarde van grond in het agrari­sche grondverkeer. Om uitschieters te voorkomen is een re­gionale norm ingevoerd. Deze is afgeleid uit de vrije ver­koopwaarden van landbouwgronden in 20 onderscheiden regio’s. Volgens de toelichting is dit mogelijk, omdat regi­onaal gezien er een duidelijke samenhang bestaat tussen de bedrijfsuitkomsten in de agrarische sector en de vrije ver­keerswaarde van landbouwgrond. &#13;
4. Taxatie naar het Pachtprijzenbesluit 2007 &#13;
In 2007 heeft een verdere koerswijziging plaats gevonden met de inwerkingtreding van het Pachtprijzenbesluit 2007. Niet de grond zelf maar de grondbeloning, afgeleid uit be­drijfseconomische gegevens, is voortaan maatgevend. Vol­gens de toelichting op het besluit wordt de berekende grondbeloning geacht een weerspiegeling te zijn van het op­brengend vermogen van de grond. Voor pachtovereenkom­sten die worden aangegaan op of na 1 september 2007 geldt per pachtprijsgebied (8, later uitgebreid tot 14 in totaal) een hoogst toelaatbare pachtprijs per hectare per jaar, die bij be­sluit door de minister wordt vastgesteld. Indien deze ‘regio­norm’ uitstijgt boven 2% van de verkeerswaarde geldt 2% van de vrije verkeerswaarde bij voortgezet agrarisch gebruik als hoogst toelaatbare pachtprijs. Bij de indeling van de pachtprijsgebieden is er volgens de toelichting bij het besluit op gelet dat de gronden binnen een gebied gemeenschappe­lijke kenmerken vertonen en dat er voldoende gegevens be­schikbaar zijn in het bedrijveninformatienet om op statisti­sche betrouwbare wijze de pachtprijs vast te kunnen stellen. &#13;
Voor reeds bestaande overeenkomsten op die datum geldt voortaan een veranderpercentage, waarmee de geldende pachtprijs wordt verhoogd of verlaagd, eveneens per pacht­prijsgebied. Ook hier geldt 2% van de vrije verkeerswaarde als begrenzing. Het Pachtnormenbesluit 1995 is met dezelf­de datum ingetrokken. &#13;
Het reeds in 1992 geformuleerde uitgangspunt om pacht­prijzen te laten groeien naar een te realiseren rendement voor verpachter van 2% van de vrije verkeerswaarde van de grond bij voortgezet agrarisch gebruik, is in 2007 losgelaten. &#13;
Met de invoering van het Pachtnormenbesluit 1995, resp. het Pachtprijzenbesluit 2007 beperken taxaties van de grondkamer zich tot vaststelling van de vrije verkeerswaar­de en 2% van die waarde, tenzij het pachtovereenkomsten betreft van voor 31 oktober 1995. Overeenkomstig het ge­stelde in art. 21 van het Pachtprijzenbesluit 2007 dient dan te worden teruggegrepen op het Pachtnormenbesluit van 1992 om een breuk in de systematiek te voorkomen. &#13;
5. Taxatie van de vrije verkeerswaarde &#13;
Met de inwerkingtreding van het Pachtnormenbesluit 1995 maakt vaststelling van het bedrag van 2% van de vrije ver­keerswaarde deel uit van de bepaling van de hoogst toelaat­bare pachtprijs. &#13;
Onder ‘vrije verkeerswaarde’ wordt in het Pachtnormenbe­sluit 1995, resp. het Pachtprijzenbesluit van 2007 (art. 1) verstaan: waarde van het land in onverpachte staat die over­eenstemt met de prijs bij voortgezet agrarisch gebruik, en die tot stand komt als redelijk handelende partijen op de markt tot koop en verkoop besluiten over te gaan, waarbij de investeringen van de pachter buiten beschouwing wor­den gelaten om te voorkomen dat pachter 2x betaalt voor de door hem gedane investeringen in het gepachte. ‘Buiten be­schouwing laten’ moet hier dus worden opgevat als wegden­ken. Dit vereist wel enig inbeeldingsvermogen, bijvoorbeeld als het gaat om de aanleg van drainage of egalisatie van de grond. Want hoe was het voor die tijd, die soms ver achter ons ligt? &#13;
Voor de bepaling van de vrije verkeerswaarde kunnen de taxateurs van de grondkamers, en de Centrale Grondkamer, beschikken over 3 soorten bronnen: &#13;
a. De grondprijsoverzichten van het weekblad ‘Boerde­rij’ dat per kwartaal, halfjaar of jaar de gemiddelde prijs van los bouwland en grasland geeft, alsmede het aantal transacties in de betreffende periode in 62 onderscheiden regio’s; &#13;
b. Kwartaaloverzichten van de Dienst Landelijk Gebied (DLG) van alle grondtransacties van los land in het agrarisch verkeer voor 13 regio’s. Behalve de namen van verkoper en koper, zijn ook de kadastrale gemeente, de grootte van het verkochte en de prijs per hectare weergegeven. In de opgave wordt geen opgave gedaan van de aard van het gebruik van de grond en de ligging van de percelen; &#13;
c. Kadata, waarin tegen betaling door aangesloten orga­nisaties transacties in de gewenste omgeving kunnen worden getraceerd en opgevraagd. &#13;
De overzichten in De Boerderij zijn vooral nuttig om het grondprijsverloop voor onderscheidenlijk los bouwland en los grasland over de jaren te volgen en om een globale in­druk van het prijsniveau in een bepaalde regio in een bepaal­de periode te krijgen. Uit de opgave van het aantal transac­ties in de onderzochte periode kan tevens een indruk worden verkregen van de levendigheid van de handel: hoe meer transacties, hoe betrouwbaarder de weergegeven gemiddelde prijs zal zijn. Vermeldenswaard is nog dat het gaat om op­geschoonde gemiddelden: voor de berekening zijn de 25% hoogste en 25% laagste waarden buiten beschouwing gela­ten om te voorkomen dat uitschieters naar boven en bene­den het gemiddelde te veel zouden beïnvloeden, alsook om te voorkomen dat familietransacties en transacties van ver­pachte grond ongewild de berekening verstoren. &#13;
Een nauwkeuriger beeld van de grondprijzen in een bepaald gebied wordt verkregen door gebruik te maken van kwar­taaloverzichten van grondtransacties in 13 onderscheiden re­gio’s van de Dienst Landbouwkundig Onderzoek (DLG). In dit geval kan voor de kadastrale gemeente en eventueel om­liggende gemeenten per kwartaal worden nagegaan voor welke prijs los land in de agrarische sfeer in de directe om­geving van het object is verhandeld. Familietransacties, gronden in verpachte toestand en gronden in volle eigendom zijn apart weergegeven. De laatste categorie is uiteraard van belang voor de taxatie van de vrije verkeerswaarde. In alle gevallen gaat het om los land, dus zonder gebouwen, rech­ten en ander toebehoren. In de overzichten wordt geen on­derscheid gemaakt tussen bouwland, grasland en tuinland en ook is niet na te gaan waar het verkochte precies ligt. &#13;
Uit de overzichten kan de range waarbinnen de grondprijzen in de agrarische sfeer zich in een beperkte periode (kwar­taal) in de directe omgeving van het pachtobject (kadastra­le gemeente) bewegen, worden nagegaan. Tevens kan een gemiddelde prijs voor een periode (kwartaal, halfjaar, jaar) worden berekend, mits er voldoende transacties zijn. Uit­schieters naar boven en beneden kunnen buiten beschou­wing worden gelaten om een scheef beeld te voorkomen. Dit kan ook aan partijen worden getoond en met hen besproken tijdens de voorbespreking ‘aan de keukentafel’. Het prijson­derzoek wordt weergegeven in het taxatierapport. &#13;
Ten slotte wordt gebruik gemaakt van transacties in de directe omgeving van het pachtobject die rechtstreeks kunnen worden opgezocht in en opgevraagd via Kadata. Hierbij kan worden gezocht naar transacties in de betreffende en omliggende kadastrale gemeenten in een bepaalde periode, maar ook binnen een bepaalde afstand tot het gepachte. &#13;
Relevante transacties kunnen ook worden overgelegd door partijen, partijen worden daartoe uitgenodigd door de Cen­trale Grondkamer. De taxateurs van de Centrale Grond­kamer doen in deze ook eigen onderzoek om onafhanke­lijkheid te garanderen. In de akten kan worden nagegaan of geen andere zaken zijn mee verkocht of nadere afspra­ken zijn gemaakt die mogelijk de overeengekomen prijs be­ïnvloeden. Omdat ook de ligging bekend is, kan via de bo­demkaart en in het veld worden nagegaan of de gevonden vergelijkingstransacties naar bodemgesteldheid en gebruiks­mogelijkheden voldoende overeenstemmen met het pacht­object. Zo niet, dan kan de gevonden of overgelegde trans­actie niet dienen als vergelijkingsobject. &#13;
In de praktijk van de Centrale Grondkamer wordt de verge­lijking gemaakt met hulp van de Bodemkaart van Nederland met schaal 1:50.000 voor wat betreft de bodemgesteldheid. Een verkenning ter plaatse biedt uitkomst voor wat betreft het bodemgebruik, een schatting van de waterhuishouding, van de ontsluiting en andere relevante verkavelingsomstan­digheden. Wijken deze te veel af van het te taxeren pacht­object, dan wordt de desbetreffende vergelijkingstransactie minder bruikbaar geacht. Ook de afstand tot het pachtobject dient niet al te groot te zijn, wil een vergelijking stand hou­den. Dat geldt ook voor de transactiedatum. De bevindingen kunnen worden besproken met partijen en worden weerge­geven in het taxatierapport. &#13;
In de regel blijven na analyse maar weinig geschikte trans­acties over als vergelijkingsmateriaal en is aanvulling met de gegevens van de genoemde DLG-overzichten onontbeer­lijk om tot een verantwoord advies te komen. &#13;
6. Verkeerswaarde en bodemkwaliteit &#13;
Het Pachtnormenbesluit 1995 en het Pachtprijzenbesluit 2007 veronderstellen een verband tussen het opbrengend vermogen en de vrije verkeerswaarde van de grond; opbren­gend vermogen dat voortvloeit uit het samenspel van bo­demkwaliteit en externe productieomstandigheden. Maar is dat verband er ook? &#13;
Hierna zullen twee voorbeelden worden gegeven die het veronderstelde verband lijken te bevestigen. Ook zullen de resultaten worden besproken van een onderzoek dat eerder werd gepubliceerd in Agrarisch Recht en er op wijst dat er nogal wat ruis in dit verband zit. &#13;
Een aanwijzing voor een positief verband tussen bodemkwa­liteit en vrije verkeerswaarde volgt uit een reeks van trans­acties in de omgeving van Oosterzee, gemeente Lemsterland in 2010 (Tabel 2). De verkeerswaarden zijn ontleend aan het overzicht grondtransacties in het agrarisch grondverkeer van DLG en betreffen losse grond in volle eigendom. Oosterzee is een weidegebied met overwegend veengronden. Plaatse­lijk komt volgens de bodemkaart met schaal 1:50.000 zand voor binnen boorbereik. De tabel laat zien dat er is gehan­deld op twee prijsniveaus, namelijk een met een gemiddelde prijs van € 2.63 per m2 en een met een gemiddelde prijs van € 4.54 per m2. Navraag ter plaatse heeft geleerd dat de lage prijzen gronden betreffen die zich alleen lenen voor gras­land. De hoge prijzen zijn betaald voor gronden die zich ook lenen voor de teelt van aardappels in een omgeving waar on­diep zand voorkomt en de stevigheid van de bovengrond en de ontwatering van de grond kennelijk zodanig zijn, dat de grond ook geschikt is voor akkerbouw. Dit wordt weerspie­geld in de prijs. &#13;
Tabel 2: Grondprijzen van losse grond in volle eigendom in 2010 in de omgeving van Oosterzee, gemeente Lemsterland, ontleend aan grondprijsoverzichten DLG. &#13;
n.b.: één transactie met een zeer afwijkende prijs ad € 0.22 per m2 is buiten beschouwing gelaten. &#13;
Een tweede voorbeeld betreft prijzen van losse grond in de kop van Noord-Holland. Het betreft enerzijds gronden die zich lenen voor de teelt van bloembollen en zeer duur zijn, anderzijds gronden die daarvoor minder of niet geschikt zijn of die niet als zodanig zijn bestemd. In de periode 2007 – 2008 is sprake van drie verschillende prijsniveaus, waar­&#13;
bij kan worden opgemerkt dat ook binnen het dure ‘bollens­egment’ nog weer prijsverschillen zijn, waarbij de hoogste prijzen werden betaald voor zandgronden vlak achter de dui­nen en iets lagere prijzen voor gronden die daar verder van­daan liggen en wat slib en andere fijne delen bevatten. De gronden die zich niet lenen voor de bollenteelt of waarop die teelt niet is toegestaan, worden zeer verschillend gebruikt voor tuinbouw, akkerbouw en weidebouw en deden een veel lagere prijs. Dit is niet uitgesplitst. De periode 2009- 2010 toont een zelfde beeld, zie tabel 3. Het voorbeeld laat ook zien dat in dit geval het bepalen van een gemiddelde grond­prijs voor het gehele gebied weinig zeggend is, aangezien hier appels en peren in één mand liggen. Een kritische be­oordeling van databestanden, zoals die van DLG, is daarom noodzakelijk. &#13;
Tabel 3: Grondprijzen van losse grond in volle eigendom in 2007 (3e en 4e kwartaal) en 2008 (1e en 2e kwartaal), resp. 2009 (3e en 4e kwartaal) en 2010 (1e en 2e kwartaal) in de kop van Noord-Holland (kadastrale gemeenten Anna Pau­lowna, Callantsoog, Harenskarspel, Schagen, Sint Maarten en Zijpe), ontleend aan grondprijsoverzichten DLG. &#13;
n.b.: twee transacties met een zeer afwijkende prijs van resp. € 0,00 en € 16.53 per m2 in de periode 2007 – 2008 en 6 transacties met een zeer afwijkende prijs van resp. € 0,00 (4x), € 0.83 en € 2.55 per m2 in de periode 2009 – 2010 zijn buiten beschouwing gelaten. &#13;
Beide voorbeelden tonen niet alleen een verband tussen bo­demkwaliteit of bodemgeschiktheid voor bepaalde teelten en grondprijs, maar laten ook een grote spreiding van verkeers­waarden zien binnen een op het eerste gezicht homogene groep. Dit fenomeen wordt extra duidelijk uit de resultaten van een onderzoek naar de relatie tussen bodemgesteldheid en grondprijs dat is uitgevoerd in 1996 en destijds is gepu­bliceerd in Agrarisch Recht.1 Voor het onderzoek zijn de prijzen van onverpacht los grasland in het agrarische grond­verkeer in de periode 1992 – 1995 in de Neder-Betuwe, Tie­lerwaard, de Culemborgerwaard, het Land van Maas en Waal en de Bommelerwaard nagetrokken en is nagegaan of er verband bestond tussen de bodemgesteldheid en exter­ne productiefactoren enerzijds en de betaalde prijs per hec­tare anderzijds. Van alle percelen zijn de bodemgesteldheid en de ontwateringstoestand nagetrokken op de Bodemkaart van Nederland met schaal 1:50.000, is de ligging t.o.v. de openbare weg (ontsluiting) nagegaan aan de hand de topo­grafische kaart met schaal 1:25.000 en is, indien van toepas­sing, de ligging in een afgesloten ruilverkaveling genoteerd. De grootte is ontleend aan de koopakten. Het gaat dus om objectief meetbare factoren. De aanwezigheid van bijvoor­beeld drainage en de ligging van de percelen t.o.v. het be­drijf of eigendom van koper is niet nagegaan want dat kan niet op deze wijze worden getraceerd. Wel zijn de akten na­gelopen om te controleren of geen andere zaken zijn mee­verkocht, die de grondprijs mogelijk beïnvloeden. &#13;
Op één na liggen alle onderzochte percelen op kleigrond, waarvan het merendeel in komgebieden met zware klei. Eén perceel lag op zand. Dit deed tevens de laagste prijs. &#13;
Tabel c laat zien dat de gemiddelde prijs voor grasland in die periode het hoogste was in de Bommelerwaard, het laagste in de Neder-Betuwe (Tielerwaard en Culemborgerwaard), maar de verschillen zijn blijkens de onderzoekers niet signi­ficant. Dit is het gevolg van de grote spreiding in koopprij­zen, die ca. 25% van de gemiddelde prijs bedraagt. De uiter­ste verschillen, namelijk het verschil tussen de hoogste en de laagste prijs bedraagt zelfs meer dan een factor 4. In het on­derzoek is geen duidelijk verband gevonden tussen de groot­te van het verkochte en de prijs en ook tussen de jaren waren er geen significante verschillen. De ligging in een afgesloten ruilverkaveling had wel enige invloed, zij het dat voor gron­den in een ruilverkavelingsgebied in de Over-Betuwe een iets hogere prijs werd betaald, maar in de Bommelerwaard juist een lagere. Eenduidig is dit dus niet. &#13;
Op grond van het onderzoek concluderen de onderzoekers dat er in het onderzochte gebied voor grasland in de on­derzochte periode geen duidelijk verband was tussen bo­demkwaliteit in combinatie met externe productieomstan­digheden enerzijds en grondprijzen anderzijds. Toch weten grondgebruikers in de regel feilloos aan te geven wel­ke grond hun voorkeur heeft, gezien de bodemeigenschap­pen. Maar kennelijk spelen andere factoren, zoals de kaspo­sitie van partijen, de bedrijfseconomische meerwaarde die de aangekochte grond voor het bedrijf heeft en de marktver­wachting van partijen een grotere rol, nog los van de stel­regel dat buurmans grond maar eenmaal te koop is. In dit verband kan ook worden gedacht aan prijsverschillen die ontstaan tussen gebieden met een goede landbouwinfrastruc­tuur en innovatieve bedrijven ten opzichte van gebieden met bedrijven die achterblijven of minder goed ontsloten zijn. Onderzoekers merken tenslotte op, dat uit het onderzoek geen algemeen geldende conclusie kan worden getrokken, aangezien het onderzoek slechts één gebied betrof en één soort landgebruik (grasland). &#13;
&#13;
Bovenstaande voorbeelden maken duidelijk dat er geen een­duidig verband is tussen bodemkwaliteit en verkeerswaarde en dat grondprijzen voor percelen op vergelijkbare gronden in een beperkte periode en een beperkt gebied sterk uiteen kunnen lopen. Toch is het ondenkbaar om bij het hanteren van vergelijkingstransacties voor taxaties in het agrarisch grondverkeer geen rekening te houden met de bodemkwali­teit en de externe productieomstandigheden, met name ont­sluiting, waterhuishouding en verkaveling (zie paragraaf 2). &#13;
7. Regionorm en bodemkwaliteit &#13;
Met het Pachtnormenbesluit 1995 is de regionale norm of kortweg ‘regionorm’ ingevoerd als begrenzing van de hoogst toelaatbare pachtprijs, tenzij deze uitstijgt boven 2% van de vrije verkeerswaarde. In dat geval geldt dit bedrag als maximum. Met ingang van 1 september 2007 is de re­gionorm zelf bepalend voor de hoogst toelaatbare pachtprijs voor reguliere pachtovereenkomsten die op of na die datum zijn afgesloten. Voor reeds bestaande overeenkomsten vormt hij een begrenzing, tenzij het bedrag van 2% van de ver­keerswaarde al eerder wordt bereikt. In dat geval vormt dit bedrag ook nu de begrenzing. &#13;
Met het van kracht worden van het Pachtprijzenbesluit 2009 op 1 september van dat jaar is de werking van de regionorm iets opgerekt door niet het bedrag van de regionorm zelf als limiet te stellen voor de hoogst toelaatbare pachtprijs bij een stijging van de pachtprijzen van lopende overeenkomsten, maar 110 % van die waarde. In 2011 is hier nog aan toege­voegd dat bij een daling van de pachtprijzen van lopende overeenkomsten bij een negatief veranderpercentage de gel­dende pachtprijs niet verder kan dalen dan tot 90% van de regionorm. Aldus is een venster ontstaan, waarbinnen pacht­prijzen van lopende overeenkomsten zich gaan bewegen zo­dra ze zich binnen het bereik van plus of min 10% van de regionorm bevinden. Dat kan alleen veranderen als het be­drag van de regionorm en daarmee die van het venster ver­schuift en de geldende pachtprijs buiten het venster zou ko­men te vallen. In dat geval wordt de geldende pachtprijs ‘bevroren’ totdat hij bij een volgende wijziging van de re­gionorm opnieuw binnen het genoemde venster gaat vallen. &#13;
Deze werking van de regionorm leidt ertoe dat pachtprijzen binnen een bepaalde regio maximaal ca. 22 % van elkaar zullen gaan verschillen. De vraag is of hiermee voldoen­de rekening wordt gehouden met verschillen in opbrengend vermogen van de grond binnen een bepaalde regio. Hier­bij dient in herinnering te worden gebracht dat de regionorm wordt afgeleid uit de grondbeloning op grond van bedrijfs­economische gegevens uit het bedrijveninformatienet van het LEI. Volgens de nota van toelichting bij het Pachtprij­zenbesluit 2007 wordt de berekende grondbeloning geacht een weerspiegeling te zijn van het opbrengend vermogen van de grond in de betreffende regio. In de nota van toe­lichting op het Pachtprijzenbesluit 2009 is vervolgens aan­gegeven dat voor de 14 onderscheiden regio’s geldt dat de gronden binnen een gebied gemeenschappelijke kenmerken vertonen en dat voldoende gegevens beschikbaar zijn in het bedrijveninformatienet om op statistisch betrouwbare wijze de pachtprijzen te kunnen vast stellen. Hiermee heeft de re­gelgever deze vraag dus positief beantwoord. Maar hoe ho­mogeen zijn de onderscheiden regio’s uit bodemkundig oog­punt? &#13;
Een blik op de bodemkaart leert dat Nederland wat dat be­treft een rommelig land is en op korte afstand grote ver­schillen in bodemgesteldheid voorkomen. Zo komen in het Noordelijk weidegebied naast elkaar zeekleigronden, zand­gronden en veengronden voor en vallen binnen de regio Ri­vierengebied zowel de rivierkleigronden in het eigenlijke rivierengebied als schrale zandgronden van de Zuidelijke Veluwe. Wellicht met uitzondering van de IJsselmeerpolders geldt dit ook voor de andere onderscheiden gebieden, ie­der met een eigen variatie. Ook valt als voorbeeld te denken aan zogenaamde ‘kattekleigronden’ in het zeekleigebied, die zeer ongunstig zijn uit landbouwkundig oogpunt en een veel geringer opbrengend vermogen hebben dan ‘normale’ zeekleigronden. Is een onderscheid van maximaal 22% dan voldoende? Afgaande op de hoogst toelaatbare pachtprij­zen (‘basispachtwaarden’) van de Pachtnormenbesluit 1992 is dit juist. Ook die zijn maximaal ca. 20% verschillend. Dit verschil wordt echter groter, wanneer rekening wordt gehou­den met het feit dat op die waarden een percentage in min­dering werd gebracht, wanneer de bodemkwaliteit minder optimaal was en er bovendien nog een aftrek plaats vond voor de externe productieomstandigheden. De pachtwaarden van de beste en de minste gronden in een streek gaan dan veel verder uiteenlopen dan de nu geldende ca. 22%. Ook de verkeerswaarden, die volgens de Nota van toelichting op het Pachtnormenbesluit 1995 en Pachtprijzenbesluit 2007 een afspiegeling vormen van het opbrengend vermogen van de grond, laten een grotere variatie zien zoals besproken in pa­ragraaf 6. &#13;
Nu is het zo, dat met de grond ook productierechten en toe­slagrechten samenhangen. Niet alle opbrengst in geldelij­ke zin komt dus van de gewasproductie zelf. Hoe deze twee zich verhouden bij de berekening van de grondbeloning, waarop de regionorm en de daarmee samenhangende pacht­waarde zijn gebaseerd, is de schrijver niet bekend. Voor zo­ver bekend zijn er ook nog geen uitspraken van de Centrale Grondkamer waarin op deze problematiek wordt ingegaan, bijvoorbeeld die van de pachtwaarde van schrale zand­gronden op de zuidelijke Veluwe die vallen in de regio Ri­vierengebied of van drassige veengronden in het Noorde­lijk weidegebied en waarbij een beroep wordt gedaan op het uitgangspunt van de pachtprijsbeheersing, namelijk dat de pachtprijs in redelijke verhouding dient te staan tot de be­drijfsuitkomsten, die op hun beurt weer samenhangen met het opbrengend vermogen van de grond. &#13;
8. Taxatie van de vrije verkeerswaarde van bijzondere en incourante objecten &#13;
Soms is het moeilijk om relevante vergelijkingstransacties of inzicht in gangbare prijzen te verkrijgen. Dit geldt bij­voorbeeld voor gronden in uiterwaarden, op kwelders, dij­ken en gronden op landgoederen. Om toch tot een redelijk advies te kunnen komen, dienen andere wegen te worden bewandeld. Daarvan zullen hierna enkele voorbeelden uit de praktijk worden gegeven. &#13;
Landgoederen &#13;
Percelen op landgoederen worden veelal gekenmerkt door een minder goede ontsluiting, onregelmatige kavelvormen, beschaduwing door zwaar geboomte en de aanwezigheid van natuurelementen, zoals kikkerpoelen en struwelen die een optimale inrichting en gebruik van het land belemme­ren. Bij taxatie volgens het Pachtnormensysteem 1992 kon hiermee rekening worden gehouden via de aftrekmogelijk­heden voor externe productie-omstandigheden, met name de factoren ontsluiting en verkaveling. Met de invoering van 2% van de vrije verkeerswaarde als norm in 1995 is dat niet meer mogelijk en is de verkeerswaarde van de gronden als zodanig richtinggevend. Alleen hoe bepaal je die, want in de regel worden dit soort gronden niet verkocht en zijn ver­gelijkingstransacties dus niet beschikbaar? Bovendien is op landgoederen vaak een bonte verzameling van percelen aan­wezig naar grootte, vorm, bodemgesteldheid, ontwaterings­toestand en ontsluiting. Een mogelijkheid is om ieder per­ceel afzonderlijk te taxeren en het geheel te salderen. Een andere weg is om het geheel als een samenhangend complex van percelen te beschouwen en te taxeren, aangezien zij toch niet afzonderlijk worden gebruikt en verkocht. De uitkomst moet uiteraard dezelfde zijn, maar wat is de referentie? &#13;
De enige weg die in deze open staat is om het gepachte op te vatten als ‘vrije grond’ en voor vaststelling van de verkeers­waarde gebruik te maken van transacties in de omgeving van het landgoed en van gegevens uit de algemene overzich­ten, zoals die van DLG. Langs die weg kunnen de afzon­derlijke percelen worden getaxeerd, waarbij zij gezien de verkavelingsomstandigheden e.d. aan de lage kant van het spectrum zullen uitkomen. De som der delen vormt de uit­komst, in zoverre dat met de complexwaarde dan nog geen rekening is gehouden. In het taxatierapport wordt de deelbe­rekening veelal niet weergegeven, alleen het eindresultaat. Uitkomsten met betrekking tot landgoederen zijn te vinden in de volgende beslissingen van de Centrale Grondkamer: Hoeve ‘De Ahof’ te Nijkerk (CG, 03.11.2011; GP 11.643), Landgoed Kasteel Keppel te Doetinchem (CG, 08.11.2010; GP 11.621), landgoed De Gelder te Wijhe (CG, beschikking van 30.05.2013; GP 11.689 en GP 11.690). &#13;
Uiterwaarden &#13;
Gronden in de uiterwaarden langs de grote rivieren worden niet alleen gekenmerkt door periodieke overstroming, soms ook in het groeiseizoen, maar vaak ook door een onregelma­tige vorm van de percelen, een sterk wisselende bodemge­steldheid, o.a. door afgraving, en een slechte bereikbaarheid. Verder wordt de graskwaliteit negatief beïnvloed door over­stroming, blijft vaak rommel achter na overstroming en zijn er gedeelten die worden betreden door vissers, wandelaars met honden en zwemmers. Overstroming en ijsgang brengen schade toe aan de afrasteringen, bij een lage waterstand val­len de sloten droog. Ook is het soms moeilijk om door de af­gelegen ligging toezicht te houden op vee. Kortom een hoop belemmeringen, maar met oog op de mestwetgeving en an­dere regelingen en – ondanks de beperkingen – gebruiks­mogelijkheden, worden nog steeds gronden in uiterwaarden verpacht. &#13;
Taxatie van de hoogst toelaatbare pachtprijs volgens het pachtnormensysteem van 1992 op basis van de basispacht­waarde (bodemkwaliteit) en een aftrek voor externe produc­tieomstandigheden is goed mogelijk. De aftrek voor ontslui­ting en verkaveling weegt dan zwaar. &#13;
Taxatie van de verkeerswaarde is veel lastiger, omdat dit soort gronden weinig wordt verhandeld en vergelijkings­transacties zeldzaam zijn of ontbreken. Gezien de vele be­perkingen van de grond, zoals hiervoor is aangegeven, is een vergelijking met binnendijks gelegen gronden niet goed mogelijk en is gezien de wisselende omstandigheden het hanteren van een vast percentage van de verkeerswaarde van binnendijks gelegen gronden niet zondermeer een optie. Hoe dan wel? &#13;
Op 16 augustus 2012 heeft de Centrale Grondkamer uit­spraak gedaan inzake de hoogst toelaatbare pachtprijs van een aantal percelen grasland in de uiterwaarden van de Bergsche Maas onder Aalburg en Gendringen (De Staat/ di­verse pachters; GP 11.667 – GP 11. 677). Het gaat om een uiterwaard die is ontstaan in de jaren ’30 van de vorige eeuw bij het graven van de Bergsche Maas. In dit geval zijn behalve de kans op overstroming, vooral de afgelegen lig­ging, de matige graskwaliteit, het verbod om de gronden te scheuren voor gebruik als maïsland of voor herinzaai, en de vigerende dubbelbestemming ‘Agrarisch gebied met land­schaps- en natuurwaarden’ en ‘Waterkering en waterstaats­doeleinden’, alsmede de code ‘verblijfs- en fourageergebied weidevogels’ bij de beoordeling in aanmerking genomen. De meeste grondgebruikers hebben beheersovereenkomsten afgesloten i.v.m. weidevogelbeheer. Deskundigen hebben geoordeeld dat ook dit in samenhang met de bestemming een waardedrukkend effect op de gronden heeft. In de prak­tijk worden de gronden vooral gebruikt voor voederwinning (gras) en (na)beweiding door jongvee en droge koeien. En­kele stukken worden begraasd door schapen. Vergelijkings­transacties zijn niet beschikbaar. &#13;
In deze zaken is de waarde van de meeste percelen ge­taxeerd op 60% van de van de gemiddelde grondprijs van binnendijks gelegen percelen in de kadastrale gemeente Aal­burg en in ruimer verband van grasland in de regio Zuide­lijk Gelderland van de grondprijsoverzichten in het week­blad Boerderij. Enkele percelen zijn lager gesteld i.v.m. sterke wateroverlast, een zeer ongunstige, lang gerekte vorm (kade), ongunstige vorm of geringe afmeting. De Centrale Grondkamer heeft in haar beslissing het advies gevolgd. &#13;
Eveneens in 2012 is door de Centrale Grondkamer uitspraak gedaan inzake de hoogst toelaatbare pachtprijs van gron­den in de uiterwaarden bij Dodewaard (CG 19 januari 2012, Schimmelpenninck/diverse pachters; GP 11.657 – GP 11. 661). Het gaat hier om gronden met een verschillende hoog­teligging t.o.v. NAP en daarmee verschillende kans op over­stroming. Op de hoogst gelegen gronden is die kans in het groeiseizoen gering en is maisteelt goed mogelijk. Zij wor­den daarvoor ook gebruikt. Op de lager gelegen gronden is het risico van overstroming zodanig, dat zij alleen voor gras­land worden gebruikt. Voor het overige zijn er geen van bui­ten opgelegde beperkingen. Naast de in de inleiding ge­noemde bezwaren van gronden in de uiterwaarden, is de kans op overstroming hier gekozen als ingang tot vaststel­ling van de vrije verkeerswaarde. In dit geval is aansluiting gezocht bij transacties van binnendijks gelegen gronden on­der Dodewaard en Ochten, alsmede bij een transactie in de uiterwaarden onder Winssen aan de overzijde van de Waal. De hoogst gelegen percelen met geringe overstromingskans zijn daarbij ca. 10% lager in waarde getaxeerd dan de bin­nendijks gronden. De middelhoog gelegen percelen, die va­ker overstromen en daardoor meer gebruiksbeperkingen kennen, zijn 20% lager getaxeerd. &#13;
Een bijzondere situatie deed zich hier voor in de vorm van een smalle, zeer lang gerekte strook grond of kade, die was overgebleven na ontzanding van een deel van de betreffende uiterwaard en die in feite alleen kan worden gebruikt voor het weiden van wat jongvee en droogstaande koeien en voor het overige vooral telt voor de mestrechten. Voor de taxatie hiervan is geen aansluiting gezocht bij grondprijzen die bin­nendijks gebruikelijk zijn, maar is de vrije verkeerswaarde gesteld op € 10.000/ha per 1 december 2009. De hoogst toe­laatbare pachtprijs voor het gebruik van deze strook grond komt daarmee op € 200,- per jaar per ha, hetgeen door de taxateurs redelijk werd geacht. De Centrale Grondkamer heeft dit advies in haar uitspraak gevolgd. &#13;
Dijken en kaden op Kampereiland &#13;
Op 8 november 2011 deed de Centrale Grondkamer uit­spraken inzake de hoogst toelaatbare pachtprijs van kaden en een stuk van de winterdijk op Kampereiland (Kamperei­land Vastgoed BV/ diverse pachters; GP 11.627 – GP 11.630 en GP 11.632). De vraag kwam aan de orde doordat vanaf 1 januari 2005 gebruiksbeperkende bepalingen voor kaden en dijken, opgenomen in de keur van het Waterschap Groot Salland, door het waterschap werden gehandhaafd en begra­zing door rundvee en het uitrijden van drijfmest op de kaden en dijken niet langer werd toegestaan. Het gevolg is dat het belang van de grondgebruikers bij het pachten van de on­derhavige percelen grotendeels wegviel en alleen nog van betekenis was voor de daarmee samenhangende mestruim­te. Voederwinning van deze percelen gaat met zoveel kosten gepaard dat deze voor de bedrijfsvoering van weinig bete­kenis moet worden geacht. Ook in dit geval ontbraken ver­gelijkingstransacties. Gezien de beperkte betekenis van de dijkpercelen voor de bedrijven en de kosten, die het onder­houd van de deze percelen voor de pachter meebrengen is door de taxateurs de verkeerswaarde gesteld op € 8.000,- á € 12.000,- per ha voor de dijklichamen zelf en aansluitende stroken buitendijks gelegen grond langs die dijken en kaden, afhankelijk van de situatie. Hieruit vloeit een hoogst toelaat­bare pachtprijs van € 200,- à € 240,- per jaar per ha voort bij toepassing van de 2%-norm, hetgeen door de taxateurs als redelijk werd beoordeeld voor het gebruik van de grond. De Centrale Grondkamer is hen hierin gevolgd. &#13;
Kwelders &#13;
Een heel bijzondere taxatie betrof de vaststelling van de waarde in verpachte staat volgens Pw art. 56c (art. 7:379 BW, nieuw) van buitendijks gelegen graslandpercelen op een gedeelte van de zomerkade en de aansluitende kwel­der onder Nieuwe Bildtzijl aan de Friese kust. Voor de be­trokken pachters hadden de percelen vrijwel alleen beteke­nis voor het grondgebonden mestproductierecht van 125 kg P/ha dat op het gepachte rustte. In de praktijk werd er op de grond geen mest uitgereden, als het al mogelijk zou zijn. Van de hoogste gedeelten werd incidenteel nog een snee gras gewonnen. In de moderne veehouderij zijn de gron­den verder van weinig of geen betekenis. Bruikbare verge­lijkingstransacties ontbraken en gezien de bijzondere ligging kon ook geen aansluiting worden gezocht bij de normale grondmarkt. &#13;
Bij de taxatie hebben de taxateurs de gekapitaliseerde waar­de van de plaatsingsmogelijkheden van mest op de gronden als vertrekpunt genomen. Voor de laagst gelegen gronden, die regelmatig overstromen en begroeid zijn met zeekraal e.d. of uit onbegroeid slik bestonden, heeft dit tot een ge­taxeerde waarde in verpachte staat per eind oktober 2000 van fl. 6.250,- per ha (€ 2.800,-/ha , afgerond) geleid. Voor de hogere gedeelten, waar ook een snee ruwvoer kon wor­den gewonnen of beweiding mogelijk zou zijn, is een ho­ger bedrag aangehouden tot maximaal fl. 10.000 per ha (€ 4.500,-/ha, afgerond). De Centrale Grondkamer heeft dit advies gevolgd (CG, 25 februari 2002, diverse pachters/de Hoek; V 1650 – V 1654). Voor zover bekend zijn de gron­den inmiddels verkocht aan het Fryske Gea. &#13;
Begrazingsdruk door ganzen en smienten &#13;
Eveneens op Kampereiland werd door een pachter verzocht de hoogst toelaatbare pachtprijs vast te stellen voor een af­gelegen perceel weiland dat sterk wordt begraasd door ganzen en smienten (CG, 08.11.2011, Vos/Kampereiland Vastgoed BV; GP 11.633). Bij bepaling van de hoogst toe­laatbare pachtprijs volgens het pachtnormenbesluit 1992 mag hiermee geen rekening worden gehouden, aangezien dit niet verwijtbaar is aan verpachter en de gebruiker van de grond een vergoeding kan krijgen via het Faunafonds (zie ook: 7:337, lid 3 BW). &#13;
Met de invoering van de 2%-norm van de vrije verkeers­waarde van de grond als begrenzing van de hoogst toelaat­bare pachtprijs in 1995 is deze kwestie echter anders komen te liggen. Want wat is de waarde van een perceel grasland, waarvan een deel van de opbrengst verdwijnt in de magen van ganzen en smienten en bovendien het gras ernstig wordt vervuild door uitwerpselen van de vogels? Hierbij moet te­vens worden bedacht dat de telkens terugkerende aanvraag van een schadevergoeding bij het Faunafonds tijd en moei­te kost en hiermee bovendien niet alle schade wordt gedekt. Bij de taxatie van de vrije verkeerswaarde van de grond is hiermee rekening gehouden en is deze per februari 2010 op € 27.000,- per ha gesteld. Dit is ca. 70% van de waarde van grasland in het weidegebied van Overijssel in die periode. Vergelijkingstransacties in de streek zelf zijn niet beschik­baar. De Centrale Grondkamer heeft dit advies gevolgd. &#13;
Bijzondere teelten &#13;
Pachter teelt asperges op een gedeelte van het gepachte. De vraag werd voorgelegd of de vrije verkeerswaarde van dit gedeelte hoger is dan voor de rest van de grond. De Centra­le Grondkamer heeft de vraag ontkennend beantwoord op grond van het feit dat het betreffende gedeelte van het ge­pachte geen bijzondere geschiktheid heeft voor de teelt van asperges en naar bodemgesteldheid vergelijkbaar is met de rest van de grond en die in de wijdere omgeving. Onder die omstandigheid kan van een redelijk handelende koper niet worden verwacht dat hij een meerprijs zou betalen voor het betreffende gedeelte. Ook is in de omgeving geen tekort aan grond, waarop de teelt van asperges mogelijk is die onder de gegeven omstandigheden de prijs voor dergelijke grond zou kunnen opdrijven. &#13;
Het gevolg van deze zienswijze is, dat het betreffende ge­deelte van het gepachte weliswaar kan worden beoordeeld als tuinbouwgrond waarvoor een hogere pachtnorm geldt volgens het Pachtnormenbesluit 1992 en ook een hogere re­gionorm volgens het pachtprijzenbesluit 2007, maar dat deze meerwaarde grotendeels teniet wordt gedaan door het maximum dat wordt gesteld door 2% van de verkeerswaar­de van de grond in het desbetreffende gebied. De verpach­ter deelt daardoor minder in de meeropbrengst van de grond door de aspergeteelt dan vroeger het geval zou zijn geweest. De kwestie is aan de orde geweest in de zaken Peeters/ Schroijen te Weert (GP.11.653) en Buijs/Eigenaren Land­goed ‘Noord-Houdringe’ te Bilthoven (GP 11. 687), uitge­sproken op resp. 24 november 2011 en 3 juni 2013. In de tweede zaak werd tevens een gedeelte van de grond gebruikt voor boomteelt. Ook daarvoor geldt in dit geval dat geen ho­gere verkeerswaarde voor het betreffende gedeelte kan wor­den beargumenteerd. &#13;
9. Conclusies &#13;
Terugbladerend kan een aantal gevolgtrekking worden ge­maakt. &#13;
––Sinds 1992 is de vaststelling van de hoogst toelaatbare pachtprijs van regulier verpachte gronden essentieel veranderd. Waren aanvankelijk de bodemkwaliteit en de externe productiefactoren bepalend, nu zijn dat 2% van de verkeerswaarde en de regionorm. Teruggrijpen op het Pachtnormenbesluit 1992 gebeurt alleen nog bij reguliere pachtovereenkomsten van voor 31 oktober 1995 en wanneer geen sprake is van een tussentijds af­gegeven onherroepelijke beschikking. Met het verstrij­ken van de tijd zal dit steeds minder vaak voorkomen. &#13;
––Toch blijft bij taxaties de beoordeling van de bodem­kwaliteit en externe productiefactoren een rol spelen, gezien het verband tussen bodemkwaliteit en prijs, zoals de wetgever die veronderstelt. &#13;
––Grondprijsvergelijkingen wijzen erop dat er binnen een beperkt gebied inderdaad een verband lijkt te bestaan tussen verkeerswaarde enerzijds en de bo­demkwaliteit en externe productiefactoren anderzijds, maar dat dit verband niet erg nauw is. Kennelijk zijn andere factoren, zoals bedrijfseconomische aspecten, zeker zo belangrijk. &#13;
––Bij een vergelijkbare bodemkwaliteit in een beperkt gebied kunnen grondprijzen een factor 2 à 3 uiteen lopen, zoals blijkt uit aangehaald onderzoek. &#13;
––Voor de bepaling van de vrije verkeerswaarde van een object wordt door de Centrale Grondkamer o.a. gebruik gemaakt van overzichten van kwartaalgege­vens per kadastrale gemeente. Analyse van dergelijke gegevens wijst erop dat ook in een dergelijke beperkte omgeving en een beperkte tijdspanne grondprijzen sterk uiteen kunnen lopen zonder dat direct duidelijk is waarom. &#13;
––Bij de bepaling van de verkeerswaarde van verpachte gronden wordt niet alleen gebruik gemaakt van overzichten van vrije verkeerswaarden van gronden per kadastrale gemeente of een ruimere omgeving, maar ook van vergelijkingstransacties in de directe omgeving van het pachtobject die rechtstreeks worden onttrokken aan Kadata. Hierbij kunnen tevens de transportakten worden opgevraagd. Bij gebruikmaking van deze gegevens, meestal beperkt in aantal, dient te worden bedacht dat zij een beperkte trekking vormen uit een veel groter bestand uit de wijdere omgeving, bijvoorbeeld de kadastrale gemeente en met een grotere tijdspanne, zoals hiervoor is aangegeven. Wan­neer alleen op deze Kadata gegevens wordt afgegaan, bestaat het gevaar dat onvoldoende rekening wordt gehouden met de ruime variatie in verkeerswaarden in een bepaald gebied, zoals hiervoor is aangegeven. &#13;
––In geval van bijzondere en incourante objecten is het soms niet mogelijk om gebruik te maken van verge­lijkingstransacties, omdat die simpelweg ontbreken. In dat geval dient de verkeerswaarde op een andere wijze te worden vastgesteld, bijvoorbeeld als afgeleide van de economische betekenis van de grond voor de grondgebruiker in zijn of haar bedrijf. &#13;
––De hoogte van de regionorm als begrenzing van de hoogst toelaatbare pachtprijs van reguliere verpach­tingen wordt eveneens geacht samen te hangen met de bodemkwaliteit en externe productiefactoren, ook al wordt deze op een andere wijze vastgesteld, namelijk op basis van bedrijfsuitkomsten van geselecteerde bedrijven in een bepaalde regio. Met het van kracht worden van het Pachtprijzenbesluit 2011 valt te ver­wachten dat de meeste van deze pachtwaarden zullen gaan bewegen binnen een venster van plus en min 10% van de regionorm. Naar het oordeel van de auteur is het de vraag of hiermee bij de pachtprijsbepaling wel voldoende recht wordt gedaan aan de verschillen in bodemkwaliteit binnen een bepaalde regio, zeker gezien de grootte van de onderscheiden regio’s en de aanzienlijke verschillen in bodemgesteldheid binnen de meeste regio’s. &#13;
&#13;
&#13;
&#13;
</content><legacyfootnotes>* Ir. H. Rogaar is voormalig medewerker van de vakgroep Bodemkunde en Geologie van Wageningen Universiteit, tevens gedurende een groot aantal jaren betrokken geweest als secretaris en projectbegeleider bij onderzoekstimule­ringsprogramma’s op het gebied van bodemverontreini­ging en bodembescherming. Sinds 1989 betrokken bij de Centrale Grondkamer als bodemdeskundige. De auteur dankt ing. L.L.M. de Lorijn voor zijn commentaar op het concept-artikel.&#13;
</legacyfootnotes><footnotes><footnote/></footnotes><auteurs>ir. H. Rogaar&#13;
</auteurs><published>2013-11-01 00:00:00</published><modified>2013-11-01 00:00:00</modified><editiondate>2013-11-01</editiondate><htmlpath>https://denhollander.info/artikel/10807</htmlpath></article>
</articles></edition>