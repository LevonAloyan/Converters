<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1999</searchword><id>5733</id><udhid>UDH:TvAR/5733</udhid><titel>Nieuwe mestplannen</titel><searchwords><searchword>TvAR 11/1999</searchword><searchword>UDH:TvAR/5733</searchword></searchwords><attachments><attachment><name>1999_nr 11_Artikel_Bruil.pdf</name><extention>pdf</extention><url>https://denhollander.info/download/5665/ci</url></attachment></attachments><inleiding>“Het roer kan nog zesmaal om” lijkt het motto van de regering bij de regulering van&#13;
het mestbeleid. Minister Brinkhorst van Landbouw, Natuurbeheer en Visserij heeft&#13;
onlangs zijn mestplannen aangekondigd. Daarin staat een nieuw systeem van afzetovereenkomsten&#13;
centraal. De noodzaak van deze plannen wordt gemotiveerd door de&#13;
Nitraatrichtlijn. In de discussie over deze mestplannen blijken enkele misverstanden&#13;
te leven.</inleiding><content>“Er is in 20 jaar mestbeleid geen enkel resultaat geboekt.” Deze veel gehoorde mening&#13;
is aantoonbaar onjuist. Steeds valt men ter staving daarvan terug op de Interimwet&#13;
van minister Braks van 1984, die inderdaad averechts heeft gewerkt. Maar die wet is&#13;
in 1986 opgevolgd door een systeem van mestproductierechten dat wel degelijk tot&#13;
een standstill in het aantal dieren heeft geleid. Gemakshalve vergeet men dan verder&#13;
maar de grote inspanningen op het gebied van de mestopslag, de ammoniakemissie,&#13;
het stankprobleem, de mineralenbalans, de verbeteringen in het voer en het emissiearm&#13;
aanwenden van mest. Het misverstand, dat in 1995 door minister Van Aartsen in&#13;
de Integrale Mestnotitie nog zeer genuanceerd werd benaderd, wordt sinds 1997 door&#13;
de regering volstrekt onvoldoende weersproken. Ook minister Brinkhorst maakt zich&#13;
hieraan schuldig.&#13;
“De boeren worden voortaan zelf verantwoordelijk voor hun mestafzet.” Dit was de&#13;
beginzin van de nieuwsbulletins over de mestplannen. Naar mijn mening was dat&#13;
reeds het geval. Met de invoering van het mineralenaangiftesysteem – en trouwens&#13;
daarvoor ook al op basis van de mestboekhouding – moesten veehouders hun overtollige&#13;
mest afvoeren. Dat kan ook gecontroleerd worden. Het enige verschil met de&#13;
nieuwe plannen is dat nu ook een formeel instrument voor die afvoer beschikbaar&#13;
komt: de afzetovereenkomst. Met andere woorden: de invalshoek voor de regulering&#13;
verandert slechts (beter gezegd: er komt er weer een bij), niet de verantwoordelijkheid.&#13;
“De Nitraatrichtlijn maakt deze ingreep noodzakelijk.” Het is juist dat Nederland&#13;
een probleem heeft met de Nitraatrichtlijn. Echter: deze Richtlijn verplicht in geen&#13;
enkel opzicht tot een systeem van mestafzetovereenkomsten. Zelfs voor de ‘harde’&#13;
gebruiksnormen (stikstof) bevat de Richtlijn een mogelijkheid tot afwijking. De termijn&#13;
van 1 januari 2003 die door de minister – in navolging van de Commissie – als onontkoombaar wordt gepresenteerd, kan slechts met de nodige interpretatie uit de&#13;
Richtlijn zelf worden afgeleid. En men kan het toch moeilijk op de boeren afwentelen&#13;
dat de regering pas sinds kort een dergelijke interpretatie aan de Richtlijn geeft, waar&#13;
die al sinds 1991 bestaat? De in het vooruitzicht gestelde miljoenenboete is nog lang&#13;
niet aan de orde, ook al komt het kennelijk wel goed uit om daarmee te dreigen. Ten&#13;
slotte zou ook de Nitraatrichtlijn zelf wel eens tegen het licht kunnen worden gehouden&#13;
nu dertien van de vijftien lidstaten er niet aan blijken te kunnen voldoen. De&#13;
Europese Commissie is (nog) niet almachtig.&#13;
“Brinkhorst Killer van 10.000 Boerengezinnen.” In de eerste plaats blijkt het volgens&#13;
de LEI-rapportage niet om 10.000 bedrijven te gaan, doch ‘slechts’ om 4.000. Op zich&#13;
is dat natuurlijk erg genoeg. Maar men kan ook stellen dat de boeren het – in ieder&#13;
geval voor een deel – aan zichzelf hebben te wijten dat er steeds weer hard moet worden&#13;
ingegrepen. Het milieuprobleem van de intensieve veehouderij is tenslotte het&#13;
probleem van die veehouders. Dat wordt nog steeds niet volop erkend. In plaats van&#13;
in oplossingen wordt veel energie gestoken in het vinden van gaten in regelgeving&#13;
teneinde toch nog te kunnen uitbreiden.&#13;
“Dit mestplan is niet in strijd met de Europese marktordening en met het Europese&#13;
Mensenrechtenverdrag.” Dat staat nog maar te bezien. Het kan natuurlijk niet zo zijn&#13;
dat de keuze van het instrument bepalend is voor de wetmatigheid ervan, waarbij de&#13;
resultaten – die zijn hetzelfde – buiten beschouwing kunnen worden gelaten. Het&#13;
milieudoel mag dan – anders dan bij de Wet herstructurering varkenshouderij – niet&#13;
meer ter discussie staan, nog steeds dient een maatregel die zo drastisch ingrijpt in de&#13;
markt te voldoen aan de criteria ‘noodzakelijk’, ‘geschikt’ en ‘proportioneel’ om niet&#13;
in strijd te komen met de Europese marktordeningsregels. Weliswaar is geen sprake&#13;
van ontneming van eigendom, maar ook de regulering ervan kan onder omstandigheden&#13;
– het ontbreken van een fair balance – aanleiding zijn voor een schadevergoeding&#13;
onder art. 1 Eerste Protocol van het EVRM. Dezelfde hobbels, waar de Wet&#13;
herstructurering varkenshouderij vooralsnog op strandde, zullen ook door het nieuwe&#13;
mestplan genomen moeten worden.&#13;
Het lijkt mij onjuist om een discussie te voeren over welk beleid dan ook op basis van&#13;
misverstanden. Wat eigenlijk het meest verbijsterend is, is dat nu weer voor de zoveelste&#13;
keer van methode wordt veranderd. Ook LTO doet daar trouwens aan mee. De mestafzetovereenkomst&#13;
is, na de mestproductierechten, de dierrechten en de mineralenbalans&#13;
maar liefst het vierde systeem dat zal worden beproefd. Daar komt nog eens bij&#13;
dat niet het ene systeem wordt vervangen door het andere, maar dat zij allemaal naast&#13;
elkaar blijven bestaan. Het mestprobleem zal immers volgens plan op vier manieren op&#13;
slot gaan: dierrechten (tot 2005), Minas, afzetovereenkomsten en een bindende gebruiksnorm.&#13;
Zo zal – naar valt te vrezen – geen van de vier serieus genomen worden.&#13;
Indien het nieuwe plan in wetgeving wordt vertaald, zal dit een zeer ingewikkelde&#13;
regelgeving te zien geven. De uitvoeringslasten zullen bovendien aanzienlijk zijn. Zo&#13;
zal een nieuw systeem van grondregistratie moeten worden opgezet alsmede een&#13;
systeem van registratie van contracten. Net als de boeren kunnen ook de juristen hun borst natmaken.</content><legacyfootnotes/><footnotes><footnote/></footnotes><auteurs>mr. D.W. Bruil</auteurs><published>1999-11-01 00:00:00</published><modified>1997-10-28 00:00:00</modified><editiondate>1999-11-01</editiondate><htmlpath>https://denhollander.info/artikel/5733</htmlpath></article>
</articles></edition>