<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2011</searchword><id>9550</id><udhid>UDH:TvAR/9550</udhid><titel>Autonome afname stikstof-depositie geen vrijbrief voor toestemming op grond van de Natuurbeschermingswet 1998</titel><searchwords><searchword>TvAR 10/2011</searchword><searchword>UDH:TvAR/9550</searchword></searchwords><attachments><attachment><name>TvAR2011_10_01_Autonome.pdf</name><extention>pdf</extention><url>https://denhollander.info/download/8320/ci</url></attachment></attachments><inleiding>Op 7 december 2011 heeft de Afdeling bestuursrechtspraak van de Raad van State een uit­spraak (procedurenummers 201011757/1/R1 en 201012728/1/R1) gedaan naar aanleiding van ruim 130 beroepen gericht tegen het provinciaal inpassingsplan ‘Buitenring Parkstad Limburg’ (hierna: BPL). Evenals bij de wijziging of uitbreiding van veehouderijen is ook bij de aanleg of uitbreiding van wegen de depositie van stikstof op daarvoor gevoelige ha­bitattypen in Natura 2000-gebieden een terugkerend thema. Zo ook in deze zaak. Een aan­tal appellanten betoogt dat niet met voldoende zekerheid kan worden vastgesteld dat met de aanleg van de BPL de natuurlijke kenmerken van de Natura 2000-gebieden Geleen­beekdal en Brunssummerheide niet zullen worden aangetast, omdat de stikstofdepositie ten gevolge van de BPL zal toenemen. In beide Natura 2000-gebieden worden de kritische depositiewaarden van de voor stikstof gevoelige habitats al in ruime mate overschreden.&#13;
</inleiding><content>Provinciale staten van Limburg wijzen er op dat in de autonome ontwikkeling sprake is van een daling van de stikstofdepositie op de beide Natura 2000-gebieden. Hoewel het in­passingsplan tot een toename van de stikstofdepositie op deze gebieden leidt, laat de auto­nome ontwikkeling een afname zien die groter is dan de toename ten gevolge van de BPL. Om die reden is er naar de mening van provinciale staten geen sprake van significante ef­fecten. Ter ondersteuning van dit standpunt verwijzen provinciale staten naar de uitspraak van de Afdeling bestuursrechtspraak van 6 juli 2011 inzake de A-4 (procedurenummer 201009980/1/M2). De Afdeling wijst er echter op dat uit de A4-uitspraak niet kan wor­den afgeleid dat in iedere situatie waarin sprake zou zijn van een autonome afname van de stikstofdepositie op een Natura 2000-gebied die groter is dan de toename ten gevolge van een bepaald plan of project, zonder meer kan worden geoordeeld dat geen sprake is van een aantasting van de natuurlijke kenmerken van dat gebied. De specifieke omstandighe­den spelen daarbij een rol. De Afdeling wijst er op dat in het geval van het BPL na de af­name van de stikstofdepositie in de autonome ontwikkeling de kritische depositiewaarden van de voor stikstof gevoelige habitattypen bij de ingebruikname van de weg toch nog in ruime mate zullen worden overschreden. Ook doorkruist de weg de Natura 2000-gebieden Geleenbeekdal en Brunssummerheide en staat vast dat de BPL een forse verkeersaantrek­kende werking zal hebben. Naar de mening van de Afdeling bestuursrechtspraak hebben provinciale staten zich ten onrechte op het standpunt gesteld dat uit de passende beoorde­lingen de zekerheid is verkregen dat de natuurlijke kenmerken van de Natura 2000-gebieden Geleenbeekdal en Brunssummerheide niet zullen worden aangetast. Het inpas­singsplan is in zoverre vastgesteld in strijd met artikel 19j van de Natuurbeschermingswet 1998.&#13;
De uitspraak maakt een aantal zaken duidelijk. In de eerste plaats werd de A4-uitspraak door sommigen gezien als een opening om onder verwijzing naar de positieve trend in de autonome ontwikkeling een toename van stikstofdepositie toe te staan. De Afdeling be­stuursrechtspraak nuanceert dit echter door zeer nadrukkelijk de concrete omstandighe­den in beschouwing te nemen. Van een trendbreuk ten opzichte van eerdere jurisprudentie waarin de Afdeling een autonome afname reeds als onvoldoende bestempelde is dus geen sprake. Dit betekent dat waar mogelijk naar concrete salderingsmogelijkheden moet wor­den gezocht, maar ook dat onverkort inspanningen noodzakelijk zijn om actief een verlaging van de stikstofdepositie te bewerkstelligen. De uitspraak van 7 december 2011 onder­streept de wenselijkheid c.q. noodzaak om snel tot een Programmatische Aanpak Stikstof (PAS) te komen. Daarover zal echter eerst nog een bestuurlijk akkoord moeten worden be­reikt. Een gepland bestuurlijk overleg medio november 2011 is uitgesteld omdat meer voor­bereidend overleg nodig is om te komen tot een duidelijke verantwoordelijkheidsverdeling. Pas wanneer daarover duidelijkheid bestaat, zal de PAS in het bestuurlijk overleg aan de orde komen. &#13;
</content><legacyfootnotes/><footnotes><footnote/></footnotes><auteurs>prof. mr. A.A. Freriks&#13;
</auteurs><published>2011-10-01 00:00:00</published><modified>2011-10-01 00:00:00</modified><editiondate>2011-10-01</editiondate><htmlpath>https://denhollander.info/artikel/9550</htmlpath></article>
</articles></edition>