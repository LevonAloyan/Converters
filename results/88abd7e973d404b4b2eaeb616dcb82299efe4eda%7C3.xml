<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2005</searchword><id>4277</id><udhid>UDH:TvAR/4277</udhid><titel>Boekbespreking</titel><searchwords><searchword>TvAR 6/2005</searchword><searchword>UDH:TvAR/4277</searchword></searchwords><attachments><attachment><name>2005_nr 6_Artikel_Sluysmans.pdf</name><extention>pdf</extention><url>https://denhollander.info/download/4235/ci</url></attachment></attachments><inleiding>Handboek administratieve onteigeningsprocedure, P.S.A. Overwater en&#13;
C.A.C. Westendorp-Frikkee, reeks Agrarisch recht nr. 11, Vermande Den Haag,&#13;
2004, p. 1-149.&#13;
&#13;
</inleiding><content>Wanneer ik de losbladige uitgaven buiten beschouwing laat, kan ik niet anders dan&#13;
constateren dat er maar weinig echte handboeken op het gebied van het onteigeningsrecht&#13;
voorhanden zijn. Elke onteigeningsdeskundige zal nog steeds Telders1 beschouwen&#13;
als de bijbel inzake kwesties van schadeloosstelling en daarnaast het boek van&#13;
Den Drijver-Van Rijckevorsel en Van Engen2 hanteren als een naslagwerk op het&#13;
gebied van zowel procesrecht als (meer actuele) schadeaspecten. De administratieve&#13;
onteigeningsprocedure – de procedure leidende tot een Koninklijk Besluit waarbij&#13;
ofwel een voorgenomen onteigening wordt goedgekeurd ofwel tot onteigening wordt&#13;
besloten – is bij mijn weten nooit afzonderlijk en in detail in een publicatie besproken.&#13;
In die leemte willen de auteurs van het Handboek administratieve onteigeningsprocedure&#13;
naar eigen zeggen voorzien. Dat streven is zonder meer te prijzen. De&#13;
vraag die nu ter beantwoording staat, is natuurlijk of de auteurs, beide rentmeester, in&#13;
dit streven zijn geslaagd.&#13;
Het Handboek bestaat uit een voorwoord, zes hoofdstukken, vier bijlagen, enige biografische&#13;
notities en een trefwoordenregister. De vier bijlagen bevatten een tijdschema&#13;
van de administratieve onteigeningsprocedure, een samenvatting van alle Koninklijke&#13;
Besluiten over de periode 1995-2004 waarin een beroep op zelfrealisatie is gedaan en&#13;
voorbeelden van een Koninklijk Besluit (hierna: KB) op basis van enerzijds titel IIa3&#13;
en anderzijds titel IV4 Onteigeningswet.&#13;
Het (korte) eerste hoofdstuk bevat een pleidooi voor een vroegtijdige inzet van het&#13;
onteigeningsinstrument als een vorm van – in de woorden van de auteurs – “sturend&#13;
grondbeleid”. Ik voel wel voor die benadering. Het vroegtijdig opstarten van een&#13;
(administratieve) onteigeningsprocedure biedt de betrokken overheid5 immers ten&#13;
minste twee voordelen. In de eerste plaats worden daarmee de nog voortdurende verwervingsonderhandelingen&#13;
onder grotere druk gezet, hetgeen wellicht tot de gewenste&#13;
doorbraak in die onderhandelingen kan leiden. In de tweede plaats creëert de betrokken&#13;
overheid door vroegtijdige inzet van het onteigeningsinstrument voor zichzelf (meer)&#13;
zekerheid omtrent het tijdstip waarop uiterlijk een begin kan worden gemaakt met de&#13;
uitvoering van het werk waarvoor onteigend wordt. Onteigening is dan niet zozeer een&#13;
doel op zich, maar veeleer een vangnet en een dreigende stok achter de deur.&#13;
Hoofdstuk 2 geeft een beschrijving op hoofdlijnen van de onteigeningsprocedure,&#13;
zowel wat betreft de administratieve als de gerechtelijke fase.&#13;
Die beschrijving is op de beloofde hoofdlijnen inderdaad adequaat. Misschien wat&#13;
verwarrend voor de minder goed ingevoerde lezer is de verzuchting op p. 17 dat de&#13;
onteigeningen ten behoeve van de aanleg van de Betuwelijn en HSL wellicht bij voorkeur&#13;
hadden moeten plaatsvinden op grond van een nutswet, omdat nu – aldus de&#13;
auteurs – “is onteigend op basis van bestemmingsplannen, waarvoor de noodzakelijke&#13;
medewerking van gemeenten vaak moeizaam is verkregen”. Uiteraard wordt hier&#13;
– zo neem ik aan – niet bedoeld te suggereren dat Betuwelijn en HSL niet via een titel&#13;
IIa, maar via een titel IV onteigening zijn gerealiseerd. De titel IIa procedure kan echter&#13;
in geval van werken waarvoor de tracéwetprocedure wordt gevolgd pas worden&#13;
gestart indien er sprake is van een vastgesteld tracébesluit. Daarbij geldt dan dat naast&#13;
dit tracébesluit er tenminste een voorbereidingsbesluit als bedoeld in artikel 21 WRO&#13;
moet zijn, een begin moet zijn gemaakt met de anticipatieprocedure als bedoeld in&#13;
artikel 19 WRO, danwel een bestemmingsplanprocedure in gang moet zijn gezet.6 In&#13;
die zin is dus ook in geval van een titel IIa onteigening de medewerking van de&#13;
gemeente, de planologische “wetgever”, inderdaad onmisbaar.&#13;
Hoofdstuk 3 – dat luistert naar de titel “Uitwerking van de administratieve onteigeningsprocedure”&#13;
– zou dan “des Pudels Kern” moeten bevatten, namelijk een volledige&#13;
en gedetailleerde beschrijving van het hoe en wat van de administratieve onteigeningsprocedure.&#13;
Op dit punt wordt de pretentie van handboek niet volledig waargemaakt.&#13;
Van een handboek mag namelijk worden verwacht dat het een basis biedt waarin in elk&#13;
geval alle praktische vragen een beantwoording vinden en daarnaast iets extra’s biedt in&#13;
de vorm van voor de praktijk nuttige aanbevelingen. Beide aspecten komen naar mijn&#13;
smaak onvoldoende uit de verf.&#13;
In de eerste plaats valt op dat de auteurs de uitwerking van de administratieve&#13;
onteigeningsprocedure beperken tot de titel IV en titel IIa onteigeningen. Dat is op&#13;
zichzelf een goed te verdedigen keuze, nu de overgrote meerderheid van onteigeningen&#13;
op die grondslag geschiedt. Jammer is dan wel dat onvermeld blijft dat artikel 77&#13;
van titel IV méér grondslagen bevat dan slechts de onteigening ten behoeve van de&#13;
uitvoering of handhaving van een bestemmingsplan. Zeker de toch ook niet ongebruikelijke&#13;
bouwplanonteigening had een vermelding verdiend. Ook mis ik op deze&#13;
plaats bijvoorbeeld vermelding van de sanctie die geldt bij termijnoverschrijding door&#13;
de Kroon van de termijnen van zes (artikel 64a Onteigeningswet inzake titel IIa),&#13;
respectievelijk negen maanden (artikel 86 Onteigeningswet inzake titel IV), namelijk&#13;
de niet-rechtsgeldigheid van dat KB. Weliswaar wordt door de auteurs op p. 40&#13;
gesuggereerd dat bij titel IIa onteigeningen een overschrijding van voornoemde termijn&#13;
op grond van artikel 10:31 Awb ertoe leidt dat het goedkeurend KB wordt&#13;
geacht te zijn geslagen, maar die opvatting acht ik niet juist.7 Artikel 10:31 Awb ziet&#13;
slechts op goedkeuring door een hoger bestuursorgaan van besluiten genomen door&#13;
een lager bestuursorgaan. Bij titel IV onteigening is er inderdaad sprake van een&#13;
besluit van de gemeenteraad dat door de Kroon moet worden goedgekeurd, maar&#13;
artikel 84 Onteigeningswet verklaart artikel 10:31 Awb hier uitdrukkelijk buiten toepassing.&#13;
Bij een titel IIa onteigening formuleert de Kroon zélf het besluit en is dus&#13;
van goedkeuring formeel geen sprake.&#13;
Uitgaande van de door de auteurs gekozen beperking tot titel IIa en titel IV was&#13;
“extra” interessant geweest een beschouwing over de vraag of er in de gevallen die&#13;
zich daartoe lenen mogelijkheden bestaan om strategisch om te gaan met de keuze&#13;
voor een bepaalde onteigeningsgrondslag. Sinds het arrest Van de Ven/Eindhoven8&#13;
weten we immers dat titel IV kan worden gebruikt zolang er maar sprake is van onteigening&#13;
ten behoeve van de uitvoering van een bestemmingsplan. Het is niet vereist&#13;
dat die onteigening tevens plaatsvindt in het belang van de volkshuisvesting, hetgeen&#13;
in concreto betekent dat de onteigening ten behoeve van een weg soms kan plaatsvinden&#13;
zowel op basis van titel IV als op basis van titel IIa. Verdient de ene weg onder&#13;
omstandigheden voorkeur boven de andere, bijvoorbeeld met het oog op tijdwinst of&#13;
zelfs een gunstigere schaderegeling? Dergelijke informatie wordt ons helaas door het&#13;
handboek onthouden.&#13;
Een meerwaarde verkrijgt het handboek wél door de gesprekken die de auteurs in&#13;
het kader van hun (feiten)onderzoek hebben gevoerd met de diverse ambtenaren van&#13;
V&amp;W en VROM die in de praktijk de Kroonactiviteiten verrichten, zeker waar die&#13;
ambtenaren hun eigen opvattingen verkondigen. Zo vermoedt de heer Stroebel (van&#13;
VROM) dat bij een teruglopende economie méér wordt onteigend dan in een bloeiperiode&#13;
omdat een gemeente tijdens economische malaise minder voor de grond wil&#13;
betalen en daarom sneller voor onteigening kiest. Ik vind dat een interessante observatie,&#13;
zeker omdat (in theorie) ook een tegengestelde opvatting mij alleszins verdedigbaar&#13;
lijkt. Ik zou namelijk menen dat het door Stroebel gesuggereerde effect als het&#13;
ware wordt “ingehaald” door het feit dat in tijden van hoogconjunctuur juist veel&#13;
projecten ter hand worden genomen en er om die reden in een dergelijke periode&#13;
meer wordt onteigend.&#13;
Hoofdstuk 4 geeft een overzicht van de standaardoverwegingen van de Kroon bij&#13;
steeds weerkerende zienswijzen en/of bedenkingen. Een overweging van de Kroon&#13;
wordt door de auteurs als een standaardoverweging aangemerkt indien deze minimaal&#13;
driemaal voorkomt in de “recente jurisprudentie”. Als ik het wel heb, beslaat die&#13;
recente jurisprudentie de jaren 2000-2004. Hoewel ik mij afvraag of een gemiddelde&#13;
van één per jaar een overweging al tot een standaardoverweging zou mogen maken,&#13;
biedt dit hoofdstuk een aantrekkelijk overzicht van maar liefst achttien standaard-&#13;
overwegingen. Uiteraard ontbreken in dat overzicht niet de “usual suspects”, zoals het&#13;
onvoldoende onderhandelen en de ontoereikende schadevergoeding. Ook minder&#13;
voor de hand liggende verweren krijgen echter hun plaats, waaronder het verweer dat&#13;
de onteigening in strijd is met de Europese aanbestedingsregels. Uit het handboek leid&#13;
ik af dat de Kroon aan een dergelijk verweer zijn vingers niet wil branden, getuige de&#13;
tamelijk laconieke overweging: “Wij hebben hierbij overigens buiten beschouwing&#13;
gelaten de beantwoording van de vraag, of de uitvoering van de daarop betrekking&#13;
hebbende werken conform het Besluit overheidsaanbestedingen door de gemeente&#13;
“europees” moet worden aanbesteed.”&#13;
Hoofdstuk 5 bevat een extra tractatie in de vorm van een uitgebreide “uitwerking van&#13;
de standaardzienswijzen en/of -bedenkingen inhoudende een beroep op zelfrealisatie”.&#13;
Dit hoofdstuk gaat eerst in op de geschiedenis van en recente discussie over het&#13;
leerstuk van de zelfrealisatie. De auteurs laten vele instanties en personen (merendeels&#13;
via citaten) aan het woord komen, maar schromen ook niet hun eigen visie te verkondigen.&#13;
In de weergave van hun persoonlijke opvattingen kiezen de auteurs duidelijk&#13;
de zijde van de zelfrealisator. Dat blijkt duidelijk op p. 64: “Degene die stellen dat het&#13;
zelfrealisatiebeginsel moet worden beperkt ten behoeve van gemeenten omdat dat&#13;
zou leiden tot een betere prijs/kwaliteitverhouding hebben tot op heden nagelaten een&#13;
vergelijkend onderzoek te doen naar deze twee vormen van planrealisatie [i.e. realisatie&#13;
op gronden in eigendom van de overheid versus realisatie op gronden in eigendom&#13;
van private partijen, JAMAS]. Iets wat wel op hun weg ligt, immers wie stelt moet&#13;
bewijzen.”&#13;
Ik acht deze kritische kanttekening op zichzelf wel gerechtvaardigd. Voor boude&#13;
stellingnames dient men ook een voldoende onderbouwing te kunnen verschaffen.&#13;
Van een criticus mag dan wel worden verwacht dat hij de door hem gehanteerde&#13;
maatstaf ook op zichzelf toepast. Dat doen de auteurs helaas onvoldoende waar zij&#13;
een pagina verder (in het kader van hun betoog dat geenszins vaststaat dat een gemeente&#13;
beter geschikt zou zijn tot realisatie van nieuwe ontwikkelingen dan private partijen)&#13;
opmerken: “Hierbij komt nog dat gemeenten op dit moment nagenoeg algemeen&#13;
kampen met een volstrekte onderbezetting zowel kwalitatief als kwantitatief op het&#13;
gebied van het inhoudelijk en procesmatig vormgeven van een volledige locatieontwikkeling.&#13;
Dit nog los van algemene problemen met het overschakelen van beleid&#13;
naar uitvoering, het dualisme, de bestuurlijke spagaat tussen handhaving en uitvoering&#13;
en met de kwaliteit van bestuurders en medewerkers.” Hier wordt in een tweetal&#13;
– overigens wat ongelukkig geformuleerde – zinnen een sneer uitgedeeld in de richting&#13;
van het gemeentelijk apparaat zonder dat zulks enigermate wordt onderbouwd.&#13;
Ook hier zal toch de steller de bewijslast hebben.&#13;
Het hoofdstuk vervolgt met een instructief overzicht van diverse KB’s waarin al&#13;
dan niet met succes een beroep op zelfrealisatie is gedaan.9 Met een dergelijk overzicht&#13;
kan de praktijk zeker haar voordeel doen.&#13;
Duidelijk blijkt uit dit hoofdstuk dat de auteurs veel hebben nagedacht over de kwestie&#13;
van zelfrealisatie. Graag had ik daarom gelezen wat hun visie is op de verhouding&#13;
tussen het zelfrealisatierecht en de Europese aanbestedingsregels, met name gezien de&#13;
actualiteit van dat vraagstuk. Helaas bewaart het handboek op dit punt het zwijgen.&#13;
In hoofdstuk 6 worden conclusies getrokken. Ik kan die conclusies onderschrijven.&#13;
Inderdaad worden nog te vaak – ook door professionele rechtshulpverleners – in de&#13;
administratieve onteigeningsfase bedenkingen opgeworpen die bij voorbaat gedoemd&#13;
zijn te mislukken. Dat is een zinloze verspilling van het geld van cliënten en de tijd en&#13;
energie van de Kroon.&#13;
Tevens – en dat is wel prettig – kan op basis van uitgebreid empirisch onderzoek&#13;
worden geconcludeerd dat de Kroon haar taak serieus neemt. De Kroon toetst de verweren&#13;
tegen onteigeningsbesluiten indringend en verzuimt ook geenszins ambtshalve&#13;
de (voorgenomen) onteigening te beoordelen. Meer dan eens leidt die ambtshalve toetsing&#13;
tot een onthouding van de goedkeuring.&#13;
Ten slotte onderschrijf ik de stelling van de auteurs dat tot op heden het instrument&#13;
van de onteigening onvoldoende adequaat wordt ingezet als instrument van&#13;
grondbeleid. Veel overheden lijken nog te lijden aan koudwatervrees. Mogelijk dat&#13;
het handboek daar verandering in brengt.&#13;
Het handboek vormt een goed initiatief om de geïnteresseerde buitenstaander meer&#13;
inzicht te verschaffen in het verloop van de administratieve onteigeningsprocedure.&#13;
Het vestigt daarnaast terecht aandacht op de mogelijkheden van de onteigening als&#13;
belangrijk instrument van grondbeleid. Het overzicht van zelfrealisatieverweren zal&#13;
in de praktijk zeker zijn nut bewijzen.&#13;
Als handboek – met name ook bedoeld voor juristen – schiet het boek mijns&#13;
inziens op onderdelen tekort. Het blijft daarvoor te oppervlakkig en is met te losse&#13;
pen geschreven. Dat laatste vertaalt zich in een veelheid van schrijffouten en wonderlijke&#13;
zinsconstructies die doen vermoeden dat een kritische eindredactie achterwege is&#13;
gebleven. Uiteraard kunnen die cosmetische fouten in een tweede druk gemakkelijk&#13;
worden hersteld. Wanneer dan tevens hier en daar de inhoud wat meer wordt uitgediept,&#13;
zal het handboek er zeker in slagen zijn naam daadwerkelijk waar te maken.</content><legacyfootnotes>* Mr. J.A.M.A. Sluysmans is advocaat bij De Brauw Blackstone Westbroek te ’s-Gravenhage.&#13;
1. C.H. Telders, Schadeloosstelling voor onteigening, Tjeenk Willink, Zwolle 1968, met supplement 1975.&#13;
2. J.E.F.M. den Drijver-van Rijckevorsel en A.W. van Engen, Onteigening, 3e druk, Kluwer, Deventer&#13;
2003.&#13;
3. Kort gezegd: infrastructurele onteigening.&#13;
4. Kort gezegd: onteigening in het kader van ruimtelijke ordening en volkshuisvesting.&#13;
5. Ik realiseer mij hierbij terdege dat onder omstandigheden ook bepaalde privaatrechtelijke rechtspersonen&#13;
van het onteigeningsinstrument gebruik kunnen maken.&#13;
6. Voor de volledigheid merk ik nog op dat de uitvoering eerst kan beginnen nadat de benodigde planologische&#13;
procedures zullen zijn doorlopen en de benodigde vergunningen en ontheffingen zijn verleend.&#13;
7. Ik verwijs hier ter illustratie naar het KB 14 september 2004, Stcrt. nr. 233 inzake Neerijnen.&#13;
8. HR 20 december 2000, NJO 2001/4 m.nt. PCEvW.&#13;
9. Bij een willekeurige steekproef ontdekte ik overigens een onzorgvuldigheid in de weergave (op p. 78)&#13;
van het KB van 8 september 2000 inzake Epe. De Kroon onthield hier geen goedkeuring in verband met&#13;
een succesvol beroep op zelfrealisatie maar op grond van het feit dat de gemeente had aangegeven niet&#13;
langer prijs te stellen op de onteigening van de betrokken percelen.&#13;
</legacyfootnotes><footnotes><footnote/></footnotes><auteurs>mr. J.A.M.A. Sluysmans</auteurs><published>2005-06-01 00:00:00</published><modified>2002-09-24 00:00:00</modified><editiondate>2005-06-01</editiondate><htmlpath>https://denhollander.info/artikel/4277</htmlpath></article>
</articles></edition>