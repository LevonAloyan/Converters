<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>9</uitgave><aflevering>8</aflevering><searchword>TvAR 9/2017</searchword><id>14481</id><udhid>UDH:TvAR/14481</udhid><titel>De agrarische ondernemer &amp; het voorhuwelijkse ondernemingsvermogen  art. 1:95a BW</titel><searchwords><searchword>TvAR 9/2017</searchword><searchword>UDH:TvAR/14481</searchword></searchwords><attachments><attachment><name>19351.pdf</name><extention>pdf</extention><url>https://denhollander.info/download/19351/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Op 28 maart 2017 is door de Eerste Kamer aangenomen de wet ten einde de omvang van de wettelijke gemeenschap van goederen te beperken.[2] De datum van inwerkingtreding van de wet is 1 januari 2018. Voor de adviespraktijk is het overgangsrecht van bijzonder belang. Op een gemeenschap van goederen, voor het tijdstip van inwerkingtreding van de wet 33 987 ontstaan, blijft art. 94 van Boek 11 van het Burgerlijk Wetboek van toepassing, zoals dat artikel luidde op de dag voorafgaand aan de inwerkingtreding van de wet 33 987.[3] De komende decennia dient dus steeds vastgesteld worden of het recht van voor of na 1 januari 2018 van toepassing is. &lt;/p&gt;&lt;p&gt;De agrarische onderneming is kapitaalintensief, maar het rendement is beperkt. De agrarische ondernemer geniet veelal een beperkt arbeidsinkomen maar gedurende zijn werkzame leven als ondernemer bouwt hij vaak een aanzienlijk kapitaal op. De agrarische ondernemer leeft arm maar sterft rijk. De waardering van de agrarische onderneming is specifiek. De agrarische waarde is een zodanige waarde dat een lonende exploitatie nog juist tot de mogelijkheden behoort. De liquidatiewaarde van een landbouwbedrijf is veelal hoger dan de agrarische waarde; dit wordt veelal veroorzaakt door de waarde van de grond.[4] In de parlementaire geschiedenis bij art. 1:95a BW is voor de vaststelling van een redelijke vergoeding ingegaan op de waardeontwikkeling van de onderneming tijdens het huwelijk. Het is voor de agrarische ondernemer in ieder geval van belang dat hij de waarde van zijn onderneming laat vaststellen bij het aangaan van zijn huwelijk en dat daarbij de waarderingsgrondslag duidelijk geformuleerd wordt. &lt;/p&gt;&lt;p&gt;De agrarische onderneming wordt vaak in de vorm van een personenvennootschap geëxploiteerd. Een kenmerk van de personenvennootschap is dat er sprake is van een afgescheiden vermogen. Het aandeel in de personenvennootschap is aan de vennoot verknocht. Als de vennoot in wettelijke gemeenschap van goederen is gehuwd, valt slechts de waarde van het aandeel in de personenvennootschap in de wettelijke gemeenschap. In veel overeenkomsten van personenvennootschap zijn bepalingen opgenomen met betrekking tot: a) rentevergoeding over het geïnvesteerde kapitaal, b) een arbeidsvergoeding voor te verrichten werkzaamheden, c) een winstverdeling, d) voortzetting van de onderneming na ontbinding van de personenvennootschap, e) de waardering van het vermogen van de personenvennootschap. De vennoot die de onderneming voortzet, mag veelal het aandeel van de vennoot die de onderneming staakt overnemen tegen de agrarische waarde. Voor de vennoot en zijn aanstaande echtgenoot die na 1 januari 2018 gaan trouwen is het van belang dat zij de overeenkomst van personenvennootschap toetsen aan art. 1:95a lid 2 BW. &lt;/p&gt;&lt;p&gt;De wetgever heeft ook gedacht aan de voorhuwelijkse eenmanszaak. Dit is geregeld in art. 1:95 lid 1 a BW. De eenmanszaak heeft geen afgescheiden vermogen met als gevolg dat zaaksvervanging van bedrijfsmiddelen per goed moet worden beoordeeld. Als een voorhuwelijks bedrijfsmiddel tijdens het huwelijk wordt vervangen, dient aan de hand van art. 1:95 BW getoetst te worden of het nieuwe bedrijfsmiddel tot het privévermogen van de ondernemer behoort of niet. Ik stel de vraag aan de orde of op basis van een billijkheidscorrectie de eenmanszaak toch als een afgescheiden vermogen kan worden gezien. &lt;/p&gt;&lt;p&gt;Uit art. 1:95a BW volgt dat het voorhuwelijkse ondernemingsvermogen niet valt in een beperkte gemeenschap van goederen. De ondernemer dient voor zijn werkzaamheden aan de gemeenschap een redelijke vergoeding te voldoen. De wetgever heeft de invulling van art. 1:95a BW aan de rechter overgelaten hetgeen voor de praktijk de nodige rechtsonzekerheid meebrengt. &lt;/p&gt;&lt;p&gt;De financiering van de agrarische onderneming is van belang. Als er een lening voor of tijdens het huwelijk wordt aangegaan, is het van belang dat de gevolgen daarvan in kaart worden gebracht. Een voorhuwelijkse schuld is onder het nieuwe recht een privéschuld van de betreffende echtgenoot. Als er tijdens het huwelijk een herfinanciering plaatsvindt, dienen dus de gevolgen goed in kaart te worden gebracht . &lt;/p&gt;&lt;p&gt;In dit artikel beperk ik mij tot: nut en noodzaak van de wet, de voorhuwelijkse onderneming en de redelijke vergoeding, de personenvennootschap, de eenmanszaak en de schulden. De financiering van de landbouwonderneming is belangrijk voor de agrarische ondernemer en zijn echtgenoot.&lt;/p&gt;&lt;h3&gt;2. Nut en noodzaak en de kern de wet&lt;/h3&gt;&lt;p&gt;De initiatiefnemers hebben voor de wettelijke regeling voor een beperkte gemeenschap gekozen omdat deze naar hun opvatting het beste aansluit bij de wens van het grootste deel van de Nederlanders die voornemens zijn om met elkaar te gaan trouwen.[5] Voorts zijn de initiatiefnemers van mening dat de beperkte gemeenschap van goederen internationaal gezien veel gangbaarder is dan de algehele gemeenschap van goederen. &lt;/p&gt;&lt;p&gt;De kern van de wet komt erop neer dat het voorhuwelijkse vermogen van de echtgenoten alsmede giften en erfrechtelijke verkrijgingen niet vallen in de gemeenschap van goederen. Dat is anders voor de goederen die echtgenoten voor hun huwelijk in mede-eigendom hebben verworven en voor gemeenschappelijke voorhuwelijkse schulden.[6] Een bijzonder aandachtspunt voor de adviespraktijk is, dat als in de voorhuwelijkse periode de ene partner een aandeel in een goed heeft voor 70% en de andere voor 30%, na het huwelijk beide echtgenoten gelijk gerechtigd worden.[7] Als partijen dat willen voorkomen, moeten zij huwelijkse voorwaarden aangaan. Bij een dergelijke wijziging in de gerechtigdheid in de aandelen in het goed is geen sprake van een schenking en geen schenkbelasting verschuldigd. Ook overdrachtsbelasting blijft achterwege als het goed een onroerende zaak betreft evenals omzetbelasting aangezien er sprake is van boedelmenging. De wet kan wel gevolgen hebben voor de erfbelasting, omdat de omvang van de huwelijksgemeenschap mede de omvang van de nalatenschap bepaalt. Fiscaal onwenselijk gedrag – verschuiven van eigen vermogen naar gemeenschapsvermogen – is een aandachtspunt voor de fiscale praktijk alsmede voor de notariële praktijk. &lt;/p&gt;&lt;p&gt;Voor de echtgenoten is het van belang dat zij hun eigen vermogen goed administreren. In het procesrecht geldt de regel: wie stelt, moet bewijzen[8]. Als de echtgenoot niet kan aantonen dat een goed aan hem of haar privé toebehoort, wordt het goed aangemerkt als een gemeenschapsgoed.[9] In het kader van het leerstuk van de zaaksvervanging is het eveneens van belang dat vastgesteld kan worden of een goed is aangeschaft met meer dan 50% eigen vermogen van een echtgenoot. Daarnaast geldt het vereiste dat het goed ook in goederenrechtelijke zin aan de betreffende echtgenoot moet zijn geleverd.[10] Het vastleggen van de geldstromen tijdens het huwelijk is dus van belang voor het antwoord op de vraag of een goed van de echtgenoot/ondernemer tot zijn privé vermogen of gemeenschapsvermogen behoort. &lt;/p&gt;&lt;h3&gt;3. De voorhuwelijkse onderneming en de redelijke vergoeding&lt;/h3&gt;&lt;h4&gt;3.1. De voorhuwelijkse onderneming &lt;/h4&gt;&lt;p&gt;Voor het voorhuwelijkse ondernemingsvermogen is art. 1:95a BW in de wet opgenomen. Het eerste lid heeft betrekking op de eenmanszaak en het tweede lid heeft betrekking op de personenvennootschap en de besloten vennootschap. &lt;/p&gt;&lt;p&gt;Art. 1:95a luidt als volgt:&lt;/p&gt;&lt;ol&gt;&lt;li class="nummers"&gt;Indien een onderneming buiten de gemeenschap valt, komt ten bate van de gemeenschap een redelijke vergoeding voor de kennis, vaardigheden en arbeid die een echtgenoot ten behoeve van die onderneming heeft aangewend, voor zover een dergelijke vergoeding niet al op andere wijze ten bate van beide echtgenoten komt of is gekomen.&lt;/li&gt;&lt;li class="nummers"&gt;Ook indien een onderneming op naam en voor rekening van een personenvennootschap of een rechtspersoon wordt uitgeoefend, de gerechtigdheid tot die personenvennootschap of die rechtspersoon buiten de gemeenschap valt en de echtgenoot die daartoe is gerechtigd, in overwegende mate bij machte is te bepalen dat de winsten van die onderneming hem rechtstreeks of onmiddellijk ten goede komen, komt ten bate van de gemeenschap een redelijke vergoeding voor de kennis, vaardigheden en arbeid die een echtgenoot ten behoeve van die onderneming heeft aangewend, voor zover een dergelijke vergoeding niet al op een andere wijze ten bate van beide echtgenoten komt of is gekomen.&lt;/li&gt;&lt;li class="nummers"&gt;Vennootschapsrechtelijk wordt onder onderneming verstaan: organisatorisch verband, gericht op duurzame deelneming aan het economische verkeer.[11] Fiscaalrechtelijk is het ondernemingsbegrip van belang om te kunnen vaststellen of er sprake is van winst uit onderneming. Daarbij wordt aansluiting gezocht bij bedrijfseconomische uitgangspunten. Een onderneming wordt omschreven als een duurzame organisatie van kapitaal en arbeid waarmee wordt beoogd door deelname aan het maatschappelijke productieproces winst te behalen.[12] Onder ondernemingsvermogen kan worden verstaan de activa en passiva waarmee de ondernemingsactiviteiten worden verricht. &lt;/li&gt;&lt;/ol&gt;&lt;p&gt;De waarde van de onderneming kan niet gelijk gesteld worden aan de waarde van het ondernemingsvermogen. De economische waarde van een onderneming wordt veelal bepaald op basis van verwachte kasstromen van de onderneming als zelfstandige entiteit en een vooraf geformuleerde rendementseis.[13] Ook voor waardering van een agrarische onderneming zijn de kasstromen die in de toekomst worden gegenereerd alsmede de rendementseis van belang voor de waardering. &lt;/p&gt;&lt;p&gt;In de parlementaire geschiedenis lopen de begrippen onderneming, ondernemingsvermogen, winst en waarde door elkaar heen.[14] Voor de procespraktijk is het voor de rechter van essentieel belang om de grenzen van een geschil te kunnen vaststellen. Als partijen over de waarde strijden is het voor de rechter van belang om te weten wat het onderwerp is: a) ondernemingsvermogen, b) onderneming. Indien de procespartijen de rechter niet goed informeren wat gewaardeerd moet worden en op welke grondslag, kan de procedure voor een of beide partijen een onverwacht resultaat opleveren. &lt;/p&gt;&lt;h4&gt;3.2. De redelijke vergoeding&lt;/h4&gt;&lt;p&gt;Wat verstaat de wetgever onder de redelijke vergoeding? Voor de bepaling van de redelijke vergoeding wordt aangesloten bij de waardeontwikkeling van de onderneming. In de nota van wijziging van 20 augustus 2015 is gesteld: ‘De redelijke vergoeding is als vanzelf gegeven door de met die ondernemingsactiviteiten gerealiseerde toegenomen waarde. Een redelijke vergoeding is dan ook gelijk aan die waarde, nu dit in direct verband kan worden gebracht met deze arbeidsinspanning indien tijdens het huwelijk een redelijke beloning daarvoor achterwege is gebleven, zijnde de winst die deze arbeidsinspanning heeft teweeggebracht.’[15] In de memorie van antwoord gaan de initiatiefnemers naar aanleiding van vragen van de CDA-fractie en van de VVD-fractie nader in op wat wordt verstaan onder de redelijke vergoeding. De CDA-fractie was er niet van overtuigd dat het begrip redelijke vergoeding voldoende handvat biedt voor de praktijk. In de memorie van antwoord wordt onder meer gesteld: ‘De omvang van dit vergoedingsrecht is variabel en hangt af van de concrete omstandigheden van het geval, zij het dat de omvang gekoppeld is aan hetgeen kan worden toegerekend aan deze arbeidsinspanningen voor zover dit naar maatschappelijke opvattingen aanvaardbaar is. Zo zal ten aanzien van de echtgenoot die tijdens het huwelijk veel tijd en energie heeft gestoken en inspanningen heeft verricht in de tot zijn privévermogen behorende eigen onderneming, gestart kort voor aanvang van het huwelijk, daaruit afgeleid kunnen worden dat de toegenomen waarde ervan, voor zover niet in de gemeenschap vallend, voornamelijk is toe te rekenen aan de inspanningen tijdens het huwelijk.’ &lt;/p&gt;&lt;p&gt;Ik acht het onwenselijk om voor het bepalen van de redelijke vergoeding aan te sluiten bij de waardeontwikkeling van de onderneming. Een toename van de waarde van een onderneming kan ook zijn oorzaak vinden in externe omstandigheden. Denk bijvoorbeeld aan het feit dat een landbouwbedrijf gelegen is in een uitbreidingsgebied van een stad, of aan de wens van de buurman om strategische redenen de onderneming over te nemen. De waardeontwikkeling heeft dan geen enkel verband meer met de arbeidsinspanning van de ondernemer. Er is niet een eenduidig waardebegrip. Als in het kader van de waardering van de onderneming uit wordt gegaan van de economische waarde, zal dit tot een ander resultaat leiden dan indien men uitgaat van de liquidatiewaarde. De ondernemer die gaat trouwen doet er verstandig aan eerst zijn accountant de waarde van zijn onderneming te laten berekenen. Als hij vervolgens van echt wil scheiden, dan moet hij weer de accountant vragen om de waarde van de onderneming vast te stellen. Een kostbaar proces en het is maar de vraag of aanstaande echtgenoten hierbij ook stilstaan. &lt;/p&gt;&lt;h4&gt;3.3. Norminkomen en open norm&lt;/h4&gt;&lt;p&gt;Er bestaat alleen recht op een vergoeding – een vergoeding aan de gemeenschap – indien tijdens het huwelijk een redelijke beloning achterwege is gebleven. Als de ondernemer tijdens zijn huwelijk wel een redelijke beloning heeft genoten, bestaat er geen recht op een vergoeding. De tekst van de wet geeft dus ook een koppeling naar een vergoeding voor arbeid en dus niet naar een waardeontwikkeling van de onderneming. Uit de parlementaire geschiedenis volgt eveneens dat aangesloten kan worden bij norminkomens. Wat de wetgever niet wenst is, dat er voor de redelijke vergoeding aansluiting wordt gezocht bij de gebruikelijk-loonregeling. Het aansluiten bij een norminkomen schept een duidelijker kader.[16] In de visie van de wetgever heeft art. 1:95a BW de functie van een vangnetbepaling.[17] De rechter in het familierecht is gewend om te werken met open normen. De wetgever geeft de rechter de ruimte om met alle feiten en omstandigheden rekening te houden. Op basis van feiten en omstandigheden kan de rechter de redelijke vergoeding in relatie met het norminkomen naar boven of naar beneden bijstellen. In het kader van het echtscheidingsrecht is altijd een belangrijk uitgangspunt dat de continuïteit van de onderneming niet in gevaar mag worden gebracht.[18] De rechtssfeerwaarde in het kader van het echtscheidingsrecht zal zich er veelal tegen verzetten dat de rechter een zodanig hoge vergoeding vaststelt dat daarmee de voortzetting van de onderneming in gevaar komt.[19] &lt;/p&gt;&lt;h3&gt;4. De personenvennootschap.&lt;/h3&gt;&lt;h4&gt;4.1. Algemeen&lt;/h4&gt;&lt;p&gt;Met het aangaan van een overeenkomst van personenvennootschap brengen partijen een samenwerking tot stand. De vennoten hebben de bedoeling om op basis van gelijkheid met elkaar samen te werken. Het aangaan van een overeenkomst van personenvennootschap duidt op een duurzame samenwerking. In het kader van de vennootschappelijke samenwerking maken de vennoten doorgaans met elkaar afspraken over: a) inbreng, b) investeringsbeleid, c) arbeidsvergoeding, d) kapitaalsvergoeding, e) winstpolitiek en winstverdeling, e) voortzettingsbeding indien een van de vennoten zijn inbreng in de onderneming wenst te beëindigen. Bij inbreng kan men denken aan de inbreng van goederen en arbeid. Als goederen worden ingebracht kan dit geschieden door: a) juridische eigendom, b) economisch belang, c) gebruik en genot.[20] Het vennootschappelijk vermogen is een gebonden gemeenschap. Het staat de individuele vennoten niet vrij om te beschikken over de goederen die tot deze gebonden gemeenschap behoren.[21] Wijziging van de overeenkomst van personenvennootschap is slechts mogelijk indien alle vennoten daarmee instemmen.[22] Voor de waardering van het vennootschappelijk vermogen is relevant hetgeen de vennoten met elkaar zijn overeengekomen in de overeenkomst van personenvennootschap. Als de vennoten hebben bepaald dat het ondernemingsvermogen moet worden gewaardeerd op basis van boekwaarde, zijn zij in hun onderlinge verhouding hieraan gebonden. Indien een vennoot gehuwd is en de waarde van zijn aandeel in de huwelijksgemeenschap van de vennoot en zijn echtgenoot valt, dan dient ook in de verhouding tussen de vennoot/echtgenoot en zijn echtgenoot uitgegaan worden van die waarderingsgrondslag.[23] Als een vennoot is gehuwd in de wettelijke gemeenschap van goederen, kan slechts de economische deelgerechtigheid tot de gemeenschap behoren.[24]&lt;/p&gt;&lt;h4&gt;4.2. Aandachtspunten en de redelijke vergoeding&lt;/h4&gt;&lt;p&gt;Voor de vennoot en zijn echtgenoot die na 1 januari 2018 gaan trouwen of hun huwelijkse voorwaarden wijzigen van uitsluiting van iedere gemeenschap van goederen naar de wettelijke gemeenschap is het verstandig dat zij in kaart brengen wat de gevolgen zijn van de overeenkomst van personenvennootschap in het licht van art. 1:95a lid 2 BW. Van belang is dat de echtgenoten zich bewust zijn dat de echtgenoot, die geen vennoot is, geen aanspraak heeft op het vennootschappelijk vermogen. Voorts dient die echtgenoot zich te realiseren dat hij/zij voor de waardering van de waarde van het vennootschappelijk vermogen gebonden is aan hetgeen de vennoten onderling met elkaar zijn overeengekomen. Ook is van belang dat door de echtgenoten onder de loep wordt genomen op welke wijze de echtgenoot/vennoot goederen in de personenvennootschap heeft ingebracht en of aan alle leveringsformaliteiten is voldaan. De praktijk wijst uit dat accountants zich niet altijd bewust zijn van de juridische regels die moeten worden gevolgd bij eigendomsverkrijging. Het komt voor dat een onroerende zaak als eigendom op de balans van de personenvennootschap staat terwijl de onroerende zaak nimmer notarieel is geleverd aan de vennoten gezamenlijk. De rechter die conform art. 3:185 BW de verdeling van een gemeenschap moet vaststellen, kan conform art 22 Rv om een nadere toelichting vragen alsmede verzoeken om stukken in het geding te brengen. In het kader van een echtscheiding van een agrarische ondernemer is het niet ongebruikelijk dat door de rechter de overeenkomst van personenvennootschap alsmede eigendomsbewijzen van de onroerende zaken wordt opgevraagd. De rechter moet nu eenmaal weten wat hij moet verdelen . &lt;/p&gt;&lt;p&gt;Een rechtsvraag die beantwoord moet worden is: ‘wat is een redelijke vergoeding voor de voor de kennis, vaardigheden en arbeid die een echtgenoot ten behoeve van de onderneming heeft aangewend.’ Als in de overeenkomst van personenvennootschap een bepaling is opgenomen dat de vennoot voor zijn werkzaamheden een vergoeding krijgt voorafgaande aan de winstbepaling, dan is verdedigbaar dat die vergoeding aangemerkt worden als de redelijke vergoeding in de zin van art. 1:95a lid 2 BW. Die vergoeding komt dan ten goede van de gemeenschap. Als de echtgenoot/vennoot bij het aangaan van het huwelijk reeds over een aanzienlijk kapitaal in de personenvennootschap beschikt en hij over dit kapitaal een vergoeding verkrijgt, dan is het zeker verdedigbaar dat deze vergoeding niet ten gunste van de huwelijksgemeenschap dient te komen. &lt;/p&gt;&lt;p&gt;Als de vennoot/echtgenoot tijdens zijn huwelijk niet alleen een arbeidsvergoeding krijgt maar eveneens een aanzienlijke winst geniet, is het niet ondenkbaar dat de echtgenoot/ niet-vennoot zich op het standpunt stelt dat een deel van de winst aan de gemeenschap moet worden vergoed. Als men van oordeel is dat een deel van de winst ook aan de gemeenschap moet worden vergoed, dient eerst de vraag te worden beantwoord wat onder winst wordt verstaan. Gaat het om de jaarwinst in de zin van art. 3:25 Wet IB 2001 of om de totaalwinst in de zin van art. 3:8 Wet IB 2001 of om de bedrijfseconomische winst? De jaarwinst is nogal eens afhankelijk van politieke doeleinden. Ten tijde van crises mag een ondernemer soms fiscaal versneld afschrijven hetgeen de jaarwinst beïnvloedt. De fiscale jaarwinst is dus geen goed meetinstrument. De bedrijfseconomische jaarwinst voor de kleine ondernemer is veelal gelijk aan de fiscale jaarwinst. De totaalwinst geeft een beter beeld. dit is de winst die de onderneming gedurende zijn bestaan heeft gerealiseerd. De vennoot die gaat trouwen doet er dan ook verstandig aan om een fictieve winstberekening te maken op het moment dat hij gaat trouwen. De fictieve winst die op het moment van het huwelijk reeds aanwezig is, kan dan niet meer in de redelijke vergoeding worden betrokken. In het kader van het bewijsrecht is het verstandig dat de aanstaande echtgenoten dan beide deze fictieve winstberekening ondertekenen. Dit laatste zal het romantische karakter van het huwelijk geen goed doen. &lt;/p&gt;&lt;h4&gt;4.3. Verlies en de redelijke vergoeding&lt;/h4&gt;&lt;p&gt;In de agrarische sector worden niet alleen winsten gemaakt maar worden regelmatig aanzienlijke verliezen geleden. Denk alleen maar aan de problemen die zich in de zomer van 2017 hebben voorgedaan met legkippen ( besmette eieren). Op grond van art. 1:95a BW is er geen grond dat de ‘gemeenschap’ dient bij te dragen aan de verliezen die de echtgenoot/vennoot realiseert in de huwelijkse periode. Dat de niet ondernemende echtgenoot niet behoeft bij te dragen aan verliezen die betrekking hebben op buiten de gemeenschap vallend ondernemingsvermogen volgt expliciet uit de parlementaire geschiedenis. In de nota van wijziging van 20 augustus 2015 staat het volgende: ‘Daarbij wordt aangemerkt dat door de voorgestelde aanpassing van de leden 3 en 4 van art. 96 ook al een belangrijke bescherming van de niet ondernemende echtgenoot wordt bewerkstelligd, omdat verliezen ter zake van buiten de gemeenschap vallend ondernemingsvermogen voortaan niet meer ten laste van de gemeenschap komen.’[25] Het verlies dat de echtgenoot/vennoot lijdt, komt te zijnen laste. Een andere vraag is of de echtgenoot/vennoot in het betreffende verliesjaar nog een bijdrage dient te leveren aan de gemeenschap voor zijn kennis, vaardigheden en arbeid die hij beschikbaar heeft gesteld aan de personenvennootschap. Hij heeft gewerkt; alleen heeft zijn inspanning niet geleid tot enig positief resultaat. De redelijkheid gebiedt veelal in een dergelijke situatie dat de echtgenoot/vennoot geen vergoeding aan de gemeenschap verschuldigd is. Als de echtgenoot/vennoot geen inkomen heeft genoten maar zijn echtgenoot wel, dan heeft dit tot gevolg dat de kosten van de huishouding in beginsel gedragen moeten worden door de echtgenoot met de inkomsten. Van de evenredigheidsmaatstaf van art. 1:84 BW kan slechts worden afgeweken indien er sprake is van uitzonderlijke omstandigheden, en wel in die zin dat een echtgenoot zijn vermogen zodanig belegt dat er geen rendement wordt gerealiseerd terwijl dat bij een andere belegging wel het geval zou zijn.[26] De agrarische ondernemer heeft in de meeste gevallen een zeer aanzienlijk vermogen geïnvesteerd in zijn onderneming. Als een agrarische ondernemer een bedrag van € 1.500.000 als eigen vermogen in de onderneming heeft geïnvesteerd en zijn echtgenoot heeft een inkomen uit arbeid van € 1.500 netto per maand dan is het redelijk en billijk dat de agrarische ondernemer zijn steentje bijdraagt aan de kosten van de huishouding.&lt;/p&gt;&lt;h4&gt;4.4. Tussenconclusie&lt;/h4&gt;&lt;p&gt;Ik verwacht niet dat art. 1:95 lid 2 a BW met betrekking tot de personenvennootschap tot veel problemen aanleiding zal geven. De redelijke vergoeding kan in beginsel gesteld worden op de arbeidsvergoeding die de echtgenoot/vennoot vooraf krijgt. De rechtssfeer kan met zich meebrengen dat de rechter op basis van redelijkheid en billijkheid, rekening houdend met alle feiten en omstandigheden, de redelijke vergoeding naar boven bijstelt. De grens van de redelijke vergoeding wordt gevormd door de continuïteit van de onderneming. De echtgenoot van de agrarische ondernemer dient zich te realiseren dat ook na 30 jaar huwelijk zijn/haar aandeel in het gemeenschapsvermogen zeer beperkt is aangezien het grootste vermogensbestanddeel, zijnde het aandeel in de personenvennootschap, buiten de beperkte gemeenschap valt. Als de waarde van het aandeel in de personenvennootschap wel in de gemeenschap valt, wordt die waarde veelal vastgesteld op basis van de waarderingsgrondslag die de vennoten met elkaar zijn overeengekomen in de overeenkomst van personenvennootschap. Dit is het lot van degene die trouwt met een agrarische ondernemer. &lt;/p&gt;&lt;h3&gt;5. De eenmanszaak &lt;/h3&gt;&lt;h4&gt;5.1. Geen afgescheiden vermogen&lt;/h4&gt;&lt;p&gt;In het kader van het fiscale recht is voor de winstbepaling de vermogensetikettering van groot belang. Als een goed tot het fiscale ondernemingsvermogen behoort, kan dit relevant zijn voor de winstbepaling. In het fiscale recht worden drie categorieën vermogensbestanddelen onderscheiden: a) verplicht ondernemingsvermogen, b) verplicht privévermogen, c) keuzevermogen. Fiscaal wordt het ondernemingsvermogen als een afgescheiden vermogen gezien. &lt;/p&gt;&lt;p&gt;De eenmanszaak in het huwelijksvermogensrecht is complex tenzij men de eenmanszaak als een algemeenheid van goederen ziet. Naar verkeersopvattingen bezien kunnen de goederen en schulden van een eenmanszaak gezien worden als een afgescheiden vermogen in obligatoire zin. In goederenrechtelijke zin is er geen afgescheiden vermogen.[27] De eenmanszaak is geen goed. Dat betekent dat toevoeging van goederen aan het ondernemingsvermogen niet zonder meer als zaaksvervanging mag worden geduid. De vraag of zaaksvervanging speelt dient derhalve te worden bezien vanuit de afzonderlijke goederen.[28] &lt;/p&gt;&lt;h4&gt;5.2. Zaaksvervanging&lt;/h4&gt;&lt;p&gt;Voor het leerstuk van de zaaksvervanging is art. 1:95 BW van belang. Voor zaaksvervanging is van belang dat: a) het goed in goederenrechtelijke zin aan de betreffende echtgenoot is geleverd, b) dat goed met meer dan 50% uit eigen vermogen van die echtgenoot is betaald. Uit art. 1:95 lid 1 a BW volgt dat het voorhuwelijkse vermogen niet in de beperkte gemeenschap valt. Aan de hand van een voorbeeld ga ik in op de mogelijke gevolgen van art. 1:95 lid 1 a BW. De aanstaande echtgenoot die in de vorm van een eenmanszaak een onderneming exploiteert heeft een bedrijfsmiddel met een waarde van € 500.000. In de huwelijkse periode wordt dit bedrijfsmiddel vervangen. Het nieuwe bedrijfsmiddel kost € 500.000. Het goed wordt aan de echtgenoot/ondernemer geleverd. De koopprijs wordt voldaan uit de inruilwaarde van het oude bedrijfsmiddel van € 150.000 en een geldlening van € 350.000. Het nieuwe bedrijfsmiddel is niet met meer dan 50% van het eigen vermogen van de ondernemer gefinancierd en valt dus in de beperkte gemeenschap van goederen aangezien niet is voldaan aan art. 1:95 BW. De ondernemer krijgt wel een vergoedingsvordering op grond van art. 1:95 lid 2 jo art 1:87 tweede en derde lid op de beperkte gemeenschap. Het hoeft geen betoog dat dit in praktijk tot complexe vermogensrechtelijke vragen aanleiding geeft. In fiscale zin blijft het nieuwe bedrijfsmiddel nog steeds ondernemingsvermogen. Alleen al om vorenstaande problematiek te voorkomen doen de ondernemer en zijn aanstaande echtgenoot er verstandig aan om voorafgaande aan hun huwelijk huwelijkse voorwaarden op te stellen. De kosten daarvan zijn een fractie van de kosten van de gemiddelde trouwerij en te verwaarlozen indien men de rekening van de notaris vergelijkt met de kosten die partijen (moeten) maken in het kader van een echtscheidingsprocedure. &lt;/p&gt;&lt;h4&gt;5.3. Inbreng eenmanszaak in bv&lt;/h4&gt;&lt;p&gt;Veel ondernemers beginnen hun onderneming als eenmanszaak en brengen deze later in in een BV. De reden voor inbreng kan zijn: het vermijden van aansprakelijkheid voor schulden uit hoofde van de exploitatie van de onderneming, het waarborgen van de continuïteit van de onderneming, het aantrekken van kapitaal of fiscale motieven. &lt;/p&gt;&lt;p&gt;Als de ‘eenmanszaak’ voorhuwelijks vermogen is en wordt ingebracht in een BV, is er een aantal aandachtspunten: a) zijn de activa die worden ingebracht nog steeds privévermogen van de ondernemer? b) zijn de passiva op het moment van inbreng privéschulden of zijn deze ontstaan na het huwelijk?, c) wat was de waarde van de onderneming op het moment van het aangaan van het huwelijk en op het moment van de inbreng?, d) welk deel van de aandelen behoort tot het privévermogen van de ondernemer en welk deel niet?, e) hoe moet in het kader van de afwikkeling van een echtscheiding of van een overlijden van één van de echtgenoten met aanmerkelijk belang-pakketten worden omgegaan? Kernvraag is dus: zijn de aandelen volgestort met eigen vermogen van de echtgenoot ondernemer of niet. De rechter zal bij problemen hieromtrent een oordeel moeten geven over de vraag of de aandelen: 1) privévermogen zijn, 2) volledig in de gemeenschap vallen, 3) deels in de gemeenschap vallen en deels aan een echtgenoot in privé toebehoren. Uit de wet volgt dat de ondernemer moet bewijzen dat de aandelen volledig zijn gefinancierd met privévermogen. Het is de vraag of een ondernemer dat zal kunnen.[29] Het komt maar al te vaak voor dat bankafschriften e.d. waaruit dat zou kunnen blijken niet meer voorhanden zijn. Ook bij activa kunnen zich problemen voordoen. In de huwelijkse periode kunnen activa zijn vervangen en zijn nieuwe investeringen door de ondernemer gedaan en gefinancierd uit middelen die uit de gemeenschap zijn verkregen.&lt;/p&gt;&lt;h4&gt;5.4. Een redelijke vergoeding&lt;/h4&gt;&lt;p&gt;Een vraag die ook voor de ondernemer die een eenmanszaak exploiteert beantwoord moet worden is, wat is een redelijke vergoeding die de ondernemer aan de gemeenschap moet voldoen? De IB-ondernemer geniet winst uit onderneming. Van belang is art. 3.25 Wet IB 2001 (jaarwinst) en art. 3.8 Wet IB 2001 (totaalwinst). De winst die de ondernemer realiseert in de huwelijkse periode valt in de beperkte gemeenschap van goederen.[30] Winst is geen vrucht van de individuele vermogensbestanddelen. De factor arbeid is een belangrijke factor. Door de combinatie van kapitaal en arbeid kan winst worden gerealiseerd. In fiscale zin kan winst ook worden gerealiseerd door een autonome waardestijging van een bedrijfsmiddel. Als een onroerende zaak die op de balans staat voor € 100.000 wordt verkocht voor € 500.000, wordt een winst gerealiseerd van € 400.000. Deze winst wordt in beginsel in de belastingheffing betrokken. &lt;/p&gt;&lt;p&gt;Als de winst die in de huwelijkse periode wordt gerealiseerd, in de beperkte gemeenschap valt, is het ook redelijk dat de verliezen in de huwelijkse periode ten laste van de beperkte gemeenschap komen. In de nota van wijziging van 20 augustus 2015 stellen de initiatiefnemers in het kader van art. 1:96 BW: ‘Daarbij wordt aangemerkt dat door de voorgestelde aanpassing van de leden 3 en 4 van art. 96 ook al een belangrijke bescherming van de niet ondernemende echtgenoot wordt bewerkstelligd, omdat verliezen ter zake van buiten de gemeenschap vallend ondernemingsvermogen voortaan niet meer ten laste van de gemeenschap komen’. De parlementaire geschiedenis geeft dus een duidelijke aanwijzing dat verlies dat wordt gerealiseerd met buiten de gemeenschap vallend ondernemingsvermogen voortaan niet meer ten laste komt van de beperkte gemeenschap. Maar hoe dient gehandeld te worden indien een deel van het ondernemingsvermogen behoort tot het eigen vermogen van de ondernemer en een deel van het ondernemingsvermogen behoort tot de beperkte gemeenschap? Toerekening van het verlies deels aan het eigen vermogen en deels aan het gemeenschapsvermogen? &lt;/p&gt;&lt;p&gt;De complexe problematiek met betrekking tot de eenmanszaak is alleen op te lossen door a) het aangaan van huwelijkse voorwaarden, b) de eenmanszaak te zien als een algemeenheid van goederen; dit laatste staat op gespannen voet met ons goederenrechtelijk stelsel, c) een billijkheidscorrectie met betrekking tot de omvang van de wettelijke gemeenschap van goederen. &lt;/p&gt;&lt;h4&gt;5.5. Billijkheidscorrectie voor de eenmanszaak?&lt;/h4&gt;&lt;p&gt;Met betrekking tot deze billijkheidscorrectie heeft de Hoge Raad op 17 februari 2017 een opmerkelijke uitspraak gedaan in het kader van het huwelijksvermogensrecht. De rechtsvraag die beantwoord moest worden was of een buitenlandse nalatenschap al dan niet in de gemeenschap van goederen van partijen viel. De vrouw had van haar Italiaanse vader voor haar huwelijk onroerende goederen geërfd. De vrouw vordert een verklaring van recht dat de in Italië gelegen onroerende goederen haar privé-eigendom zijn. Naar Italiaans huwelijksvermogensrecht zouden de onroerende goederen niet tot enige huwelijksgoederengemeenschap behoren, zodat de erflater er niet op bedacht behoefde te zijn om een uitsluitingsclausule in zijn uiterste wilsbeschikking op te nemen. De rechtbank verklaart voor recht dat de Italiaanse onroerende goederen privé-eigendom zijn van de vrouw. Tegen deze beslissing stelt de man appel in. Het hof gaat uit van de regel dat als er geen uitsluitingsclausule in de uiterste wil is opgenomen de Italiaanse goederen in de gemeenschap vallen. Dit rechtsgevolg treedt echter niet in, indien het naar maatstaven van redelijkheid en billijkheid onaanvaardbaar zou zijn dat deze geërfde onroerende zaken in de gemeenschap zouden vallen. Het hof was in dit geval van oordeel dat naar maatstaven van redelijkheid en billijkheid het niet onaanvaardbaar is dat de Italiaanse goederen niet in de gemeenschap van goederen vallen. De onaanvaardbaarheidsexceptie wordt dus ingezet bij de beantwoording van de vraag of een goed wel of niet tot de wettelijke gemeenschap behoort. Dit staat op gespannen voet met ons goederenrechtelijk stelsel. De Hoge Raad overweegt in r.o.: ‘Tussen partijen is niet in geschil dat zij in algehele gemeenschap van goederen gehuwd waren. Terecht heeft het hof dan ook voor de bepaling van de omvang van de gemeenschap art. 1:94 lid 1 (oud) BW (thans art. 1:94 lid 2 BW) tot uitgangspunt genomen. Voorts heeft het hof terecht onderzocht of toepassing van die bepaling met betrekking tot de Italiaanse onroerende zaken naar maatstaven van redelijkheid en billijkheid onaanvaardbaar is, gelet op de omstandigheid dat op de erfrechtelijke verkrijging van die zaken door de vrouw Italiaans recht van toepassing is, dat op het punt van het huwelijksvermogensrecht anders luidt dan het Nederlandse recht’. De Hoge Raad volgt in deze uitspraak de methode om via de redelijkheid en billijkheid op grond van de omstandigheden van het geval de uitwerking van art. 1:94 BW te corrigeren[31]. &lt;/p&gt;&lt;p&gt;Op basis van mijn eigen praktijkervaring ziet de rechtzoekende de eenmanszaak als een afscheiden vermogen. In menig processtuk wordt in het kader van de verdeling gevorderd: deel de eenmanszaak aan de man toe. Menige rechter voldoet aan dit verzoek zij het dat dit niet in overeenstemming is met ons goederenrechtelijk stelsel aangezien de onderneming geen goed is. Als de wetgever van oordeel is dat de voorhuwelijkse onderneming niet in de beperkte gemeenschap valt en dat verliezen van die onderneming niet op de beperkte gemeenschap verhaalbaar zijn, is het ook redelijk en billijk dat ook het toekomstige ondernemingsvermogen tot het privévermogen van de ondernemer gaat behoren. In dat geval is het redelijk en billijk dat de ondernemer de winst geniet en het verlies draagt. Via de redelijke vergoeding kan de rechter benadeling van de gemeenschap corrigeren. De rechter mag bij de bepaling van de vergoeding rekening houden met alle feiten en omstandigheden van het geval. Door deze benaderingswijze van de problematiek van de eenmanszaak worden veel problemen voorkomen zoals: a) zaaksvervanging van activa van de onderneming, b) winst en verlies. Of de rechter de billijkheidscorrectie gaat toepassen, is maar de vraag. Het zal nog vele jaren duren voor we dat weten hoe de Hoge Raad hierover zal oordelen. Voor de ondernemer en zijn echtgenoot die op zekerheid wensen te varen: ga naar de notaris en maak huwelijkse voorwaarden. &lt;/p&gt;&lt;h4&gt;5.6. Tussenconclusie&lt;/h4&gt;&lt;p&gt;Voor wat betreft de redelijke vergoeding en de toerekening van winst en verlies zijn voorhuwelijkse eenmanszaak en de beperkte gemeenschap problematisch tenzij een billijkheidscorrectie wordt toegepast op de beperkte gemeenschap inzake het ondernemingsvermogen/de onderneming. &lt;/p&gt;&lt;h3&gt;6. Schulden &lt;/h3&gt;&lt;h4&gt;6.1. Verlies &lt;/h4&gt;&lt;p&gt;Er kan verlies worden geleden terwijl er een positief vermogen is. Verlies kan veroorzaakt worden doordat de kosten hoger zijn dan de opbrengsten. Het verlies wordt veelal ten laste gebracht van het eigen vermogen. Verlies is dus niet gelijk aan een schuld. De praktijk wijst uit dat het voor de gemiddelde justiabele niet altijd duidelijk is wat het verschil is. &lt;/p&gt;&lt;h4&gt;6.2. Verknochte schulden&lt;/h4&gt;&lt;p&gt;Voor de omvang van de beperkte gemeenschap en dan met betrekking tot de schulden is van belang art. 1:94 lid 5 en lid 7 BW. &lt;/p&gt;&lt;p&gt;In lid 5 van art. 1:94 is bepaald dat goederen en schulden die aan een van de echtgenoten op enigerlei bijzondere wijze verknocht zijn, alleen in de gemeenschap vallen voor zover die verknochtheid zich daar tegen niet verzet. De vraag of een schuld, wegens het hoogstpersoonlijke karakter daarvan, niet in de gemeenschap valt, kan niet in haar algemeenheid worden beantwoord. De beantwoording is afhankelijk van de omstandigheden van het geval, waaronder met name de aard van die schuld, zoals deze mede door de maatschappelijke opvattingen wordt bepaald. Een schuld ontstaan door een bankkrediet, verleend aan de ene echtgenoot, kan niet op deze enkele grond worden aangemerkt als een verknochte schuld.[32] Uit de rechtspraak volgt dat er niet snel sprake is van een verknochte schuld.&lt;/p&gt;&lt;p&gt;Als een vennoot voor zijn huwelijk al een aandeel in een personenvennootschap heeft, valt dit aandeel op grond van art. 1:95 lid 2 a BW niet in de gemeenschap van goederen. Als een echtgenoot tijdens zijn huwelijk een personenvennootschap aangaat, valt het aandeel in het vennootschappelijk vermogen niet in de beperkte gemeenschap.[33] Het recht op het aandeel is aan hem verknocht. De verknochtheid brengt naar maatschappelijke normen met zich mede dat de aanspraken op de activa van de personenvennootschap alleen aan hem toekomen en hij met betrekking tot de passiva van de personenvennootschap draagplichtig is, althans in de verhouding met zijn echtgenoot. Alleen de waarde van het aandeel valt in de beperkte gemeenschap. De schulden met betrekking tot de personenvennootschap zijn, ongeacht het tijdstip waarop de personenvennootschap is aangegaan, in beginsel privéschulden van de man. &lt;/p&gt;&lt;h4&gt;6.3. Gemeenschapsschuld of privéschuld?&lt;/h4&gt;&lt;p&gt;Art. 1: 94 Lid 7 luidt als volgt: ‘De gemeenschap omvat, wat haar lasten betreft, alle voor het bestaan van de gemeenschap bestaande gemeenschappelijke schulden, alle schulden betreffende goederen die reeds voor de aanvang van de gemeenschap aan de echtgenoten gezamenlijk toebehoorden, en alle tijdens het bestaan van de gemeenschap ontstane schulden van ieder der echtgenoten, met uitzondering van schulden: a) betreffende van de gemeenschap uitgezonderde goederen, b) die behoren tot een nalatenschap waartoe een echtgenoot is gerechtigd, c) uit door een van de echtgenoten gedane giften, gemaakte bedingen en aangegane omzettingen als bedoeld in art. 126, eerste lid en tweede lid, onderdelen a en c van boek 4. &lt;/p&gt;&lt;p&gt;Zoals hiervoor al door mij is gesteld, is een eenmanszaak geen goed. Er is geen afgescheiden vermogen. Zoals ik hiervoor heb betoogd, kan mogelijk op basis van de redelijkheid en billijkheid verdedigd worden dat ook de activa en passiva die na het ontstaan van de gemeenschap zijn verworven of zijn ontstaan niet in de beperkte gemeenschap vallen aangezien dit naar maatschappelijke normen onaanvaardbaar is. &lt;/p&gt;&lt;p&gt;Als een schuld betrekking heeft op een goed dat niet in de gemeenschap valt, dient de schuld aangemerkt te worden als een privéschuld. Met betrekking tot de eenmanszaak kan zich de situatie voor doen dat een bedrijfsmiddel dat voor het huwelijk privé was tijdens het huwelijk kan verschuiven van privévermogen naar gemeenschapsvermogen. Denk aan de vrachtwagen die voor het huwelijk is aangeschaft maar tijdens het huwelijk wordt ingeruild en de verwerving van de nieuwe vrachtwagen met meer dan 50 % met gemeenschapsgeld is gefinancierd. Als de voorhuwelijkse vrachtwagen is gefinancierd met een lening, is het van belang dat tijdens het huwelijk het verloop van deze lening wordt gevolgd. Uit welke middelen wordt de rente en aflossing voldaan. Als de lening tijdens het huwelijk wordt afgelost, zal dit in de meeste gevallen zijn gebeurd met financiële middelen die behoren tot de gemeenschap. Er ontstaat dus een vergoedingsrecht van de gemeenschap aan de ondernemer. &lt;/p&gt;&lt;p&gt;Of een schuld eigen schuld is of niet, is voor de personenvennootschap nog enigszins in kaart te brengen maar voor de eenmanszaak wordt dit zeer complex. Bij iedere financiering, herfinanciering, aflossing moeten partijen en de accountant om de tafel gaan zitten. Het bijhouden van de administratie wordt dus een kostbare zaak. &lt;/p&gt;&lt;h4&gt;6.4. Draagplicht en verhaal &lt;/h4&gt;&lt;p&gt;In het kader van het huwelijksvermogensrecht is het met betrekking tot schulden altijd van belang dat onderkend wordt: a) wie is/zijn aansprakelijk, b) wie is/zijn draagplichtig, c) op welk vermogen kan de schuld verhaald worden. Aansprakelijk is degene die de schuld is aangegaan of aan wiens zijde de schuld is opgekomen. Draagplicht wil zeggen: door wie moet de schuld worden betaald. Uitgangspunt is dat ten tijde van de ontbinding van een huwelijk voor bestaande gemeenschapsschulden beide echtgenoten gelijk draagplichtig zijn. Op basis van de redelijkheid en billijkheid kan onder omstandigheden van deze gelijke draagplicht worden afgeweken. De echtgenoot die meent dat afgeweken moet worden van een gelijke draagplicht dient daartoe de nodig feiten en omstandigheden te stellen. Een afwijking van een gelijke draagplicht kan bijvoorbeeld zijn, dat een echtgenoot veel schulden is aangegaan buiten medeweten van de andere echtgenoot, of indien een echtgenoot een schuld is aangegaan om een onverantwoorde uitgave te doen en de activa van de gemeenschap ontoereikend zijn om deze schulden te voldoen.[34] &lt;/p&gt;&lt;p&gt;Voor de praktijk is het van belang om kennis te nemen van het gewijzigde art. 1: 96 BW. Voor een niet in de gemeenschap vallende schuld van een echtgenoot kunnen de goederen van de gemeenschap niet worden uitgewonnen, indien de andere echtgenoot eigen goederen van eerstgenoemde aanwijst, die voldoende verhaal bieden. Voor een in de gemeenschap vallende schuld van een echtgenoot kunnen eigen goederen van deze echtgenoot niet worden uitgewonnen, indien hij goederen van de gemeenschap aanwijst die voldoende verhaal bieden. &lt;/p&gt;&lt;p&gt;Voor een gemeenschap van goederen die op of na 1 januari 2018 ontstaat, geldt art. 1: 96 lid 3 BW. Art. 1:96 lid 3 BW luidt als volgt: ‘ Het verhaal op goederen van de gemeenschap voor een niet tot de gemeenschap behorende schuld van een echtgenoot is beperkt tot de helft van de opbrengst van het uitgewonnen goed. De andere helft komt aan de andere echtgenoot toe en valt voortaan buiten de gemeenschap. De andere echtgenoot is bevoegd, indien een schuldeiser verhaal op een goed van de gemeenschap zoekt ter zake van een niet tot de gemeenschap behorende schuld, het goed waarop de schuldeiser verhaal zoekt, over te nemen tegen betaling van de helft van de helft van de waarde van dat goed uit zijn eigen vermogen. Vanaf het tijdstip van de overneming is dit een eigen goed van deze echtgenoot, dat niet in de gemeenschap valt. ‘Van belang is dat men onderkent dat er een splitsing moet worden gemaakt voorde verdeling van de opbrengst van een goed tussen de privéschuldeisers en de gemeenschapsschuldeisers. De verdeling dient te geschieden tussen de schuldeisers pondspondsgewijs, dat wil zeggen naar evenredigheid van het bedrag van hun vorderingen. Eerst moet worden vastgesteld of er sprake is van een privéschuld of van een gemeenschapsschuld. Ook het in voormeld artikel opgenomen overnamerecht is een aandachtspunt voor de praktijk. &lt;/p&gt;&lt;p&gt;Zoals ik hiervoor heb betoogd, zijn de schulden van de echtgenoot/vennoot uit de personenvennootschap aan te merken als privéschulden. De met de schulden corresponderende vorderingen zijn verhaalbaar op: a) de tot de vennootschappelijke gemeenschap behorende goederen, b) de tot het eigen vermogen van de betrokken vennoot behorende goederen. Indien de beperkte gemeenschap is ontstaan na 1 januari 2018, is verhaal op het gemeenschapsgoed slechts mogelijk voor de helft van de opbrengst van het uitgewonnen goed. Indien de gemeenschap van goederen is ontstaan voor het tijdstip van de inwerkingtreding van de wet, dan is verhaal mogelijk op het gehele goed.[35]&lt;/p&gt;&lt;h4&gt;6.5. Tussenconclusie&lt;/h4&gt;&lt;p&gt;De echtgenoten doen er verstandig aan een deugdelijke administratie bij te houden van hun privéschulden en gemeenschapsschulden. Van belang is dat kan worden vastgesteld uit welke middelen een schuld is betaald of de rente is voldaan. Als een voorhuwelijkse schuld tijdens het huwelijk wordt afgelost uit gemeenschapsgeld, ontstaat er een vordering van de gemeenschap op de betreffende echtgenoot. &lt;/p&gt;&lt;h3&gt;7. Conclusie&lt;/h3&gt;&lt;p&gt;Onder het recht van voor 1 januari 2018 was/is het al van belang dat echtgenoten voorafgaand aan hun huwelijk huwelijkse voorwaarden maken. Het belang om huwelijkse voorwaarden te maken neemt na 1 januari 2018 alleen maar toe. De wijziging van de wet acht ik wel passend en de rechter kan hiermee zeker vooruit. Echtgenoten worden in ieder geval niet meer geconfronteerd met de voorhuwelijkse schulden van elkaar. Dat schenkingen en erfrechtelijke verkrijging niet meer in de gemeenschap vallen past in het huidige tijdsbeeld. De adviseur dient ook rekening te houden met het overgangsrecht. Het is aan de rechter om de redelijke vergoeding vast te stellen in de zin van het nieuwe art. 1:95a BW. &lt;/p&gt;</content><legacyfootnotes/><footnotes><footnote>1 Mr. A.N. Labohm is senior raadsheer hof Den Haag. Dit artikel is op persoonlijke titel geschreven.</footnote><footnote>2 Wet van 24 april 2017 tot wijziging van Boek 1 van het Burgerlijk Wetboek en de Faillissementswet ten einde de omvang van de wettelijke gemeenschap van goederen te beperken.</footnote><footnote>3 IV lid 1. Op een gemeenschap van goederen, ontstaan voor het tijdstip van inwerkingtreding van deze wet, blijft art. 94 van Boek 1 van het Burgerlijk Wetboek van toepassing, zoals dat artikel luidde op de dag voorafgaand aan de inwerkingtreding van deze wet.</footnote><footnote>4 Onder liquidatie waarde kan worden verstaan de directe opbrengst van de goederen bij verkoop minus de schulden.</footnote><footnote>5 &lt;span class="italic"&gt;Kamerstukken I &lt;/span&gt;2016/17, 33 987, C, p. 1.</footnote><footnote>6 Art 1:94 lid 1 en lid 2 BW nieuw.</footnote><footnote>7 &lt;span class="italic"&gt;Kamerstukken I&lt;/span&gt; 2016/17, 33 987, C, p. 2.</footnote><footnote>8 Art. 150 Rv.</footnote><footnote>9 Art. 1:94 lid 8 BW nieuw.</footnote><footnote>10 Art. 1:95 BW, zie eveneens S. Perrick, &lt;span class="italic"&gt;Zaaksvervanging&lt;/span&gt;, Boom juridisch Den Haag 2016, p. 35.</footnote><footnote>11 P. van Schilfgaarde, &lt;span class="italic"&gt;Van de BV en de NV&lt;/span&gt;, Kluwer, zestiende druk, blz. 20, A.N. Labohm, W.T.M. Veerman, P.M. van der Zanden, &lt;span class="italic"&gt;Waardering van ondernemingen&lt;/span&gt;, Paris 2017, p. 43 tot en met 51.</footnote><footnote>12 E.J.W. Heithuis, P. Kavelaars, B.F. Schuver, &lt;span class="italic"&gt;Inkomstenbelasting&lt;/span&gt;, Kluwer 2016, p. 80 en 81.</footnote><footnote>13 A.N. Labohm, W.T.M. Veerman, P.M. van der Zanden, &lt;span class="italic"&gt;Waardering van ondernemingen,&lt;/span&gt; Paris 2017, p. 38. zie voor waarderingsmethode Hoofdstuk 4 tot en met 8.</footnote><footnote>14 &lt;span class="italic"&gt;Kamerstukken II &lt;/span&gt;2015/16, 33 987 nr. 16 p. 3.</footnote><footnote>15 &lt;span class="italic"&gt;Kamerstukken II&lt;/span&gt; 2014/15, 33 987 nr. 11 p. 4.</footnote><footnote>16 A.N. Labohm, ‘De personenvennootschap en de BV en het wetsvoorstel beperking gemeenschap van goederen’, &lt;span class="italic"&gt;EB&lt;/span&gt; 2016/74.</footnote><footnote>17 &lt;span class="italic"&gt;Kamerstukken I&lt;/span&gt; 2016/17, 33 987 p. 23 tot en met 25. ?</footnote><footnote>18 HR 2 maart 2001 &lt;span class="italic"&gt;NJ&lt;/span&gt; 2001/584 (zeevisser) zie ook R. Kooger, &lt;span class="italic"&gt;Verdeling in de notariële praktijk&lt;/span&gt;, SDU 2012, ‘Ondernemingswaardering voorbehouden aan bedrijfseconomen’, p. 185 tot en met 197.</footnote><footnote>19 Van Mourik &amp; Verstappen, &lt;span class="italic"&gt;Handboek Nederlands vermogensrecht bij echtscheiding Bijzonder Deel B 2014&lt;/span&gt;, Hoofdstuk 1, p. 32 – 33 : ‘Het begrip rechtssfeerwaarde moet niet zozeer als een zelfstandig waardebegrip worden beschouwd maar als een aanvaarding over de gehele waarderingslinie, dat de rechtssfeer in concreto te ontlenen factoren bij de prijsbepaling meewegen. Redelijkheid en billijkheid vormen het privaatrechtelijk fundament.’</footnote><footnote>20 A.L. Mohr, &lt;span class="italic"&gt;Van personenvennootschappen&lt;/span&gt;, Kluwer 2013, p. 44 – 45.</footnote><footnote>21 A.L. Mohr, &lt;span class="italic"&gt;Van personenvennootschappen&lt;/span&gt;, Kluwer 2013, p. 14. Art 3:189 lid 1 BW: ‘De bepalingen van deze titel gelden niet voor een huwelijkse gemeenschap van een geregistreerd partnerschap, maatschap, vennootschap of rederij, zolang zij niet ontbonden zijn, noch voor de gemeenschap van een in appartementsrechten gesplitst gebouw, zolang de splitsing niet is opgeheven.’</footnote><footnote>22 A.L. Mohr, &lt;span class="italic"&gt;Van personenvennootschappen&lt;/span&gt;, Kluwer 2013, p. 30.</footnote><footnote>23 HR 3 mei 1968 &lt;span class="italic"&gt;NJ&lt;/span&gt; 1968/267 (Oten-Oten).</footnote><footnote>24 HR 15 december 1961 &lt;span class="italic"&gt;NJ&lt;/span&gt; 1962/62: ‘dat de aard van de overeenkomst van vennootschap zich er tegen verzet dat het aandeel in de huwelijksgemeenschap valt en dat tot de gemeenschap een vergoedingsrecht behoort’. Zie eveneens. Van Mourik &amp; Verstappen, &lt;span class="italic"&gt;Handboek Nederlands vermogensrecht bij scheiding Bijzonder Deel B 2014,&lt;/span&gt; Hoofdstuk 2 p. 44 en 45.</footnote><footnote>25 &lt;span class="italic"&gt;Kamerstukken II&lt;/span&gt; 2014/15, 33 987, p. 5.</footnote><footnote>26 HR 16 oktober 1992 &lt;span class="italic"&gt;NJ&lt;/span&gt; 1992/791.</footnote><footnote>27 Van Mourik &amp; Verstappen, &lt;span class="italic"&gt;Handboek Nederlands vermogensrecht bij scheiding, bijzonder Deel B&lt;/span&gt;, Hoofdstuk 1 p. 16.</footnote><footnote>28 Zie noot 26.</footnote><footnote>29 Art. 1:94 lid 8 BW: ‘Bestaat tussen de echtgenoten een geschil aan wie van hen beiden een goed toebehoort en kan geen van beiden zijn recht op dit goed bewijzen, dan wordt het goed als gemeenschapsgoed aangemerkt. Het bewijsvermoeden werkt niet ten nadele van de schuldeisers van de echtgenoten.’</footnote><footnote>30 Zie noot 26 door de auteurs wordt gesteld ‘Vruchten van de tot het ondernemingsvermogen behorende goederen vallen mitsdien slechts dan buiten de gemeenschap, indien het vruchten zijn van geclausuleerde goederen. Ondernemingswinst behoort slechts tot het eigen vermogen voor zover deze wordt gevormd door vruchten van geclausuleerde goederen. Ondernemingswinst zal overigens in overwegende mate de vrucht van arbeid zijn en derhalve in de gemeenschap vallen.’</footnote><footnote>31 S.H. Heijning, ‘Eerste uitspraak van de Hoge raad over de uitsluitingsclausule in een internationale casus’, &lt;span class="italic"&gt;JBN&lt;/span&gt; 2017/23, M.H. ten Wolde, ‘Gemeenschap van goederen en erfrechtelijke verkrijging naar buitenlands recht’, &lt;span class="italic"&gt;EB&lt;/span&gt; 2017/50, Hof Arnhem 24 februari 2015 ECLI:NL:GHARL:2015:1292, HR 17 februari 2017 ECLI:NL:HR:2017:276.</footnote><footnote>32 HR 30 maart 2012 &lt;span class="italic"&gt;LJN&lt;/span&gt; BV 1749 NJ 2012/407 met noot dan S.F.M Wortmann zie eveneens hof Arnhem – Leeuwarden 28 februari 2017 ECLI:NL: GHARL:2017:1643. (achterstallige partneralimentatie – voor gewezen echtgenote – geen verknochte schuld.), hof Den Haag 16 mei 2012 ECLI:NL:GHSGR:2012:BY5017 ( schulden die voortvloeien uit een strafrechtelijke ontnemingsvordering en een civielrechtelijke veroordeling dienen niet te worden aangemerkt als verknochte schulden.)</footnote><footnote>33 Zie noot 12.</footnote><footnote>34 B. Breederveld, ‘Naar een beperkte gemeenschap van goederen: de afronding van wetsvoorstel 33987’, &lt;span class="italic"&gt;REP&lt;/span&gt; 2017/260. Zie &lt;span class="italic"&gt;Kamerstukken II&lt;/span&gt; 2014/15, 33 987, nr. 11, p. 5. Zie Van Mourik &amp; Verstappen, &lt;span class="italic"&gt;Handboek Nederlands vermogensrecht bij scheiding Bijzonder Deel B 2014&lt;/span&gt;.</footnote><footnote>35 Zie art. IV lid 2 overgangsrecht, zie &lt;span class="italic"&gt;Kamerstukken I&lt;/span&gt; 2016/17, 33 987 , C, p. 9 tot en met 11, Voor het recht van voor 1 januari 2018 zie, Van Mourik &amp; Verstappen, &lt;span class="italic"&gt;Handboek Nederlands vermogensrecht bij scheiding Algemeen Deel A 2014,&lt;/span&gt; Hoofdstuk 4 p. 157 en 158.</footnote></footnotes><auteurs>mr. A.N. Labohm</auteurs><published>2017-10-02 09:05:20</published><modified>2017-10-23 11:31:05</modified><editiondate>2017-10-02</editiondate><htmlpath>https://denhollander.info/artikel/14481</htmlpath></article>
</articles></edition>