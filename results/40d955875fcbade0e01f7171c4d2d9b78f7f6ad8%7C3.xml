<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2010</searchword><id>8302</id><udhid>UDH:TvAR/8302</udhid><titel>Beter wonen op het platteland</titel><searchwords><searchword>TvAR 1/2010</searchword><searchword>UDH:TvAR/8302</searchword></searchwords><attachments><attachment><name>TvAR2010_01_01_Beter_wonen.pdf</name><extention>pdf</extention><url>https://denhollander.info/download/7490/ci</url></attachment></attachments><inleiding>Onder deze titel heeft CDA-kamerlid Van Heugten in augustus 2009 een initiatiefnota bij de&#13;
Tweede Kamer ingediend om een einde te maken aan de problematiek van de voormalige agrarische&#13;
bedrijfswoningen (Kamerstukken II 2008/09, 32 030, nr. 2). In de afgelopen decennia zijn –&#13;
als gevolg van het teruglopen van het aantal agrarische bedrijven – deze bedrijfswoningen op&#13;
grote schaal afgesplitst en al dan niet in het kader van een bedrijfsbeëindiging afzonderlijk van het&#13;
agrarisch bedrijf verkocht. In het bestemmingsplan zijn deze woningen veelal echter nog wel aangeduid&#13;
als een agrarische bedrijfswoning. Wijziging van de bestemming in een woonbestemming&#13;
kan tot beperkingen leiden voor direct in de omgeving gelegen agrarische bedrijven. Dat leidt tot&#13;
de patstelling dat de gemeente niet kan/wil meewerken aan wijziging van het bestemmingsplan&#13;
en bewoning van deze woningen aldus in feite niet mogelijk is.</inleiding><content>Als het aangrenzende agrarische bedrijf vraagt om handhaving, dan zal – gelet op de beginselplicht&#13;
tot handhaving – de gemeente moeten optreden. Dat leidt tot wrange situaties, zoals het&#13;
geval waarin een boer het bedrijf verkoopt exclusief de bedrijfswoning, waarin hij blijft wonen.&#13;
De nieuwe eigenaar kan om handhaving van het bestemmingsplan vragen en aldus bewerkstelligen&#13;
dat de rustende boer de voormalige bedrijfswoning niet meer mag bewonen. Daar mag de gemeente&#13;
niet van afzien op grond van het enkele feit dat de nieuwe eigenaar met deze bewoning&#13;
heeft ingestemd (ABRvS 13 november 2002, LJN AF0265). Ook de bewoning van een tweede&#13;
bedrijfswoning door een niet-agrariër gedurende meer dan 27 jaar is onvoldoende om af te zien&#13;
van handhaving (ABRvS 4 maart 2009, LJN BH4646).&#13;
In de afgelopen jaren is wel gezocht naar een regeling, maar dat is niet voor alle gevallen een oplossing&#13;
gebleken. Zo is in de Wet geurhinder en veehouderij in artikel 3 lid 2 een voorziening opgenomen&#13;
voor (agrarische) woningen die na 19 maart 2000 van het agrarisch bedrijf zijn afgesplitst.&#13;
Voorts zijn er wel (tijdelijke) oplossingen gevonden door toe te staan dat de rustende boer&#13;
nog in de voormalige bedrijfswoning mag blijven wonen, op basis van een gedoogregeling in het&#13;
bestemmingsplan (zie ABRvS 22 november 2006, LJN AZ2809).&#13;
De oplossing wordt nu gezocht in de introductie van het begrip ‘plattelandswoning’. In de Wet&#13;
milieubeheer wordt een voorziening opgenomen die ertoe strekt dat een plattelandswoning dezelfde&#13;
status heeft als een bedrijfswoning. Gemeenten hebben de bevoegdheid om in een bestemmingsplan&#13;
een voormalige bedrijfswoning als ‘plattelandswoning’ te bestemmen. Het beoogde effect&#13;
daarvan is dat op grond van de milieuwetgeving de plattelandswoning geen beperkingen voor&#13;
de agrarische bedrijfsvoering zal opleveren.&#13;
De nota is op 23 november 2009 besproken door de vaste Kamercommissie van VROM, in aanwezigheid&#13;
van de minister van VROM. Gebleken is dat de nota politiek breed gedragen wordt. Er&#13;
zijn wel kritische kanttekeningen geplaatst, onder meer over mogelijk misbruik van de regelgeving.&#13;
Er is bijvoorbeeld gewezen op de mogelijkheid om een agrarische woning te bouwen en&#13;
deze snel daarna te verkopen, waarna aanspraak zou worden gemaakt op een bestemming als plattelandswoning.&#13;
Daarnaast is gebleken dat in de initiatiefnota niet alle problemen en oplossingen&#13;
in kaart zijn gebracht. Aan de minister is nu het verzoek gedaan om uiterlijk 1 juli 2010 een wetsvoorstel&#13;
naar de Tweede Kamer te zenden.&#13;
Het is goed dat er nu eindelijk een meer structurele oplossing wordt gevonden voor de problematiek&#13;
van de vrijkomende agrarische bedrijfswoning. De rustende boer zal op deze manier zijn bedrijfsgebouwen&#13;
kunnen verkopen zonder de bedrijfswoning. Hij loopt niet langer het risico dat&#13;
hij het huis wordt uitgezet, omdat de woning in strijd met het bestemmingsplan wordt gebruikt.&#13;
Voor hem zal het inderdaad ‘beter wonen op het platteland’ worden.&#13;
Het is de vraag of dat ook voor een opvolgend eigenaar geldt. Hij heeft immers minder mogelijkheden&#13;
om zich te verzetten tegen de agrarische bedrijfsvoering op het aangrenzende perceel. Een&#13;
koper die de woning van de rustende boer heeft gekocht, weet dat hij een woning naast een agrarisch&#13;
bedrijf koopt. Hij zal zich vooraf moeten bezinnen of hij die ‘overlast’ wil aanvaarden. Hij&#13;
kan zich terecht niet meer via handhavingsacties alsnog verzetten tegen de agrarische bedrijfsvoering.&#13;
Een spijtoptant zal maar moeten verhuizen, wanneer hij tot de conclusie komt dat het naast&#13;
een agrarisch bedrijf niet ‘beter wonen’ is!</content><legacyfootnotes/><footnotes><footnote/></footnotes><auteurs>mr. E.H.M. Harbers</auteurs><published>2010-01-01 00:00:00</published><modified>2010-01-01 00:00:00</modified><editiondate>2010-01-01</editiondate><htmlpath>https://denhollander.info/artikel/8302</htmlpath></article>
</articles></edition>