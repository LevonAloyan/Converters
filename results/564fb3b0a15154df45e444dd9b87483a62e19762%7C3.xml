<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>5686</id><udhid>UDH:TvAR/5686</udhid><titel>De paradox van de pacht: kanttekeningen bij het rapport Ruimte voor Pacht. Studiedag Pacht in beweging, Instituut voor Agrarisch Recht, Utrecht 14 april 2000</titel><searchwords><searchword>TvAR 7/8/2000</searchword><searchword>UDH:TvAR/5686</searchword></searchwords><attachments><attachment><name>2000_nr 78_Artikel_Snijders.pdf</name><extention>pdf</extention><url>https://denhollander.info/download/5618/ci</url></attachment></attachments><inleiding>Mijnheer de voorzitter, dames en heren,&#13;
Met haar rapport Ruimte voor Pacht heeft de Commissie Pachtbeleid zich begeven&#13;
op een terrein dat ik zou willen aanduiden als de paradox van de pacht. Pacht wordt&#13;
algemeen beschouwd als een belangrijk financieringsinstrument voor de landbouw.&#13;
Voorwaarde daarvoor is dat de condities waaronder de agrarische ondernemer kan&#13;
pachten voor hem voldoende aantrekkelijk zijn. In de praktijk betekent dit dat de&#13;
pachter zijn positie voldoende verzekerd moet weten, zowel waar het de pachtprijs&#13;
betreft, als waar het gaat om de continuïteit van de rechtsverhouding met zijn verpachter.&#13;
Maar die aantrekkelijkheid, die bescherming, moet niet doorslaan. Want dan ontstaat&#13;
het risico dat eigenaren van gronden en gebouwen de pachtcondities als bezwaarlijk&#13;
gaan ervaren. Met het gevolg dat zij niet langer bereid zijn om tot verpachting van&#13;
daarvoor in aanmerking komende objecten over te gaan. De pachtcondities bijten&#13;
zichzelf dan in de staart. De beschermende bepalingen blijken zich in feite tegen&#13;
(aspirant-)pachters te gaan keren. Het financieringsinstrument verliest zijn waarde,&#13;
indien en zodra er geen pachtobjecten meer ter beschikking worden gesteld.&#13;
De paradox van de pacht komt er dan kort gezegd op neer, dat er aanleiding kan&#13;
bestaan om de pachtcondities minder gunstig te maken voor pachters, juist opdat zij&#13;
ook in de toekomst kunnen blijven pachten.</inleiding><content>Het is vandaag aan ons om de vraag te beantwoorden of de Commissie Pachtbeleid&#13;
de belangen van pachters en verpachters zodanig met elkaar in balans heeft weten te&#13;
brengen, dat de pacht de komende decennia de ruimte zal krijgen die haar als financieringsinstrument&#13;
van de landbouw toekomt. We moeten ons daarbij realiseren dat&#13;
de commissie een opdracht had gekregen, waarmee de richting van haar werkzaamheden&#13;
was bepaald. De commissie diende de werking van de huidige wet te evalueren&#13;
en een toekomstvisie te ontwikkelen “in het licht van het regeerakkoord”. In dat&#13;
regeerakkoord is de liberalisering van de Pachtwet als uitgangspunt genomen. Een en&#13;
ander impliceert dat liberalisering van de Pachtwet een uitgangspunt voor de toekomstvisie&#13;
diende te vormen. Dat moge zo zijn; toch meen ik dat een toekomstvisie zich uiteraard eerst laat ontwikkelen&#13;
nadat een deugdelijke inventarisatie en analyse hebben plaatsgevonden van&#13;
de uitgangssituatie. Mijzelf concentrerend op het onderwerp dat mij voor vandaag&#13;
werd toebedeeld – de problematiek van de continuïteit – heb ik moeten constateren&#13;
dat de commissie op dit punt hier en daar is tekortgeschoten. Tekortgeschoten in die&#13;
zin dat niet steeds een even zuiver beeld is geschetst van de juridische omgeving&#13;
waarin pachter en verpachter zich bevinden. Wat een weergave van objectieve gegevens&#13;
had moeten zijn, lijkt op enkele punten door de met de opdracht aangegeven&#13;
richting te zijn gekleurd. Ik geef u een tweetal voorbeelden, beide te vinden op p. 27&#13;
van het rapport.&#13;
In de eerste plaats heeft de commissie daar onder a gepoogd een beschrijving te&#13;
geven van de wettelijke bepalingen inzake de verlenging van de pachtovereenkomst.&#13;
Ik citeer:&#13;
De overeenkomst kan alleen op verzoek van de verpachter door de pachtrechter worden&#13;
beëindigd, en slechts in bepaalde, wettelijk omschreven gevallen. Dit biedt aan de pachter&#13;
een hoge mate van bescherming en zekerheid voor zijn bedrijfscontinuïteit. De verpachter&#13;
heeft voor onbepaalde tijd geen zeggenschap over zijn grond.&#13;
De werkelijkheid is op zijn minst genuanceerder. In de eerste plaats is het natuurlijk&#13;
niet de verpachter, maar de pachter, die zich met een verzoekschrift tot de pachtrechter&#13;
dient te wenden, in het algemeen nadat de verpachter hem de pacht heeft opgezegd&#13;
(art. 36 lid 3 en 37 lid 1 Pachtwet). Maar dat ter zijde. Belangrijker is dat de&#13;
commissie vervolgens voorbij gaat aan het centrale criterium, waaraan een verlengingsverzoek&#13;
moet worden getoetst. Het is niet juist om te suggereren dat de Pachtwet&#13;
een limitatieve opsomming van gronden voor niet-verlenging bevat en dat je als&#13;
verpachter dus maar net het geluk moet hebben dat een van die gronden in jouw&#13;
geval kan worden toegepast. Blijkens de tekst van art. 38 Pachtwet is namelijk uitgangspunt&#13;
dat op een verzoek om verlenging wordt beslist “naar billijkheid”. In het&#13;
kader van zo’n billijkheidsbeslissing kan een afweging plaatsvinden van de belangen&#13;
van partijen. De rechter dient daarbij dan rekening te houden met de inhoud van de&#13;
artikelen 38a en volgende. En die artikelen geven geen limitatief overzicht van beëindigingsgronden,&#13;
maar een opsomming van gevallen waarin een verlengingsverzoek in&#13;
ieder geval moet worden afgewezen.&#13;
Het rapport doet het voorkomen alsof het liberaliseren van de regels inzake verlenging&#13;
is geboden, aangezien een verpachter in een verlengingszaak slechts bij uitzondering&#13;
enige kans maakt, maar de werkelijkheid is, juist als gevolg van de opsomming,&#13;
bepaald anders. Daarmee is niet gezegd dat verpachters niet over de mogelijkheden&#13;
van verlenging zouden mogen klagen; wat ik bedoel aan te geven is dat de&#13;
commissie op pagina 27 een somberder beeld van de positie van de verpachter in een&#13;
verlengingszaak schetst dan wet en jurisprudentie rechtvaardigen.&#13;
Een tweede voorbeeld treffen we als gezegd eveneens op p. 27 aan. Onder b wordt&#13;
een beschrijving gegeven van de indeplaatsstelling. Ik citeer:&#13;
de pachter kan zich tot de pachtkamer wenden met het verzoek om zijn echtgenoot of geregistreerde&#13;
partner, één of meer van zijn bloed- en aanverwanten in de rechte lijn, één of meer van zijn pleegkinderen of één of meer van de medepachters in zijn plaats als pachter te stellen.&#13;
De pachter kan de pacht dus – mede gezien het gestelde onder a – zonder al te veel problemen&#13;
overdragen aan familieleden of medepachters.&#13;
Ook hier is de commissie wel erg kort door de bocht gegaan. Het woordje dus is op&#13;
zijn zachtst gezegd nogal misleidend. Een niets vermoedende lezer zou kunnen denken&#13;
dat de pachter, die bijvoorbeeld zijn zoon of dochter in de plaats gesteld wenst te&#13;
zien, kan volstaan met het sturen van een eenvoudig briefkaartje aan de voorzitter van&#13;
de pachtkamer, waarop ook weer per briefkaart wordt gereageerd met het bericht: “Je&#13;
gaat je gang maar”. De werkelijkheid is opnieuw bepaald anders.&#13;
Hoe dan ook, de commissie kreeg onder meer als opdracht om een toekomstvisie te&#13;
ontwikkelen, waarin sprake zou zijn van een meer geliberaliseerde Pachtwet. Het ligt&#13;
voor de hand dat de voorstellen van de commissie ten dele betrekking hebben op de&#13;
continuïteit van de pachtovereenkomst, waarbij dan met name moet worden gedacht&#13;
aan:&#13;
– verlenging;&#13;
– indeplaatsstelling;&#13;
– voorkeursrecht;&#13;
– vererving.&#13;
Ik zal de voorstellen met betrekking tot deze aspecten tegen het licht houden, waarbij&#13;
ik met name uitvoerig zal stilstaan bij de problematiek van de verlenging.&#13;
Wat deze problematiek betreft beperk ik mij tot de passages in het rapport die&#13;
betrekking hebben op los land met een oppervlakte groter dan 3 ha. De commissie&#13;
komt met een opmerkelijk voorstel. Het is aan partijen zelf om de duur van hun&#13;
pachtverhouding te bepalen, met dien verstande dat de overeenkomst wordt geacht te&#13;
zijn gesloten voor een duur van 25 jaren indien zij dit mochten nalaten. Uitgangspunt&#13;
is dat partijen in goed overleg een duur afspreken die voor hen beide aanvaardbaar is.&#13;
Ik meen dat de commissie wel een erg ideale situatie tot norm heeft verheven. Dat&#13;
klinkt eigenlijk al door op p. 48, waar wordt gesuggereerd dat je het maken van allerlei&#13;
relevante afspraken best aan pachter en verpachter zelf kunt overlaten, gezien het&#13;
feit dat partijen er ook nu al op vrij grote schaal voor kiezen om hun zaken onderling&#13;
te regelen. Het grote aandeel (in totaal 43%) grijze en eenmalige pacht in het totale&#13;
pachtareaal, en “de signalen uit de verkregen informatie” – wat dat ook moge zijn –&#13;
zouden volgens de commissie in die richting wijzen.&#13;
Het rapport roept een beeld op van een eigenaar van losse grond, die aan de keukentafel&#13;
zit bij een aspirant-pachter, en aan de orde stelt wat voor type pachtovereenkomst&#13;
zij zullen aangaan: een reguliere, een eenmalige of een grijze. Waarop de aspirant-pachter&#13;
dan vervolgens antwoord: “Nou, laten we er maar een eenmalige pacht van maken,&#13;
want bij die reguliere pacht geldt bijvoorbeeld een beschermde pachtprijs en ik ben&#13;
mans genoeg om daar zelf met jou over te onderhandelen, terwijl we ook niet voorbij&#13;
kunnen gaan aan de mondiale context waarin marktwerking een steeds belangrijker&#13;
plaats inneemt.” U zult met mij eens zijn dat het zo waarschijnlijk niet zal gaan.&#13;
Een eigenaar van losse grond die verpachting daarvan overweegt is – even los van&#13;
de mogelijkheid van grijze pacht – in het algemeen slechts tot eenmalige verpachting&#13;
bereid. En waarom zou hij ook niet? Er moeten voor die eigenaar wel hele sterke argumenten gelden om daarvan af te zien en tot reguliere verpachting over te gaan, nu&#13;
art. 70f lid 5 hem een veel aantrekkelijker basis biedt. Voor de aspirant-pachter is het&#13;
type overeenkomst dat tot stand zal komen vaak geen kwestie van vrije onderhandeling,&#13;
maar van take it or leave it, van buigen of barsten. We hoeven de hedendaagse&#13;
pachter niet zieliger of zwakker voor te stellen dan hij is, maar het beeld dat op p. 48&#13;
door de commissie wordt opgeroepen dient wel te worden genuanceerd.&#13;
Terug naar ons onderwerp. Partijen hebben een bepaalde duur van de pachtovereenkomst&#13;
afgesproken. Op p. 57 van het rapport mag de commissie zich weliswaar op&#13;
het standpunt hebben gesteld dat een duur van 25 jaren gelet op de door de pachter te&#13;
plegen investeringen redelijk is, maar ik verwacht niet dat een dergelijke duur standaard&#13;
zal worden, laat staan de terloops op p. 54 genoemde loopbaanpacht. Hoe dan&#13;
ook, de overeengekomen duur loopt op zijn einde. Is na afloop verlenging van de&#13;
overeenkomst mogelijk?&#13;
Deze vraag dient in de visie van de commissie in beginsel ontkennend te worden&#13;
beantwoord. Er vindt geen verlenging plaats, tenzij partijen anders overeenkomen.&#13;
Ook een eventuele verlenging van de pachtovereenkomst moet met andere woorden&#13;
weer zijn gebaseerd op wilsovereenstemming. En op dit punt komt de commissie met&#13;
een novum, dat in feite neerkomt op het codificeren van het poldermodel:&#13;
Pachter en verpachter dienen uiterlijk op 4/5 van de looptijd met elkaar in overleg te treden&#13;
over de gang van zaken na afloop van de overeenkomst. Daarbij dient in elk geval aan de&#13;
orde te komen of, en zo ja hoe, partijen hun rechtsverhouding wensen te continueren en of&#13;
een vorm van indeplaatsstelling aanvaardbaar wordt geacht. Partijen moeten de resultaten&#13;
van het overleg op schrift stellen en ondertekenen.&#13;
De grote vraag is natuurlijk hoe dat overleg in de praktijk zou moeten gaan functioneren.&#13;
Op p. 57 wordt ingegaan op de situaties waarin tijdig overleg tussen partijen&#13;
plaatsvindt en zij overeenstemming bereiken. Daar hoeven we verder niet bij stil te&#13;
staan. Meer vragen worden opgeroepen in de gevallen waarin ofwel tijdig overleg uitblijft,&#13;
ofwel tijdig overleg niet tot overeenstemming tussen partijen leidt. Hier wordt&#13;
kort op ingegaan bovenaan p. 58 van het rapport.&#13;
De voorstellen van de commissie komen kort gezegd neer op het volgende. Indien&#13;
geen overeenstemming over verlenging wordt bereikt – zowel indien het overleg tijdig,&#13;
als indien het te laat is aangevangen – vindt uiteindelijk geen verlenging plaats. In&#13;
geval van niet tijdig overleg, als gevolg van het feit dat de verpachter daar niet toe&#13;
bereid bleek, loopt de overeenkomst wel door tot 1/5 van de overeengekomen duur&#13;
na het moment waarop het overleg alsnog heeft plaatsgevonden.&#13;
In dit kader wordt de vraag van groot belang wanneer er sprake is van ‘overleg’. Is&#13;
het – om maar even aan het eerder opgeroepen beeld vast te houden – voldoende dat&#13;
de verpachter op uitnodiging van de pachter tijdig aan diens keukentafel verschijnt?&#13;
En kan de verpachter dan, op de vraag van de pachter of hij tot verlenging van de&#13;
pachtverhouding bereid is, bijvoorbeeld volstaan met de reactie dat hij daar niet over&#13;
peinst? Of is voldoende dat hij kenbaar maakt best tot verlenging bereid te zijn, maar&#13;
dat dan onder voor de pachter volstrekt onaanvaardbare voorwaarden?&#13;
Het rapport is op dit punt bepaald onduidelijk. Volstaan wordt met een verwijzing&#13;
naar de omvangrijke jurisprudentie inzake de precontractuele goede trouw (p. 58). De vraag is natuurlijk wat dat voor pachter en verpachter in hun concrete overlegsituatie&#13;
betekent. Wij dienen ons daarbij te realiseren dat het in de rechtspraak inzake&#13;
de precontractuele goede trouw steeds gaat om het feit dat de ene partij bij de andere&#13;
bepaalde verwachtingen heeft opgeroepen, maar vervolgens tijdens de verdere onderhandelingen&#13;
– om in agrarische termen te blijven – “de melk optrekt”. De rechtspraak&#13;
leert dan dat op degene die zich uit eenmaal aangevangen overleg terugtrekt een verplichting&#13;
kan rusten om de dientengevolge door de wederpartij geleden schade te vergoeden,&#13;
en dat van een zwaardere verplichting sprake is naarmate het overleg verder&#13;
was gevorderd en de wederpartij er meer op mocht vertrouwen dat algehele overeenstemming&#13;
zou worden bereikt. Een verpachter die weliswaar op de uitnodiging van&#13;
zijn pachter verschijnt, maar vervolgens niet tot verlenging bereid blijkt, of enerzijds&#13;
wel over continuatie wil nadenken, maar dat dan anderzijds slechts onder voor de&#13;
pachter onaanvaardbare voorwaarden, kan er niet van worden beticht dat hij dergelijk&#13;
vertrouwen heeft gewekt. Het is niet voor niets dat de commissie zich heeft gehaast&#13;
om in dit verband toe te voegen, dat niet het misverstand mag worden gewekt dat de&#13;
jurisprudentie een bescherming zou bieden die met de continuïteitsbescherming in&#13;
het huidige recht valt te vergelijken.&#13;
De in dit verband door de commissie gebruikte formuleringen roepen onder meer&#13;
herinneringen op aan het arrest van de Hoge Raad van 24 mei 1985 in de zaak Burger/&#13;
Six, gepubliceerd in NJ 1985, 715. Ik zal u de casus besparen, maar de rechtbank&#13;
had in een tussenvonnis van 30 december 1982 onder meer overwogen, dat bij het&#13;
expireren van een eenjarig contract niet zonder meer een precontractuele fase&#13;
intreedt, maar dat dit anders kan liggen indien een verhuurder een groot aantal jaren&#13;
zonder problemen telkenmale een nieuw jaarcontract heeft aangeboden en afgesloten&#13;
en de huurder dientengevolge een groot aantal jaren continu huurder van hetzelfde&#13;
object is gebleven. In casu achtte de rechtbank een dergelijke situatie aanwezig, aangezien&#13;
het aangaan van overeenkomsten van jaar op jaar zich bijna dertig keer had&#13;
herhaald. De verhuurder moest dan van goede huize komen, wilde hij een volgende&#13;
overeenkomst weigeren.&#13;
Het tussenvonnis van de rechtbank lijkt hoop te bieden voor pachters; de uitspraak&#13;
zou aldus kunnen worden uitgelegd, dat een pachter, naarmate zijn overeenkomst&#13;
vaker werd verlengd meer op een volgende verlenging mag vertrouwen, tenzij&#13;
bijzondere omstandigheden zich daartegen verzetten. Het bestaan van een dergelijke&#13;
regel kan uit het uiteindelijke arrest van de Hoge Raad echter niet worden gelezen.&#13;
De Hoge Raad heeft immers in feite slechts geoordeeld dat de rechtbank tot een eindbeslissing&#13;
is gekomen die geen blijk gaf van een onjuiste rechtsopvatting, niet onbegrijpelijk&#13;
was en geen nadere motivering behoefde, zonder zich over de juistheid van&#13;
de in het tussenvonnis neergelegde regel uit te spreken.&#13;
Veeleer geldt mijns inzien een regel die het omgekeerde inhoudt van wat de rechtbank&#13;
bij tussenvonnis heeft beslist. Indien een overeenkomst voor bepaalde tijd ten&#13;
einde is gekomen bestaat er – behoudens uiteraard de toepasselijkheid van anders luidende&#13;
wettelijke bepalingen – geen aanspraak op verlenging dan wel op het aangaan&#13;
van een nieuwe overeenkomst, tenzij bijzondere omstandigheden daartoe aanleiding&#13;
geven. Een bijzondere omstandigheid doet zich voor indien de verpachter op enigerlei&#13;
wijze het gerechtvaardigd vertrouwen heeft gewekt dat verlenging zou plaatsvinden.&#13;
Met name kan er een toezegging in die richting zijn gedaan. Ik meen, mijnheer de voorzitter, dames en heren, dat de commissie met haar gedachten&#13;
ten aanzien van de verlenging een verkeerde weg is ingeslagen. Het voorschrijven&#13;
van verplicht overleg is een novum; bij mijn weten treft men iets dergelijks in het&#13;
Nederlands recht inzake duurovereenkomsten nergens aan. Zoals op p. 63 wordt&#13;
opgemerkt lopen de voorstellen van de commissie op dit punt inderdaad ook uit de&#13;
pas met de herziening van de huurwetgeving voor middenstandsbedrijfsruimten. De&#13;
plicht tot overleg roept meer vragen op dan er kunnen worden beantwoord, terwijl&#13;
enerzijds voor de nietsvermoedende lezer dan wel een hoopgevende verwijzing is&#13;
opgenomen naar de jurisprudentie inzake de precontractuele goede trouw, maar de&#13;
commissie in feite anderzijds al direct toegeeft dat deze verwijzing een hoog dodemus-&#13;
gehalte heeft.&#13;
Mijns inziens zou net als in het huurrecht een stelsel moeten worden gehandhaafd&#13;
waarvan rechterlijke toetsing een integrerend bestanddeel vormt. Diverse regelingen&#13;
zijn denkbaar. Centraal hoort steeds te staan een afweging van de belangen van partijen&#13;
bij het al of niet continueren van hun rechtsverhouding, waarbij de huidige opsomming&#13;
van situaties waarin een verlengingsverzoek in ieder geval dient te worden afgewezen,&#13;
gehandhaafd kan blijven. Het valt daarbij te overwegen om hetzij in de wet,&#13;
hetzij in de memorie van toelichting daarbij, te laten doorklinken dat niet al te veel&#13;
gewicht zal worden toegekend aan de belangen van de pachter die een hoofdfunctie&#13;
buiten de landbouw heeft en voor zijn inkomen niet van het pachtobject afhankelijk is.&#13;
Ik zie ook wel in dat het de vraag is of je dan uiteindelijk bij iets heel anders dan&#13;
het huidige systeem zult uitkomen, maar ik vraag mij dan ook in gemoede af of de&#13;
schoen werkelijk bij de nu geldende regels inzake verlenging wringt.&#13;
Ter afsluiting van het onderwerp verlenging nog een opmerking over woningen en&#13;
bedrijfsgebouwen. Het van toepassing verklaren van het huurrecht op deze zaken&#13;
lijkt mij bepaald onpraktisch. Het rapport geeft zelf al aan dat het van toepassing verklaren&#13;
van meerdere systemen problemen geeft, indien als gevolg daarvan de looptijd&#13;
ten aanzien van het ene bestanddeel van het object afwijkt van die van een ander&#13;
bestanddeel. De desbetreffende gedachten van de commissie moeten we om die reden&#13;
maar heel snel vergeten. Voor wat voor regeling uiteindelijk ook mag worden gekozen&#13;
en hoe die regeling ook mag gaan heten (Pachtwet, of Titel Y van het BW), laat&#13;
het er in vredesnaam eentje zijn die betrekking heeft op het gehele object (waarbij&#13;
binnen die regeling uiteraard wel enkele specifieke bepalingen voor de grond kunnen&#13;
gelden en andere bijzondere bepalingen voor een gebouw).&#13;
Over de indeplaatsstelling, het voorkeursrecht en de vererving kan ik dan vervolgens&#13;
betrekkelijk kort zijn. Indeplaatsstelling en voorkeursrecht zullen als het aan de commissie&#13;
ligt uitsterven. Weliswaar vormt de indeplaatsstelling een onderwerp waarover&#13;
partijen afspraken moeten maken, maar het ziet er niet naar uit dat dit heel vaak tot&#13;
het toestaan van indeplaatsstelling zal gaan leiden. Waarom zou een verpachter zich&#13;
daartoe op termijn bereid verklaren, indien de wet hem daar niet toe verplicht en het&#13;
alternatief wordt gevormd door de mogelijkheid om de handen op dit punt voorlopig&#13;
vrij te houden? Indien de pachter de pacht over enkele jaren aan een ander zou willen&#13;
overdragen, dan kan daar mettertijd toch evengoed over worden beslist? Voor de&#13;
pachter die hier bij het aangaan van de overeenkomst een punt van wenst te maken&#13;
geldt in vele gevallen weer de regel take it or leave it. De voorstellen van de commissie lopen opnieuw uit de pas met de voorstellen voor&#13;
de herziening van het huurrecht voor bedrijfsruimten, waar de mogelijkheid tot indeplaatsstelling&#13;
als een volstrekt geaccepteerd fenomeen wordt aangemerkt. Schrapping&#13;
van de indeplaatsstelling is mijns inziens ook helemaal niet nodig. Volgens het derde&#13;
lid van art. 49 wordt hier net als bij de verlenging de centrale toetssteen gevormd&#13;
door de billijkheid. En daar is helemaal niets mis mee. Het probleem wordt mijns&#13;
inziens gevormd door de wijze waarop het vijfde lid wordt toegepast. Indien de voorgestelde&#13;
pachter voldoende waarborgen biedt is het al snel goed. Het is de vraag of&#13;
niet met een aanpassing van dit onderdeel kan worden volstaan.&#13;
Is de mogelijkheid van indeplaatsstelling niet overeengekomen, dan heeft de pachter&#13;
daar in de voorstellen van de commissie geen recht op, en moet voor zover mogelijk&#13;
worden teruggevallen op de regels inzake vererving. Blijkens p. 55 blijft als uitgangspunt&#13;
gelden dat de pachtovereenkomst bij overlijden van de pachter door de&#13;
erven wordt voortgezet. In een regeling zoals nu is opgenomen in art. 54 Pachtwet,&#13;
leden 2 en volgende, wenst de commissie kennelijk niet te voorzien.&#13;
Het voorkeursrecht lijkt zelfs niet overeengekomen te kunnen worden. Het beantwoorden&#13;
van de vraag of dat een goede zaak is laat ik graag over aan de belangenorganisaties&#13;
en de politici. Ik volsta met de volgende opmerking. Op p. 53 heeft de commissie&#13;
opgemerkt dat zij heeft gezocht naar een regeling die recht doet aan de belangen&#13;
van zowel pachter als verpachter. Ik citeer:&#13;
Onmiskenbaar heeft de pachter uit een oogpunt van continuïteit van zijn bedrijf een groot&#13;
belang bij een bestendige pachtrelatie. Dit belang neemt evenredig toe met de mate waarin de&#13;
bedrijfsvoering van de pachtverhouding afhankelijk is. Hier is sprake van een, met het oog&#13;
op de toekomst van de regelgeving, buitengewoon belangrijk punt.&#13;
Ik kan deze passage moeilijk rijmen met enerzijds het niet stellen van een minimum&#13;
pachtduur en anderzijds het schrappen van zowel de verlenging, als de indeplaatsstelling&#13;
als het voorkeursrecht. De indruk ontstaat dat de commissie misschien weliswaar&#13;
naar een evenwichtige regeling heeft gezocht, maar deze niet heeft kunnen vinden.&#13;
De lengte van de overgangstermijn geeft in dit verband te denken. Op p. 65 wordt&#13;
opgemerkt dat een korte overgangstermijn naar het nieuwe systeem voor de huidige&#13;
pachters een breuk zou betekenen waarvan de gevolgen maatschappelijk niet aanvaardbaar&#13;
zouden zijn. Maar betekent dat eigenlijk niet dat de commissie zelf over de&#13;
maatschappelijke aanvaardbaarheid van haar eigen voorstellen twijfelt? Indien met&#13;
die voorstellen voldoende aan de belangen van nieuwe pachters tegemoet wordt&#13;
gekomen, dan zou dat toch ook voor zittende pachters moeten gelden?&#13;
Mijn conclusie luidt dat de paradox van de pacht met dit rapport niet op een juiste&#13;
wijze wordt tegemoet getreden. Het valt niet te ontkennen dat de pacht op een nieuwe&#13;
leest geschoeid zal moeten worden teneinde haar als financieringsinstrument te kunnen&#13;
behouden. Maar laten we onze oude schoenen toch vooral niet helemaal weggooien&#13;
alvorens de zekerheid bestaat dat er met de nieuwe te lopen valt, ook op de&#13;
langere afstand.</content><legacyfootnotes/><footnotes><footnote/></footnotes><auteurs>prof. mr. G.M.F. Snijders</auteurs><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/5686</htmlpath></article>
</articles></edition>