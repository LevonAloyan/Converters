<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2008</searchword><id>6730</id><udhid>UDH:TvAR/6730</udhid><titel>'Delgromij/Mom' (TvAR 2008/5427)</titel><searchwords><searchword>TvAR 4/2008</searchword><searchword>TvAR 2008/5427</searchword><searchword>UDH:TvAR/6730</searchword></searchwords><attachments><attachment><name>TAR 2008_4 Rechtspraak 1.pdf</name><extention>pdf</extention><url>https://denhollander.info/download/6458/ci</url></attachment></attachments><inleiding>Pachtkamer Hof Arnhem, 25 april 2006, rolnummer&#13;
2005/794 P&#13;
(Delgromij/Mom)&#13;
(mrs. Heisterkamp, Olthof en Van Osch en de raden mr. ing.&#13;
Jansens van Gellicum en ir. Duenk)&#13;
Verjaring. Wanprestatie. Betaling pachtprijs. Compensatie&#13;
grondgebruik.&#13;
[BW art. 3:322; Pachtwet, art. 55)&#13;
Te laat betalen van de pachtprijs levert geen tekortkoming&#13;
op van zodanige aard en omvang dat dit de ontbinding van&#13;
de pachtovereenkomst met alle gevolgen van dien rechtvaardigt.&#13;
Daarbij wordt rekening gehouden met de omstandigheid&#13;
dat de pachter de grond al meer dan vijftig jaar pacht,&#13;
dat hij voor de dagvaarding al had betaald en zekerheid had&#13;
gesteld voor toekomstige pachtverplichtingen.&#13;
Arrest in de zaak van:&#13;
de besloten vennootschap met beperkte aansprakelijkheid&#13;
Delgromij B.V.,&#13;
gevestigd te De Bilt,&#13;
appellante in het principaal hoger beroep,&#13;
geïntimeerde in het incidenteel hoger beroep,&#13;
procureur: mr. J.M. Bosnak,&#13;
tegen:&#13;
J.H.A. Mom,&#13;
wonende te Huissen, gemeente Lingewaard,&#13;
geïntimeerde in het principaal hoger beroep,&#13;
appellant in het incidenteel hoger beroep,&#13;
procureur: mr. W.H.B.M. Litjens. </inleiding><content>1. Het geding in eerste aanleg&#13;
Voor de procedure in eerste aanleg wordt verwezen naar de&#13;
inhoud van de vonnissen van 12 juli 2004 (bij verstek), 14&#13;
maart 2005 en 13 juni 2005 (in oppositie) die de pachtkamer&#13;
van de rechtbank te Arnhem, sector kanton, locatie&#13;
Nijmegen, tussen appellante in het principaal hoger beroep&#13;
(hierna te noemen Delgromij) als eiseres bij verstek en geopposeerde&#13;
in conventie tevens verweerster in reconventie&#13;
en geïntimeerde in het principaal hoger beroep (hierna te&#13;
noemen Mom) als gedaagde bij verstek en opposant in conventie,&#13;
tevens eiser in reconventie heeft gewezen. Van de&#13;
laatste twee vonnissen is een fotokopie aan dit arrest gehecht. 2. Het geding in hoger beroep&#13;
2.1. Delgromij heeft bij exploot van 11 juli 2005 aangezegd&#13;
van het vonnis van 13 juni 2005 in hoger beroep&#13;
te komen, met dagvaarding van Mom voor dit hof.&#13;
2.2. Bij memorie van grieven heeft Delgromij vijf grieven&#13;
tegen voormeld vonnis aangevoerd en toegelicht, bewijs&#13;
aangeboden en geconcludeerd dat het hof het bestreden&#13;
vonnis zal vernietigen en opnieuw recht&#13;
doende bij arrest uitvoerbaar bij voorraad aan Mom&#13;
alsnog de vorderingen zal ontzeggen, met veroordeling&#13;
van Mom in de kosten van deze procedure alsmede&#13;
van de procedure in eerste aanleg.&#13;
2.3. Bij memorie van antwoord heeft Mom de grieven bestreden&#13;
en heeft hij geconcludeerd dat het hof Delgromij&#13;
niet-ontvankelijk zal verklaren in haar vordering,&#13;
dan wel deze vordering aan haar zal ontzeggen&#13;
met veroordeling van Delgromij in de kosten van&#13;
deze procedure.&#13;
2.4. Bij dezelfde memorie heeft Mom incidenteel hoger&#13;
beroep ingesteld tegen de vonnissen van de rechtbank&#13;
van 14 maart 2005 en van 13 juni 2005, daartegen&#13;
twee grieven aangevoerd en toegelicht en geconcludeerd&#13;
dat het hof Delgromij bij arrest, voor zoveel&#13;
mogelijk uitvoerbaar bij voorraad, zal veroordelen om&#13;
aan Mom te betalen:&#13;
a. de pachttermijnen over de jaren 1997 tot en met&#13;
1999 ad € 5.771,67;&#13;
b. een bedrag ad € 1.491,00 ter zake van wettelijke&#13;
rente;&#13;
c. een bedrag ad € 509,00 aan incassokosten;&#13;
d. de bedragen a tot en met c te vermeerderen met de&#13;
wettelijke rente vanaf 26 november 2005 tot aan&#13;
de dag der algehele voldoening;&#13;
en met veroordeling van Delgromij in de kosten van&#13;
deze procedure.&#13;
2.5. Bij memorie van antwoord in incidenteel appèl heeft&#13;
Delgromij in het principaal appèl informatie verstrekt&#13;
en in het incidenteel appèl de grieven bestreden. Zij&#13;
heeft in het principaal appèl geconcludeerd tot persistit&#13;
en in het incidenteel appèl geconcludeerd dat het&#13;
hof Mom niet-ontvankelijk zal verklaren in zijn vorderingen,&#13;
dan wel deze vorderingen zal ontzeggen met&#13;
veroordeling van Mom in de kosten van de procedure.&#13;
2.6. Vervolgens hebben partijen de stukken voor het wijzen&#13;
van arrest aan het hof overgelegd.&#13;
3. De vaststaande feiten&#13;
3.1. Op grond van de in zoverre niet bestreden vaststelling&#13;
van de rechtbank en op grond van hetgeen verder is&#13;
gesteld en niet of onvoldoende is weersproken dan&#13;
wel blijkt uit de onbetwiste inhoud van de overgelegde&#13;
bescheiden staat in hoger beroep het volgende&#13;
vast: a. Tussen (de rechtsvoorgangers van) Mom en (de&#13;
rechtsvoorgangers van) Delgromij bestaat reeds&#13;
meer dan 50 jaar een pachtrelatie met betrekking&#13;
tot een perceel te Angeren.&#13;
b Bij brief van 26 augustus 1988 heeft Delgromij&#13;
aan de rechtsvoorganger van Mom bevestigd dat&#13;
het pachtperceel wordt afgeticheld en dat daarvoor&#13;
een vergoeding van ƒ 45.000,00 wordt verstrekt.&#13;
Voorts heeft Delgromij medegedeeld dat compensatiegrond&#13;
beschikbaar wordt gesteld vanaf het&#13;
moment dat met de ontgronding wordt begonnen&#13;
en dat Delgromij, als Mom geen compensatiegrond&#13;
neemt, de door haar gebruikte oppervlakte&#13;
zal vergoeden voor een prijs gelijk aan de door&#13;
Mom verschuldigde pachtsom. Ten slotte wordt in&#13;
de brief vermeld dat is afgesproken dat de pachtprijs&#13;
jaarlijks zal worden betaald, ongeacht of de&#13;
grond in gebruik is bij Mom of bij Delgromij.&#13;
c. Nadat met de afticheling is begonnen heeft Delgromij&#13;
in elk geval gedeeltelijk compensatiegrond&#13;
ter beschikking gesteld aan Mom.&#13;
d. Omstreeks eind 1994 heeft Delgromij het verpachte&#13;
perceel gekocht van de vorige verpachter.&#13;
e. Mom heeft de pachtprijs over de jaren 1997, 1998,&#13;
1999 en 2003, totaal bedragend € 7.229,52, niet&#13;
betaald.&#13;
f. Delgromij heeft veroordeling van Mom gevorderd&#13;
tot betaling van de pachtprijs, vermeerderd met de&#13;
wettelijke rente van € 1.491,00 en de buitengerechtelijke&#13;
kosten ten bedrage van € 509,00. Mom&#13;
heeft op 28 mei 2004 een bedrag van € 3.615,00&#13;
doen overschrijven op de rekening van Delgromij.&#13;
Op 26 november 2004 heeft Mom (onder protest)&#13;
het restant van de hoofdsom met bijkomende kosten&#13;
en rente betaald.&#13;
g. In november 2004 heeft Mom het gepachte ontruimd.&#13;
h. Bij faxbrief van 4 mei 2005 heeft de raadsman van&#13;
Mom aan de rechtbank bericht dat Mom een bedrag&#13;
van € 6.600,00 heeft overgemaakt op de derdengeldrekening&#13;
van zijn raadsman als waarborgsom&#13;
voor de pacht.&#13;
4. De motivering van de beslissing in hoger beroep&#13;
4.1. Delgromij vordert in dit geding betaling van de verschuldigde&#13;
pachtpenningen alsmede ontbinding van&#13;
de pachtovereenkomst. Deze vorderingen zijn bij verstek&#13;
toegewezen. De rechtbank heeft in conventie het&#13;
verstekvonnis vernietigd. In reconventie vordert Mom&#13;
een verklaring voor recht dat Delgromij jegens hem&#13;
schadeplichtig is De uitspraak op de vordering in reconventie&#13;
is aangehouden.&#13;
4.2. Het hof stelt vast dat de rechtbank in conventie een&#13;
eindvonnis heeft gewezen. De grieven richten zich alleen&#13;
tegen het oordeel van de rechtbank voor zover&#13;
het de conventie betreft. De vordering in reconventie&#13;
is geen onderwerp van geschil in hoger beroep.&#13;
4.3. Het hof ziet aanleiding allereerst de grieven in het incidenteel&#13;
hoger beroep te behandelen. In het incidenteel hoger beroep&#13;
4.4. De eerste grief is gericht tegen de vaststelling van de&#13;
feiten door de rechtbank in het vonnis van 14 maart&#13;
2005.&#13;
4.5. Het hof heeft zelf de feiten vastgesteld en daarbij niet&#13;
als vaststaand aangemerkt die punten waartegen Mom&#13;
in zijn grief was opgekomen. Andere gevolgen kunnen&#13;
aan de grief niet worden verbonden.&#13;
4.6. De tweede grief is gericht tegen de overweging van de&#13;
rechtbank dat Mom aan Delgromij heeft erkend dat&#13;
hij de pacht verschuldigd was.&#13;
4.7. Delgromij heeft aangevoerd dat Mom niet-ontvankelijk&#13;
moet worden verklaard in grief II, omdat de grief&#13;
zich richt tegen het vonnis van 13 juni 2005 en het&#13;
incidenteel appèl niet daartegen is gericht. Dit standpunt&#13;
is onjuist. Mom heeft met zoveel woorden incidenteel&#13;
hoger beroep ingesteld tegen de vonnissen van&#13;
14 maart 2005 en 13 juni 2005 (punt 21 van de memorie&#13;
van grieven in het incidenteel appèl).&#13;
4.8. Blijkens de toelichting richt de grief zich met name&#13;
hiertegen dat de rechtbank – in Moms visie op grond&#13;
van de genoemde erkenning - geen oordeel heeft gegeven&#13;
over het beroep van Mom op verjaring. In die&#13;
zin slaagt de grief. Erkenning van de schuld brengt&#13;
immers weliswaar stuiting van een lopende verjaring&#13;
mee, maar kan naar het oordeel van het hof niet bewerkstelligen&#13;
dat een reeds voltooide verjaring wordt&#13;
gestuit. Eerst zal derhalve dienen te worden vastgesteld&#13;
hoever de verjaring was gevorderd toen Mom de&#13;
verschuldigdheid van de pacht erkende. Voor zover&#13;
bedoeld was te verwijzen naar het instituut van de afstand&#13;
van verjaring (art. 3:322 BW), is het hof van&#13;
oordeel dat de loutere erkenning van een schuld niet&#13;
meebrengt dat afstand wordt gedaan (HR 18 januari&#13;
1980, NJ1980, 263). Het hof zal dan ook alsnog het&#13;
beroep van Mom op verjaring van de vorderingen tot&#13;
betaling van de pachtprijs over 1997 tot en met 1999&#13;
beoordelen.&#13;
4.9. Voordat het hof tot beoordeling van de verjaring kan&#13;
overgaan, dient duidelijk te zijn op welk moment de&#13;
vordering tot betaling van de pachtsom jaarlijks&#13;
opeisbaar werd. Het hof zal dan ook partijen, te beginnen&#13;
met Mom die zich op de verjaring beroept, in&#13;
de gelegenheid stellen bij akte de pachtovereenkomst&#13;
over te leggen of een ander stuk waaruit de datum&#13;
blijkt waarop de pachtsom jaarlijks opeisbaar wordt.&#13;
Er veronderstellenderwijze – op grond van de stelling&#13;
van Delgromij in de memorie van antwoord in het&#13;
incidenteel appèl onder 1 dat de pachtprijs over 2005&#13;
op 1 november 2005 was verschuldigd – vanuit&#13;
gaande dat de pachtprijzen opeisbaar waren op 1 november&#13;
van het jaar waarover de pachtprijs was verschuldigd,&#13;
zou de pachtprijs over 1997 opeisbaar zijn&#13;
op 1 november 1997 en op 2 november 2002 zijn&#13;
verjaard. De pachtsommen over 1998 en 1999 verjaarden&#13;
volgens diezelfde berekeningswijze op 2 november&#13;
2003 en 2 november 2004. Nu op 3 juni&#13;
2004 de inleidende dagvaarding in deze procedure is&#13;
uitgebracht, zou de verjaring van de vordering tot betaling&#13;
van de pachtprijs over 1999, uitgaande van de opeisbaarheidsdatum van 1 november, daardoor zijn&#13;
gestuit.&#13;
4.10. Uitgaande van diezelfde veronderstelling zouden de&#13;
vorderingen tot betaling van de pachtprijzen over&#13;
1997 en 1998 zijn verjaard op het moment waarop de&#13;
dagvaarding werd uitgebracht, tenzij die verjaring&#13;
reeds tevoren was gestuit dan wel de vordering was erkend.&#13;
Delgromij heeft gesteld dat zij Mom herhaaldelijk&#13;
heeft aangemaand (dagvaarding punt 3), dat Mom&#13;
heeft erkend de pachtprijs verschuldigd te zijn en afspraken&#13;
heeft gemaakt omtrent betalingen en in elk&#13;
geval heeft erkend de openstaande nota’s te hebben&#13;
ontvangen (conclusie van antwoord in oppositie punt&#13;
Mom heeft betwist voor 2004 rekeningen te hebben&#13;
ontvangen. De bewijslast rust op Delgromij, die zich&#13;
op de stuiting van de verjaring beroept. Zij heeft ook&#13;
bewijs van haar stellingen aangeboden. Delgromij zal&#13;
dan ook worden toegelaten tot het bewijs dat de verjaring&#13;
van de vorderingen tot betaling van de pachtprijzen&#13;
over 1997 en 1998 is gestuit door aanmaning&#13;
of door erkenning voordat deze vorderingen waren&#13;
verjaard.&#13;
4.11. De conclusie van het voorgaande is dat het hof er&#13;
voorshands van uitgaat dat de verjaring van de vordering&#13;
tot betaling van de pacht over 1999 is gestuit&#13;
door de dagvaarding. Mom zal in de gelegenheid worden&#13;
gesteld om bij akte stukken over te leggen waaruit&#13;
de opeisbaarheidsdatum kan blijken. Delgromij&#13;
kan daar dan op reageren.Wat betreft de vorderingen&#13;
tot betaling van de pacht over 1997 en 1998 zal Delgromij&#13;
worden toegelaten tot het leveren van bewijs&#13;
dat de verjaring van deze vorderingen tijdig is gestuit.&#13;
Iedere verdere beslissing zal worden aangehouden.&#13;
In het principaal hoger beroep&#13;
4.12. Grief I richt zich tegen de overweging van de rechtbank&#13;
dat de zaak is verwezen naar de rolzitting teneinde&#13;
beide partijen de gelegenheid te bieden een akte&#13;
te nemen.&#13;
4.13. De grief faalt, omdat blijkens de toelichting op de&#13;
grief ook Delgromij zich op het standpunt stelt dat de&#13;
zaak is verwezen naar de rolzitting om Mom de gelegenheid&#13;
te geven binnen een bepaalde tijd aanvullende&#13;
informatie te verstrekken, waarna Delgromij&#13;
daarop zou kunnen reageren.&#13;
4.14. De grieven II en III richten zich tegen het oordeel van&#13;
de rechtbank dat het verzuim van Mom onvoldoende&#13;
ernstig is om tot ontbinding van de pachtovereenkomst&#13;
te besluiten.&#13;
4.15. Als uitgangspunt bij de beoordeling dient dat volgens&#13;
art. 55 lid 2 Pw de pachtovereenkomst wordt ontbonden&#13;
indien de pachter in gebreke is de pachtprijs te&#13;
voldoen (behoudens een terme de grâce). Delgromij&#13;
stelt dat Mom begin mei 2004 de pachtprijs over&#13;
1997, 1998, 1999 en 2003 (totaal € 7.229,52) niet&#13;
had betaald.&#13;
4.16. Daarnaast heeft Mom tot zijn verweer aangevoerd dat&#13;
hij recht heeft op een vergoeding van 3,8 x ƒ 400,00&#13;
per jaar, zijnde ƒ 1.520,00 per jaar, wegens het feit dat hem slechts gedeeltelijk compensatiegrond ter beschikking&#13;
is gesteld en dat hij deze vordering verrekent&#13;
met de verschuldigde pachtprijs.&#13;
4.17. Delgromij heeft aangevoerd dat zij Mom vanaf 1994&#13;
voldoende pachtgrond heeft gegeven, enerzijds in de&#13;
vorm van compensatiegrond en anderzijds doordat hij&#13;
vanaf 1994 tot en met 2003 ongeveer 4 hectare van&#13;
het verpachte perceel heeft kunnen gebruiken. Mom&#13;
heeft dit laatste niet betwist, maar aangevoerd dat het&#13;
in de praktijk ondoenlijk was om van die 4 hectare&#13;
van zijn eigen pachtgrond gebruik te maken.&#13;
4.18. Het hof stelt voorop dat het geschil hier betreft de&#13;
aanspraken die voortvloeien uit de brief van 26 augustus&#13;
1988 van Delgromij aan de rechtsvoorganger van&#13;
Mom, hiervoor onder 3.b. weergegeven. In die brief&#13;
heeft Delgromij, indien geen compensatiegrond wordt&#13;
genomen, vergoeding aangeboden voor de door haarzelf,&#13;
dat is Delgromij, in gebruik genomen oppervlakte.&#13;
In dit licht heeft Delgromij in haar conclusie&#13;
van dupliek in oppositie onder punt 1 met recht aangevoerd&#13;
dat zij aan Mom voldoende pachtgrond heeft&#13;
gegeven en dat het zijn eigen beslissing is om een deel&#13;
van zijn pachtgrond niet in gebruik te houden. Delgromij&#13;
was immers alleen compensatie dan wel vergoeding&#13;
verschuldigd voor de door haar in gebruik genomen&#13;
oppervlakte. Het verweer van Mom faalt dan&#13;
ook voor zover het betreft de periode van 1994 tot en&#13;
met 2003. Mom heeft onvoldoende gemotiveerd gesteld&#13;
dat hij voor de periode 1992 tot 1994 dan wel na&#13;
2003 aanspraak kan maken op vergoeding.&#13;
4.19. Het voorgaande leidt tot de slotsom dat Mom in elk&#13;
geval in gebreke is gebleven met de pachtbetalingen&#13;
over 1999 en 2003, terwijl over de vraag of nog&#13;
pachtbetaling over 1997 en 1998 is verschuldigd nog&#13;
bewijslevering moet plaatsvinden.&#13;
4.20. Ook indien er veronderstellenderwijze van wordt uitgegaan&#13;
dat de pacht over 1997 en 1998 nog is verschuldigd,&#13;
is het hof van oordeel dat deze tekortkomingen&#13;
in de gegeven omstandigheden niet van zodanige&#13;
aard en omvang zijn dat zij de ontbinding van de&#13;
pachtovereenkomst met alle gevolgen van dien rechtvaardigen.&#13;
Daarbij heeft het hof vooral acht geslagen&#13;
op de volgende omstandigheden. Tussen partijen staat&#13;
vast dat de familie Mom de grond al meer dan vijftig&#13;
jaren pacht. Anders dan Delgromij stelt, acht het hof&#13;
deze omstandigheid wel van belang voor het antwoord&#13;
de vraag of de tekortkoming de ontbinding&#13;
rechtvaardigt, omdat de ontbinding tot gevolg heeft&#13;
dat een langdurige pachtrelatie wordt beëindigd. Deze&#13;
omstandigheid zou voldoende reden hebben gevormd&#13;
om aan Mom een terme de grâce te verlenen, hetgeen&#13;
in geval van tijdige betaling door de pachter aan ontbinding&#13;
van de pachtovereenkomst in de weg zou&#13;
hebben gestaan. Nu Mom ten tijde van de dagvaarding&#13;
al een bedrag van € 3.615,00 had voldaan en in&#13;
december 2004, ruim voor het aangevallen vonnis&#13;
van 14 maart 2005 het gehele bedrag en daarmee aan&#13;
het stellen van een terme de grâce niet meer behoefde&#13;
te worden toegekomen, volgt daaruit dat de gestelde&#13;
grond voor ontbinding van de pachtovereenkomst was komen te vervallen. Ten slotte betrekt het hof bij&#13;
zijn oordeel dat Mom zekerheid heeft gesteld voor&#13;
toekomstige pachtverplichtingen. Bij de vraag of de&#13;
wanprestatie voldoende ernstig is, dient rekening te&#13;
worden gehouden met alle omstandigheden, ook die&#13;
welke later hebben plaats gevonden. Dat Mom niet&#13;
binnen twee weken na de comparitie in eerste aanleg&#13;
daarvan mededeling heeft gedaan aan de pachtkamer&#13;
doet daaraan niet af. Delgromij miskent overigens&#13;
met haar betoog dat Mom te laat was met zijn reactie&#13;
dat hier geen sprake was van een stipt na te komen&#13;
terme de grâce, die immers ziet op aanzuivering van&#13;
een betalingsachterstand en niet op zekerheid voor&#13;
toekomstige verplichtingen. Bij memorie van antwoord&#13;
in het incidenteel appèl heeft Delgromij het&#13;
hof nog geïnformeerd dat Mom de factuur voor de&#13;
pachtpenningen over 2005 onbetaald heeft gelaten.&#13;
Mom heeft daarop niet kunnen reageren. Het hof&#13;
gaat evenwel ervan uit dat Mom betaling opschort&#13;
totdat in hoger beroep op de reconventionele vordering&#13;
tot ontbinding is beslist en dat Delgromij uit&#13;
voormelde, bij de raadsman van Mom berustende, zekerheid&#13;
kan worden voldaan.&#13;
4.21. Het voorgaande leidt tot de slotsom dat het hof met&#13;
de rechtbank van oordeel is dat de tekortkomingen&#13;
zijdens Mom de ontbinding van de pachtovereenkomst&#13;
met haar gevolgen niet rechtvaardigen. De&#13;
grieven II en III falen derhalve.&#13;
4.22. In grief IV beklaagt Delgromij zich erover dat het dictum&#13;
onduidelijk is. In het verstekvonnis is Mom veroordeeld&#13;
om de verschenen pachtsommen te betalen&#13;
met rente en kosten en is de pachtovereenkomst ontbonden.&#13;
Mom is veroordeeld in de proceskosten. De&#13;
rechtbank heeft dit vonnis vernietigd behoudens de&#13;
kostenveroordeling en daarmee onduidelijkheid geschapen&#13;
ten aanzien van de pachtsommen, de rente&#13;
en de kosten.&#13;
4.23. De grief slaagt. Het hof is met Delgromij van oordeel&#13;
dat de vordering tot betaling van de verschenen&#13;
pachtsommen met rente en kosten dient te worden&#13;
toegewezen. Ten gevolge van het incidenteel hoger beroep&#13;
staat de omvang van deze vordering in hoger beroep&#13;
echter nog niet vast, zodat de beslissing zal worden&#13;
aangehouden.&#13;
4.24. Grief V mist zelfstandige betekenis naast de grieven II&#13;
en III en dient derhalve in het lot daarvan te delen.&#13;
4.25. De slotsom van het voorgaande is dat de grieven in&#13;
het principaal hoger beroep grotendeels falen. Delgromij&#13;
zal bij eindarrest in de kosten daarvan worden&#13;
veroordeeld.&#13;
De beslissing&#13;
Het hof, recht doende in hoger beroep:&#13;
In het incidenteel hoger beroep:&#13;
laat Delgromij toe tot het bewijs van feiten en omstandigheden&#13;
als bedoeld in rechtsoverweging 4.10;&#13;
bepaalt dat, indien Delgromij dat bewijs door middel van&#13;
getuigen wenst te leveren, het verhoor van deze getuigen zal&#13;
geschieden ten overstaan van het tot raadsheer-commissaris&#13;
benoemde lid van het hof mr. M.M. Olthof, bijgestaan door de raad mr. ing. J.A. Jansens van Gellicum, die daartoe&#13;
zitting zullen houden in het paleis van justitie aan de&#13;
Walburgstraat 2-4 te Arnhem en wel op een nader door hen&#13;
vast te stellen dag en tijdstip;&#13;
bepaalt dat het aantal voor te brengen getuigen, alsmede de&#13;
verhinderdagen van partijen, van hun advocaten en van de&#13;
getuigen in de maanden mei, juni en juli 2006 zullen worden&#13;
opgegeven ter rolzitting van 9 mei 2006, ambtshalve&#13;
peremptoir, waarna dag en uur van de verhoren (ook indien&#13;
voormelde opgave van een of meer der partijen ontbreekt)&#13;
zullen worden vastgesteld en in beginsel geen uitstel in verband&#13;
met verhinderingen zal worden verleend;&#13;
in het principaal en het incidenteel hoger beroep:&#13;
houdt verder iedere beslissing aan. </content><legacyfootnotes/><footnotes><footnote/></footnotes><auteurs>P.P.A. Bodden</auteurs><published>2008-04-01 00:00:00</published><modified>2017-06-16 16:17:51</modified><editiondate>2008-04-01</editiondate><htmlpath>https://denhollander.info/artikel/6730</htmlpath></article>
</articles></edition>