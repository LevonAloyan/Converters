<edition><articles><article><jaar>2021</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2021</searchword><id>16769</id><udhid>UDH:TvAR/16769</udhid><titel>Pacht - Centrale Grondkamer , 14 januari 2021 (TvAR 2021/8059)</titel><searchwords><searchword>TvAR 6/2021</searchword><searchword>TvAR 2021/8059</searchword><searchword>UDH:TvAR/16769</searchword></searchwords><attachments><attachment><name>21754.pdf</name><extention>pdf</extention><url>https://denhollander.info/download/21754/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, J.H. Lieber en H.L. Wattel en de deskundige leden ir. W.G. Nijlant en ing. C.R.M. van Wijk-Francissen)&lt;/p&gt;&lt;p class="annotator"&gt;Met noot J.M.M. Menu&lt;/p&gt;&lt;h3&gt;Ontwerp-pachtovereenkomst, appelverbod. GP 11.813&lt;/h3&gt;&lt;p&gt;[Burgerlijk Wetboek, art. 7:324 leden 1 en 4; Uitvoeringswet grondkamers, art. 18, art. 36 leden 1 en 3, art. 39]&lt;/p&gt;&lt;p&gt;Niet door beide partijen ondertekend verzoek om goedkeuring ontwerp-pachtovereenkomst. Ontvankelijkheid beroep. Doorbreking appelverbod. Schending fundamentele rechtsbeginsel van hoor en wederhoor. Appellante komt in hoger beroep van een beslissing van de grondkamer, omdat de grondkamer een ontwerp-pachtovereenkomst met haar als partij heeft goedgekeurd, waarvan zij niets weet. De grondkamer heeft het fundamentele rechtsbeginsel van hoor en wederhoor geschonden. Dat is grond voor doorbreking van het verbod in artikel 36 lid 3 van de Uitvoeringswet grondkamers om hoger beroep in te stellen. De Centrale Grondkamer wijst het verzoek om goedkeuring van de ontwerp-pachtovereenkomst alsnog af. Aan het vereiste dat het verzoek door beide partijen moet zijn ondertekend is niet voldaan (artikel 18 van de Uitvoeringswet grondkamers). Op het verzoek tot goedkeuring kan niet worden beslist, omdat een van partijen als pachter op het goed is toegelaten (artikel 7:324 lid 4 BW).&lt;/p&gt;&lt;p&gt;Beschikking&lt;/p&gt;&lt;p&gt;in de zaak van: &lt;/p&gt;&lt;p&gt;de besloten vennootschap met beperkte aansprakelijkheid &lt;span class="bold"&gt;[X] B.V.&lt;/span&gt;, gevestigd te [vestigingsplaats], gemeente [gemeente], &lt;/p&gt;&lt;p&gt;hierna te noemen: [X], gemachtigde: mr. P.W. van Kooij van La Gro Geelkerken advocaten te Leiden, &lt;/p&gt;&lt;p&gt;-tegen- &lt;/p&gt;&lt;p&gt;de besloten vennootschap met beperkte aansprakelijkheid &lt;span class="bold"&gt;[Y] B.V.&lt;/span&gt;, &lt;/p&gt;&lt;p&gt;gevestigd te [vestigingsplaats], gemeente [gemeente], hierna te noemen: [Y], gemachtigde: mr. M. Buitelaar van Cees Advocaten te Naaldwijk. &lt;/p&gt;&lt;h3&gt;Het geding in eerste aanleg&lt;/h3&gt;&lt;p&gt;[Y] heeft bij de grondkamer Zuidwest een ontwerp-pachtovereenkomst ingediend. Het gaat om een ontwerp van een pachtovereenkomst tussen [Y] als verpachtster en [X] als pachtster. De grondkamer Zuidwest heeft bij beschikking van 8 november 2019 de ontwerp-pachtovereenkomst goedgekeurd. &lt;/p&gt;&lt;p&gt;Een afschrift van die beschikking is aan partijen verzonden op 14 november 2019. Die beschikking is in fotokopie aan deze beschikking gehecht. Naar de beschikking van de grondkamer wordt verwezen voor de procedure bij de grondkamer en voor de aan de beschikking ten grondslag gelegde motivering. &lt;/p&gt;&lt;h3&gt;Het geding in hoger beroep &lt;/h3&gt;&lt;p&gt;Het verloop van de procedure blijkt uit: &lt;/p&gt;&lt;p&gt;- het beroepschrift van [X] met bijlagen, dat de Centrale Grondkamer heeft ontvangen op 13 december 2019; &lt;/p&gt;&lt;p&gt;- de brief van 17 januari 2020 van [X] met bijlage; &lt;/p&gt;&lt;p&gt;- de brief van 19 februari 2020 van [X]; &lt;/p&gt;&lt;p&gt;- de brief van 10 maart 2020 van [Y] met bijlagen; &lt;/p&gt;&lt;p&gt;- de brief van 28 april 2020 van [X]; &lt;/p&gt;&lt;p&gt;- de brief van 19 mei 2020 van [Y]; &lt;/p&gt;&lt;p&gt;- het e-mailbericht van 28 mei 2020 van de gemachtigde van [Y]; &lt;/p&gt;&lt;p&gt;- de brief van 2 juli 2020 van [Y]; &lt;/p&gt;&lt;p&gt;- de brief van 19 augustus 2020 van [X]. &lt;/p&gt;&lt;p&gt;In verband met de Corona-maatregelen is aan partijen gevraagd of zij, voordat de Centrale Grondkamer een beslissing geeft, een mondelinge behandeling wensen of een nadere schriftelijke reactie willen geven. Gelet op wat partijen hebben geantwoord, hebben zij ieder een nadere schriftelijke reactie mogen geven en gegeven. &lt;/p&gt;&lt;h3&gt;Beoordeling van het geschil in hoger beroep &lt;/h3&gt;&lt;p&gt;De kern van de zaak en de beslissing &lt;/p&gt;&lt;p&gt;1. [X] komt in hoger beroep van een beslissing van de grondkamer, omdat de grondkamer een ontwerp-pachtovereenkomst met haar als partij heeft goedgekeurd, waarvan zij niets weet. De Centrale Grondkamer vindt dat reden genoeg om hoger beroep toe te laten en wijst het verzoek om goedkeuring van de ontwerp-pachtovereenkomst alsnog af. De Centrale Grondkamer legt hierna uit waarom. &lt;/p&gt;&lt;p&gt;&lt;span class="italic"&gt;De motivering van de beslissing &lt;/span&gt;2. In deze zaak gaat het om het volgende. De directeur–eigenaren van partijen zijn broers. [X] gebruikt de tuinkas van [Y] al langere tijd op basis van een mondelinge pachtovereenkomst. De broers hebben onenigheid gekregen en [X] wilde de kas kopen. Daarover hebben partijen onderhandeld. In de tussentijd heeft [Y] een “beoogde” pachtovereenkomst naar de Grondkamer gestuurd met een verzoek om “vooroverleg”. De grondkamer heeft de pachtovereenkomst als ontwerpovereenkomst goedgekeurd. &lt;/p&gt;&lt;p&gt;3. De goedkeuring van een ontwerp-pachtovereenkomst is gebonden aan regels. Twee regels spelen in deze zaak een rol: &lt;/p&gt;&lt;p&gt;A. Artikel 18 van de Uitvoeringswet grondkamers eist dat het verzoek tot goedkeuring van een ontwerp-pachtovereenkomst is ondertekend door degenen die in de ontwerp-pachtovereenkomst als partijen zijn genoemd (of door hun gemachtigden). &lt;/p&gt;&lt;p&gt;B. Artikel 7:324 lid 4 van het Burgerlijk Wetboek (hierna: BW) bepaalt dat op het verzoek tot goedkeuring van een ontwerp-pachtovereenkomst niet kan worden beslist, nadat de in die ontwerp-pachtovereenkomst als pachter genoemde persoon als zodanig op het goed is toegelaten. 4. [X] voert aan dat zij tot aan de ontvangst van de beschikking van de grondkamer niet wist van de procedure bij de grondkamer. De ontwerp-pachtovereenkomst is niet door haar of haar gemachtigde ondertekend. [X] is het ook niet eens met die ontwerp-pachtovereenkomst. Zij pacht de kas al jaren, is het niet eens met de verdeling van het onderhoud en ook de voorgestelde pachtprijs in de ontwerpovereenkomst is veel te hoog. [X] verzoekt (na vermindering van haar verzoek) de Centrale Grondkamer de beslissing van de grondkamer te vernietigen. &lt;/p&gt;&lt;p&gt;5. Plantenkwekerij voert aan dat [X] niet-ontvankelijk is in haar beroep. Verder moest de al jarenlang bestaande pachtovereenkomst tussen partijen op schrift worden gesteld en worden goedgekeurd vanwege discussie over de hoogte en te late betalingen van de pachtsom. Voor het geval [X] ontvankelijk is in haar beroep en de ontwerp-pachtovereenkomst ten onrechte is goedgekeurd, verzoekt [Y] de Centrale Grondkamer de pacht in te stellen. &lt;/p&gt;&lt;p&gt;6. De Centrale Grondkamer zal hierna eerst ingaan op de vraag of [X] ontvankelijk is in haar beroep. Die vraag zal de Centrale Grondkamer bevestigend beantwoorden. Daarna zal de Centrale Grondkamer ingaan op de vraag of goedkeuring moet worden gegeven aan de ontwerp-pachtovereenkomst. Die vraag zal de Centrale Grondkamer ontkennend beantwoorden. &lt;/p&gt;&lt;p&gt;De ontvankelijkheid &lt;/p&gt;&lt;p&gt;7. Ingevolge artikel 36 lid 1 van de Uitvoeringswet grondkamers staat, met uitzondering van het in lid 3 van dat artikel bepaalde, aan partijen, belanghebbenden en de verzoeker binnen een maand nadat de beschikking aan hen is verzonden beroep open bij de Centrale Grondkamer. Volgens lid 3 van dat artikel kan onder meer geen beroep door pachter of verpachter worden ingesteld indien een ontwerp-pachtovereenkomst ongewijzigd wordt goedgekeurd. &lt;/p&gt;&lt;p&gt;8. Hoger beroep bij de Centrale Grondkamer is ondanks dit verbod onder meer mogelijk als de grondkamer wettelijke regels ten onrechte buiten toepassing heeft gelaten of fundamentele rechtsbeginselen heeft geschonden waardoor niet gesproken kan worden van een eerlijke en onpartijdige behandeling van de zaak. &lt;/p&gt;&lt;p&gt;9. De griffier van de Centrale Grondkamer heeft op grond van artikel 39 van de Uitvoeringswet grondkamers de stukken van de procedure bij de grondkamer opgevraagd. In de ontvangen stukken bevindt zich alleen een brief met het verzoek om vooroverleg namens [Y]j, maar niet een verzoek dat door beide partijen is ondertekend. Ook blijkt uit het dossier niet dat [X] is gehoord op het verzoek. Uit de beschikking van de grondkamer is dat ook niet op te maken. Een en ander biedt steun aan de stelling van [X] dat zij tot aan de ontvangst van de beschikking van de grondkamer niet wist van de procedure bij de grondkamer. Het verweer van [Y] komt erop neer dat [X] wel door de grondkamer moet zijn geïnformeerd over de procedure bij de grondkamer. In het licht van wat hiervoor is overwogen, is dat verweer echter onvoldoende toegelicht. De Centrale Grondkamer gaat dan ook aan dat verweer voorbij. Uit het vorenstaande volgt (al) dat er grond is voor doorbreking van het verbod om hoger beroep in te stellen. De grondkamer heeft immers het fundamentele rechtsbeginsel van hoor en wederhoor geschonden. [X] is dus ontvankelijk in haar beroep. Bij beoordeling van andere doorbrekingsgronden bestaat geen belang meer. &lt;/p&gt;&lt;p&gt;Het verzoek om goedkeuring van de ontwerp-pachtovereenkomst &lt;/p&gt;&lt;p&gt;10. De vraag is vervolgens of de ontwerp-pachtovereenkomst moet worden goedgekeurd. De Centrale Grondkamer beantwoordt die vraag ontkennend. Aan het hiervoor onder 3A genoemde vereiste dat het verzoek door beide partijen moet zijn ondertekend is niet voldaan. De mogelijkheid die artikel 7:324 lid 1 BW biedt aan partijen die voornemens zijn met elkaar een pachtovereenkomst aan te gaan, een ontwerp-pachtovereenkomst ter goedkeuring aan de grondkamer inzenden, staat alleen open voor de beoogd verpachter(s) samen met de beoogd pachter(s). Dat is in verband met de strekking van het pachtrecht - de bescherming van de positie van de pachter - ook logisch. Als een verpachter ervoor zou kunnen kiezen om eenzijdig een ontwerp-pachtovereenkomst te laten goedkeuren en daarin zou slagen, wordt de pachter geconfronteerd met een voldongen feit waarop hij geen invloed heeft kunnen uitoefenen. De aanwezigheid van een al bij voorbaat goedgekeurde ontwerp-pachtovereenkomst, zet de pachter in de verhouding tot de verpachter op achterstand. Weliswaar moet de ontwerpovereenkomst nog als pachtovereenkomst door beide partijen worden ondertekend en ter goedkeuring naar de grondkamer worden gezonden, maar als dat binnen twee maanden gebeurt, moet de grondkamer de pachtovereenkomst goedkeuren als deze gelijk is aan de ontwerpovereenkomst (lid 3 van voormeld artikel). Voor de pachter is er geen onderhandelingsruimte over. &lt;/p&gt;&lt;p&gt;11. Verder is gebleken dat [X] al jarenlang pachter is van de kas en dus ook al ten tijde van de inzending van de ontwerp-pachtovereenkomst naar de grondkamer. Op het verzoek tot goedkeuring kan dus niet worden beslist, omdat [X] als pachter op het goed is toegelaten (zie hiervoor onder 3B). Het verzoek om goedkeuring van de ontwerp-pachtovereenkomst moet ook daarom worden afgewezen. &lt;/p&gt;&lt;p&gt;Voor het overige &lt;/p&gt;&lt;p&gt;12. Meer behoeft de Centrale Grondkamer niet te beoordelen. De overige stellingen van partijen (over onder meer de duur van de overeenkomst en het niet nakomen van de verplichtingen van partijen tot betaling van de pachtsom en tot onderhoud) en het verzoek van [Y] om de pacht in te stellen, zijn namelijk niet van belang voor de beslissing in deze procedure. De beoordeling van die stellingen en dat verzoek kunnen partijen desgewenst voorleggen aan een pachtkamer. &lt;/p&gt;&lt;p&gt;13. Gelet op wat hiervoor staat, zal de Centrale Grondkamer de beschikking van de grondkamer vernietigen en het verzoek om goedkeuring van de ontwerp-pachtovereenkomst alsnog afwijzen. &lt;/p&gt;&lt;h3&gt;Beslissing &lt;/h3&gt;&lt;p&gt;De Centrale Grondkamer, beschikkende in hoger beroep: &lt;/p&gt;&lt;p&gt;vernietigt de beschikking, waarvan beroep, en opnieuw beschikkende: &lt;/p&gt;&lt;p&gt;wijst het verzoek om goedkeuring van de ontwerp-pachtovereenkomst af. &lt;/p&gt;&lt;h3&gt;Noot&lt;/h3&gt;&lt;p&gt;In deze zaak werd al jarenlang op basis van een mondelinge overeenkomst een tuinbouwkas verpacht. Op enig moment diende de verpachter zonder instemming en medeweten van de pachter een ontwerp-pachtovereenkomst ter goedkeuring in bij de grondkamer Zuidwest. De grondkamer nam het eenzijdige verzoek van de verpachter in behandeling, liet een mondelinge behandeling achterwege en verifieerde ook anderszins niet bij de pachter of deze kon instemmen met de verzochte goedkeuring. Desondanks keurde de grondkamer de ontwerp-pachtovereenkomst ongewijzigd goed, waarna zij een afschrift van haar goedkeuringsbeschikking naar zowel de verpachter als de pachter stuurde. De pachter, die aldus werd geconfronteerd met een voor hem ongewenste beschikking, wilde daartegen hoger beroep instellen bij de Centrale Grondkamer, maar stuitte op het appelverbod van artikel 36 lid 3 Uitvoeringswet grondkamers. De Centrale Grondkamer oordeelt - volkomen terecht – dat de grondkamer het fundamentele rechtsbeginsel van hoor en wederhoor heeft geschonden en dat het appelverbod daarom moet worden doorbroken. Zij verklaart de pachter ontvankelijk in zijn hoger beroep en wijst het verzoek om goedkeuring van de ontwerp-pachtovereenkomst alsnog af.&lt;/p&gt;&lt;p&gt;Goedkeuring ontwerpovereenkomst (art.7:324 BW)&lt;/p&gt;&lt;p&gt;Artikel 7:324 lid 1 BW bepaalt dat partijen die voornemens zijn een pachtovereenkomst of pachtwijzigingsovereenkomst aan te gaan, bevoegd zijn een ontwerp daarvan ter goedkeuring naar de grondkamer te zenden. De wet voorziet niet in de mogelijkheid om een ontwerp van een pachtbeëindigingsovereenkomst ter goedkeuring naar de grondkamer te zenden.&lt;/p&gt;&lt;p&gt;Conform artikel 7:324 lid 2 BW toetst de grondkamer of het ontwerp van de pacht- of pachtwijzigingsovereenkomst voldoet aan de wettelijke eisen die in artikel 7:319 BW aan de goedkeuring een (definitieve) pachtovereenkomst worden gesteld en kan zij haar goedkeuring van het ontwerp afhankelijk stellen van wijzigingen die zij nodig oordeelt wat betreft o.a. de pachtprijs, de verplichtingen van de pachter en andere landbouwkundige aspecten. Waarom kiezen partijen in de praktijk voor het vragen van een goedkeuring voor een ontwerp in plaats van een goedkeuring voor een definitieve overeenkomst? Doorgaans kiezen partijen hiervoor als zij op voorhand eraan twijfelen of de grondkamer een of meerdere contractuele bedingen in de overeenkomst zal goedkeuren. Om de goedkeuring voor een (definitieve) pacht- of pachtwijzigingsovereenkomst te verkrijgen, moet op grond van artikel 17 Uitvoeringswet grondkamers een door de verpachter en pachter ondertekend exemplaar of een notarieel afschrift daarvan bij de pachtkamer worden ingediend. Op grond van artikel 7:320 lid 1 BW is de grondkamer bevoegd om de overeenkomst te wijzigen door contractuele bedingen, die zij in strijd acht met artikel 7:319 BW, te schrappen of te wijzigen. Artikel 7:320 lid 2 BW bepaalt dat de door de grondkamer gewijzigde overeenkomst geldt als een tussen partijen aangegane en goedgekeurde overeenkomst. Aldus lopen partijen het risico dat zij tegen hun wil gebonden worden aan een inhoudelijk gewijzigde overeenkomst. Zij kunnen dat risico niet omzeilen door in de overeenkomst een clausule op te nemen dat de overeenkomst is aangegaan onder de opschortende of ontbindende voorwaarde dat de overeenkomst geheel of ten dele ongewijzigd door de grondkamer zal worden goedgekeurd. Artikel 7:399b BW bepaalt namelijk dat zo’n voorwaarde nietig is. Partijen kunnen het risico van gebondenheid aan ongewenste, door de grondkamer toegepaste inhoudelijke wijzigingen, uitsluitend voorkomen door vooraf een ontwerp van de door hen gewenste overeenkomst in te dienen. Als zo’n ontwerp op bezwaren van de grondkamer stuit, weten partijen waar zij aan toe zijn en kunnen zij alsnog afzien van het sluiten van de aanvankelijk door hen beoogde overeenkomst.&lt;/p&gt;&lt;p&gt;Vorm- en procedurevoorschriften voor goedkeuring ontwerpovereenkomst (art.18 en 26 Ug) &lt;/p&gt;&lt;p&gt;Artikel 18 Uitvoeringswet grondkamers bepaalt dat het verzoek tot goedkeuring van een ontwerp-pachtovereenkomst of ontwerp-pachtwijzigingsovereenkomst schriftelijk bij de grondkamer moet worden ingediend en moet zijn ondertekend door de partijen die in het ontwerp als verpachter en pachter worden genoemd of hun gemachtigden. Het pachtobject moet met een kadastrale aanduiding zijn aangeduid en er moet een ongetekend exemplaar van de ontwerpovereenkomst worden overgelegd. Indien en voor zover de grondkamer het ontwerp niet aanstonds kan goedkeuren, aldus bepaalt artikel 26 lid 1 Uitvoeringswet grondkamer, deelt zij aan de beoogde contractspartijen haar bezwaren mee en geeft zij aan op welke wijze zij deze bezwaren kunnen opheffen. Conform artikel 26 lid 2 jo. 25 lid 3 Uitvoeringswet grondkamers krijgen partijen in zo’n geval een termijn om schriftelijke opmerkingen bij de grondkamer in te dienen en een mondelinge behandeling te verzoeken. &lt;/p&gt;&lt;p&gt;Uit artikel 26 Uitvoeringswet grondkamers volgt dat hoor en wederhoor en een mondelinge behandeling achterwege blijven als de grondkamer aanstonds geen inhoudelijke bezwaren heeft en de ontwerpovereenkomst ongewijzigd kan goedkeuren. De achterliggende gedachte hiervan is kennelijk dat hoor en wederhoor overbodig wordt geacht indien en voor zover de verpachter, pachter en grondkamer toch al eensluidend instemmen met de ontwerpovereenkomst. Op zichzelf is deze redenering begrijpelijk, maar apparaatsfouten liggen hier op de loer. In de onderhavige zaak verkeerde de grondkamer kennelijk in veronderstelling dat de pachter het goedkeuringsverzoek van de verpachter had mede-ondertekend. Een andere mogelijkheid is dat de grondkamer simpelweg was vergeten te checken of het goedkeuringsverzoek tevens de handtekening van de pachter bevatte. Hoe dan ook, bij deugdelijke controle zou de grondkamer hebben geconstateerd dat de handtekening van het pachter ontbrak en had zij het eenzijdige goedkeuringsverzoek naar de letter van artikel 18 Uitvoeringswet grondkamers aanstonds moeten afwijzen. &lt;/p&gt;&lt;p&gt;Voornoemde apparaatsfouten kunnen zich overigens niet alleen voordoen in geval van ontwerp-pachtovereenkomsten of ontwerp-pachtwijzigingsovereen-komsten. Ook als het gaat om de goedkeuring van een definitieve pacht-, pachtwijzigings- of pachtbeëindigingovereenkomst volgt uit artikel 25 Uitvoeringswet grondkamer dat hoor en wederhoor en een mondelinge behandeling achterwege blijven als de grondkamer aanstonds geen inhoudelijke bezwaren heeft en de overeenkomst ongewijzigd kan goedkeuren. Weliswaar schrijft artikel 17 Uitvoeringswet grondkamers voor dat gelijktijdig met het goedkeuringsverzoek een door de verpachter en pachter ondertekend exemplaar van de overeenkomst of een notarieel afschrift daarvan bij de pachtkamer moet worden ingediend, maar als de handtekening van de pachter of verpachter ontbreekt en dit door de grondkamer over het hoofd wordt gezien, kan dit tot hetzelfde resultaat leiden als in de onderhavige zaak. Dat geldt eveneens ingeval de handtekening van een der contractspartijen onverhoopt zou worden vervalst.&lt;/p&gt;&lt;p&gt;Het appelverbod van artikel 36 lid 3 Ug&lt;/p&gt;&lt;p&gt;Artikel 26 lid 3 Uitvoeringswet grondkamers schrijft voor dat de grondkamer haar goedkeuring van een ontwerpovereenkomst in een afzonderlijke beschikking moet vervatten en conform artikel 34 Uitvoeringswet grondkamers moet de grondkamer aan alle bij de ontwerpovereenkomst betrokken partijen een afschrift van de beschikking toezenden. Omdat de grondkamer deze wettelijke voorschriften wel had nageleefd, nam de pachter via de ontvangst van de beschikking voor het eerst kennis van het eenzijdige goedkeuringsverzoek van de verpachter en de inmiddels daaraan verleende goedkeuring van de grondkamer.&lt;/p&gt;&lt;p&gt;Tegen beschikkingen van de grondkamer staat ingevolge artikel 36 lid 1 Uitvoeringswet grondkamers binnen een maand, nadat de beschikking aan partijen is verzonden, hoger beroep open bij de Centrale Grondkamer. Artikel 28 lid 2 Uitvoeringsbesluit pacht schrijft voor dat de beschikking aangetekend aan partijen moet worden verzonden en dat partijen door middel van een aangetekende brief hoger beroep moeten instellen. Ingeval de grondkamer verzuimt haar beschikking aangetekend te verzenden, gaat de appeltermijn überhaupt nog niet lopen en kunnen partijen, zolang de aangetekende verzending vanuit de grondkamer uitblijft, hoger beroep instellen op ieder willekeurig moment dat het ze uitkomt (zie Centrale Grondkamer 7 juli 2008, GP 11.586, TvAR 2008/5451).&lt;/p&gt;&lt;p&gt;In de onderhavige zaak gold echter een appelverbod. Artikel 36 lid 3 Uitvoeringswet grondkamers bepaalt namelijk dat geen hoger beroep kan worden ingesteld indien een pachtovereenkomst of pachtwijzigingsovereenkomst dan wel het ontwerp van deze overeenkomsten ongewijzigd door de grondkamer is goedgekeurd. Dit appelverbod is overigens niet van toepassing op door de grondkamer goedgekeurde pachtbeëindigingsovereenkomsten. Als een partij tijdig hoger beroep instelt tegen een goedgekeurde pachtbeëindigingsovereenkomst wordt zij daarin door de Centrale Grondkamer ontvangen (zie Centrale Grondkamer 30 november 2017, GP 11.780, TvAR 2018/5933). &lt;/p&gt;&lt;p&gt;Doorbreking van het appelverbod&lt;/p&gt;&lt;p&gt;In de onderhavige beschikking van 14 januari 2021 oordeelt de Centrale Grondkamer dat het appelverbod van artikel 36 lid 3 Uitvoeringswet grondkamers moet worden doorbroken, omdat de grondkamer het fundamentele rechtsbeginsel van hoor en wederhoor heeft geschonden door geen acht te slaan op het ontbreken van de handtekening van de pachter en hem ook anderszins niet in de gelegenheid te stellen te reageren op het eenzijdige goedkeuringsverzoek van de verpachter. Aldus zet de Centrale Grondkamer de lijn van haar eerdere juridische jurisprudentie voort. Al eerder in 2013 (Centrale Grondkamer 10 juni 2013, GP 11.705, TvAR 2013/5745) overwoog de Centrale Grondkamer dat het appelverbod van artikel 36 lid 3 Uitvoeringswet kan worden doorbroken ingeval de grondkamer buiten het toepassingsbereik van een wetsartikel is getreden, een wetsartikel ten onrechte buiten toepassing heeft gelaten of zulke fundamentele rechtsbeginselen heeft geschonden dat niet kan worden gesproken van een eerlijke en onpartijdige behandeling van de zaak. Daarmee sloot de Centrale Grondkamer aan bij de vaste “doorbrekingsjurisprudentie” van de Hoge Raad (zie o.a. HR 29 maart 1985, NJ 1986/242, HR 4 maart 1988, NJ 1989/4 en HR 18 april 2014, NJ 2015/215). De onderhavige beschikking van de Centrale Grondkamer borduurt daar, mijns inziens volkomen terecht, op voort. &lt;/p&gt;&lt;p&gt;Afwijzing van het goedkeuringsverzoek&lt;/p&gt;&lt;p&gt;Met doorbreking van het appelverbod verklaart de Centrale Grondkamer de pachter ontvankelijk in zijn hoger beroep, waarna zij de verzochte goedkeuring van de ontwerp-pachtovereenkomst op twee gronden afwijst. &lt;/p&gt;&lt;p&gt;In de eerste plaats wijst zij het goedkeuringsverzoek af, omdat niet is voldaan aan de wettelijke eis van artikel 18 Uitvoeringswet grondkamers dat het goedkeuringsverzoek door zowel de verpachter als pachter dan wel hun gemachtigden moet zijn ondertekend. De Centrale Grondkamer kent aan deze eis zwaar gewicht toe met referte aan artikel 7:324 lid 3 BW. Dit wetsartikel bepaalt namelijk dat, indien en voor zover binnen twee maanden na goedkeuring van een ontwerpovereenkomst, een gelijkluidende definitieve overeenkomst naar de grondkamer wordt ingezonden, de grondkamer gehouden is deze overeenkomst goed te keuren. Het gevolg daarvan is volgens de Centrale Grondkamer dat, ingeval toegestaan zou worden dat de verpachter eenzijdig de goedkeuring van een ontwerp-pachtovereenkomst zou kunnen afdwingen, er daarna voor de pachter geen of nauwelijks ruimte meer is om te onderhandelen over een andersluidende inhoud van de definitieve pachtovereenkomst. De verpachter kan de pachter alsdan met een “take it or leave it” voor een voldongen feit stellen, hetgeen de Grondkamer in strijd acht met de strekking van het pachtrecht, te weten de bescherming van de positie van de pachter. &lt;/p&gt;&lt;p&gt;In de tweede plaats wijst de Centrale Grondkamer het goedkeuringsverzoek af, omdat artikel 7:324 lid 4 BW bepaalt dat op een verzoek tot goedkeuring van een ontwerp-pachtovereenkomst niet meer kan worden beslist “nadat de daarin als pachter genoemde persoon als zodanig op het goed is toegelaten”. In casu stond vast dat de tuinbouwkas al jarenlang op basis van een mondelinge pachtovereenkomst bij de pachter in gebruik was en dat de pachter dus al op het “goed” was toegelaten. Daarom moest het goedkeuringsverzoek volgens de Centrale Grondkamer eens te meer worden afgewezen.&lt;/p&gt;&lt;p&gt;Op voornoemde overwegingen van de Centrale Grondkamer valt naar mijn mening niets af te dingen. Wel plaats ik, ter afronding, bij het vorenstaande nog een paar kanttekeningen. &lt;/p&gt;&lt;p&gt;Ter afronding&lt;/p&gt;&lt;p&gt;Artikel 7:324 lid 4 BW heeft uitsluitend betrekking op ontwerp-pachtovereen-komsten en niet op ontwerp-pachtwijzigingsovereenkomsten. Denkbaar is dat partijen, die met elkaar in overleg zijn over de schriftelijke vastlegging van een reeds tussen hen bestaande mondelinge pachtrelatie, op enig moment twijfelen over de juridische haalbaarheid van een aantal schriftelijke bepalingen in de beoogde pachtovereenkomst. Om die reden kunnen zij er over en weer behoefte aan hebben om een ontwerpovereenkomst aan de grondkamer ter goedkeuring voor te leggen. Ter omzeiling van artikel 7:324 lid 4 BW kunnen zij gezamenlijk een ontwerp-pachtovereenkomst ter goedkeuring aan de grondkamer voorleggen, waarbij zij onvermeld laten dat het pachtobject reeds in gebruik is. Het alternatief is dat zij gezamenlijk een verzoek tot goedkeuring van een ontwerpovereenkomst tot wijziging van de tussen hen bestaande mondelinge pachtovereenkomst indienen. In zo’n geval moet de grondkamer mijns inziens inhoudelijk op dat verzoek beslissen en kan hen artikel 7:324 lid 4 BW niet worden tegengeworpen. &lt;/p&gt;&lt;p&gt;Voorts vraag ik mij af hoe de Centrale Grondkamer zou hebben geoordeeld als de grondkamer in casu wel had onderkend dat de handtekening van de pachter in het goedkeuringsverzoek ontbrak en naar aanleiding daarvan de pachter had verzocht om op het verzoek van de verpachter te reageren. Had de vormfout, bestaande uit het ontbreken van de handtekening van de pachter, door nadere toepassing van hoor en wederhoor gerepareerd kunnen worden als de pachter desgevraagd aan de grondkamer had bericht dat hij instemde met het eenzijdige goedkeuringsverzoek van de verpachter? Dat kan niet met zoveel woorden uit de beschikking van de Centrale Grondkamer worden afgeleid, maar ik acht dat niet uitgesloten. Overigens zou in dit geval een nader hoor en wederhoor de verpachter sowieso niet hebben gebaat, want uit de appelprocedure blijkt dat de pachter desgevraagd aan de grondkamer zou hebben bericht dat hij zich verzette tegen de ontwerp-pachtovereenkomst, omdat hij het inhoudelijk niet eens was met de daarin voorgestelde pachtprijs en onderhoudsverdeling. Dienovereenkomstig had de grondkamer het verzoek tot goedkeuring, bij gebrek aan wederzijdse overeenstemming van partijen, moeten afwijzen.&lt;/p&gt;&lt;p&gt;Tot slot merk ik op dat de kans op apparaatsfouten, zoals in casu aan de orde, door de grondkamers verkleind zou kunnen worden, door standaard, direct na de ontvangst van een ter goedkeuring ingezonden (ontwerp-)overeenkomst, naar beide partijen een ontvangstbevestiging te sturen met een uitnodiging aan de wederpartij van de inzender om binnen een bepaalde termijn kenbaar te maken of hij wel of niet instemt met het goedkeuringsverzoek. Zo nodig worden de artikelen 25 en 26 Uitvoeringswet grondkamers op dit punt aangepast. &lt;/p&gt;&lt;p&gt;J.M.M. Menu&lt;/p&gt;</content><legacyfootnotes/><footnotes><footnote/></footnotes><auteurs>J.M.M. Menu</auteurs><published>2021-07-13 17:32:31</published><modified>2021-07-14 10:09:22</modified><editiondate>2021-07-13</editiondate><htmlpath>https://denhollander.info/artikel/16769</htmlpath></article>
</articles></edition>