<edition><articles><article><jaar>1982</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1982</searchword><id>6462</id><udhid>UDH:TvAR/6462</udhid><titel>Praktische aspekten en effekten van de Wet Agrarisch Grondverkeer</titel><searchwords><searchword>TvAR 4/1982</searchword><searchword>UDH:TvAR/6462</searchword></searchwords><attachments><attachment><name>1982_nr 4_Artikel_Borgman.pdf</name><extention>pdf</extention><url>https://denhollander.info/download/6244/ci</url></attachment></attachments><inleiding>I. Inleiding Als jongste geesteskind der agrarische wetgeving zal de Wet agrarisch Grondver-keer, hierna te noemen WAG, eerstdaags volledig in werking treden en alsdan worden getest op haar juridische merites in de praktijk van het rechtsverkeer in onroerend goed. Het is deze praktijktest die ons als nauw betrokkenen bij het onroerend-goedverkeer thans reeds zodanig boeit, dat wij gaarne gehoor gegeven hebben aan de uitnodiging van het bestuur van de Vereniging voor Agrarisch Recht een bijdrage te leveren aan het preadvies met als onderwerp de WAG. Dat de onszelf gestelde taak, te weten het belichten van praktische aspekten en effekten van de wet, niet eenvoudig zal zijn, daarvan zijn wij ons terdege bewust. Er is immers nog geen praktijk en dientengevolge zullen praktijkervaringen met- en jurisprudentie over de lotgevallen van de wet bij het schrijven over de wet node worden gemist. Bovendien dient de wet als raamwet nog nader te worden ingevuld bij algemene maatregelen van bestuur en/of wetten. Toch menen wij in de tekst van de WAG zelve en haar totstandkoming voldoende aanknopingspunten te hebben kunnen ontdekken om ons aan de gestelde taak te wagen. Het belang van de WAG voor de praktijk van het onroerend-goedverkeer is groter dan de vlag, die de lading dekt, op het eerste gezicht doet vermoeden. De werkingssfeer van de wet strekt zich uit tot al het onroerend goed binnen onze landsgrenzen. De mate waarin men de werking van de wet zal voelen, is echter sterk afhankelijk van het gebied, waarin het betrokken onroerend goed is gelegen. Als uitersten kunnen hierbij worden genoemd enerzijds de situatie dat er sprake is van een zogenaamd 'artikel 3-gebied' (met name de gemeentelijke bebouwde kom) en anderzijds de situatie dat het betreft een gebied, waarin het voorkeursrecht tot koop van het Bureau beheer landbouwgronden, hierna te noemen BBL, van kracht is.&#13;
Gezien het grote belang van de wet voor het onroerend-goedverkeer achten wij het nuttig in deze inleiding te wijzen op het doel der wet. Het al dan niet gewenst zijn van het jongste geesteskind der agrarische wetgeving zal buiten beschouwing worden gelaten, aangezien dat een politiek bepaald keuzevraagstuk is. Het doel van de WAG werd door de Minister van Landbouw en Visserij tijdens de parlementaire behandeling van het wetsontwerp geformuleerd als volgt: 'De belangrijkste doelstelling van de wet is om door middel van regulatie van de prijzen de allocatie van het produktiemiddel grond te beïnvloeden en daarmede bepaalde landbouwstructurele ontwikkelingen'. Kort samengevat heeft de wet derhalve twee doelstellingen, namelijk allereerst het voeren van een prijsbeheersingsbeleid inzake land en ten tweede  het voeren van een landbouwstructuurbeleid met betrekking tot land. Opmerkelijk is in dit verband, dat alléén eerstgenoemde doelstelling expliciet valt te lezen in de considerans van de WAG, luidende: 'Het is wenselijk regelen te stellen met betrek-king tot een toetsing bij vervreemding van landbouwgronden en natuurterreinen ter bevordering van een evenwichtige prijsontwikkeling, alsmede met betrekking tot de totstandkoming van een voorkeursrecht voor het Bureau beheer landbouwgronden'. De in de WAG opgenomen middelen ter realisering van gemelde doelstellingen zijn de toetsingscriteria voor gegadigden met betrekking tot land en het voorkeursrecht tot koop van land van het BBL. Het aan de praktijk van het rechtsverkeer in land toetsen van met name eerstgenoemd middel vormt het hoofdthema van onze bij-drage aan dit preadvies. Door de gecompliceerdheid van de wet zal die praktijk-toetsing géén volledig beeld kunnen geven, doch zich beperken tot het signaleren van fricties, die zich in de praktijk bij de toepassing van de wet kunnen voordoen.&#13;
Als invalshoek voor gemeld hoofdthema is gekozen voor een van de kernartikelen der wet, te weten artikel 6, lid 1 WAG, luidende: 'Een overeenkomst tot vervreem-ding van land behoeft de goedkeuring van de grondkamer'. We stellen ons voor de diverse elementen van het eerste lid van genoemd artikel eerst in te kleuren, vervol-gens nader in te gaan op de uitzonderingen der goedkeuringsregel van artikel 6, lid 1 WAG, voorts te bekijken in hoeverre de uitzonderingsregels in de praktijk voldoen en aan het slot van dit preadvies kritisch de balans op te maken van onze bevindingen. </inleiding><content>II. Artikel 6, lid 1 WAG: Een overeenkomst tot vervreemding van land behoeft de goedkeuring van de Grondkamer&#13;
Zoals hiervoor in de inleiding reeds werd vermeld, zullen de diverse elementen van dit kernartikel der WAG eerst nader worden ingekleurd. Deze inkleuring is noodza-kelijk om de grenzen van de werkingssfeer van de wet af te kunnen bakenen en tevens om een aantal knelpunten bij de praktische uitvoering van de wet te kunnen signaleren. Wat betreft de interessante doch nogal feitelijk bepaalde problematiek rond het begrip 'land' in de zin der wet volstaan wij met de enkele verwijzing naar de in artikel 1 WAG opgenomen definities inzake land, landbouwgrond en natuur-terreinen. Achtereenvolgens zullen hierna de volgende elementen van artikel 6, lid 1 WAG worden behandeld, te weten: A. vervreemding; B. overeenkomst tot vervreemding; C. goedkeuring van de grondkamer.&#13;
A. Vervreemding&#13;
Bij de beantwoording van de vraag, welke rechtsfeiten betreffende land binnen de werkingssfeer der wet vallen, speelt het begrip 'vervreemding' een centrale rol. Gezien haar naam gold dit ook voor de van 1953 tot 1963 in ons land van kracht ge-weest zijnde voorganger van de WAG, te weten de Wet Vervreemding Landbouw-gronden, hierna te noemen WVL. Het verschil in opzet tussen beide wetten was voor de Tweede Kamer echter aanleiding de door de indieners van het wetsontwerp voor-gestelde naam WVL te vervangen door de benaming WAG.&#13;
In artikel 1 WAG wordt het begrip 'vervreemding' gedefinieerd als 'de overdracht in eigendom of de toebedeling van onroerend goed alsmede de overdracht of de toe-bedeling dan wel de vestiging van een zakelijk recht daarop'. Vergeleken met het al-gemene civielrechtelijke vervreemdingsbegrip, te omschrijven als 'de eigendoms-overdracht van een zaak, alsmede de vestiging of levering van een beperkt zakelijk recht', dient het vervreemdingsbegrip der WAG enerzijds ruimer en anderzijds enger te worden opgevat.&#13;
Het vervreemdingsbegrip der WAG is ruimer dan het algemene civielrechtelijke ver-vreemdingsbegrip in die zin, dat krachtens gemelde definitie daaronder ook valt de toedeling van onroerend goed of van een zakelijk recht daarop. Deze verruiming was blijkens de Memorie van Toelichting (pag. 30) met name nodig om greep te krij-gen op de toedeling van land bij scheiding en deling van het vermogen van gemeen-schappen, zoals de maatschap en de vennootschap onder firma. Krachtens de artike-len 1689 juncto 1115 van het Burgerlijk Wetboek wordt immers voor een dergelijke toedeling van land géén overschrijving in de openbare registers vereist, terwijl juist die overschrijving blijkens artikel 2, lid 1 WAG wordt aangewend als middel om te controleren of voldaan is aan het bij of krachtens de wet bepaalde.&#13;
Anderzijds is het vervreemdingsbegrip der WAG enger, doordat het begrip 'zakelijk recht' in artikel 1 WAG wordt gedefinieerd als 'het recht van erfpacht, opstal, beklemming of vruchtgebruik'. Gemelde definitie laat buiten beschouwing zowel het zakelijke zekerheidsrecht van hypotheek als een aantal zakelijke genotsrechten, zoals het recht van erfdienstbaarheid, het recht van grondrente en het recht van ge-bruik en bewoning. Overigens kan de vestiging van een zakelijk recht van gebruik en bewoning via een omweg met als tussenstations artikel 66 WAG (wijziging en aan-vulling der Pachtwet) en artikel 59, lid 1 Pachtwet (vestiging van zakelijke genots-rechten voor 25 jaar of korter of voor onbepaalde tijd) onder bepaalde voorwaarden toch aan landbouwkundige toetsing worden onderworpen, zij het dat die toetsing dan niet plaatsvindt krachtens de WAG maar krachtens de Pachtwet.&#13;
Op grond van vorenstaande fixatie van het vervreemdingsbegrip in de WAG kan worden gekonstateerd, dat er wijzen van eigendomsverkrijging betreffende land zijn, die buiten het bereik der wet vallen. Bedoeld worden hier de originaire eigen-domsverkrijgingen, zoals verjaring, onteigening en wettelijke ruilverkaveling, als-mede van de derivatieve eigendomsverkrijgingen de species verkrijgingen onder al-gemene titel, zoals erfopvolging en boedelmenging wegens het ontstaan van een huwelijksgoederengemeenschap. Wat betreft verkrijgingen onder algemene titel kan nog worden gewezen op het feit, dat de wet blijkens artikel 18 WAG het vervallen ingevolge artikel 23, lid 6 Boek 2 van het Burgerlijk Wetboek van het batig saldo van een ontbonden rechtspersoon aan de leden of aandeelhouders, of indien de ontbon-den rechtspersoon een stichting is aan de Staat, indien en voor zover tot dit batig sal-do landbouwgrond behoort, niet beschouwt als een verkrijging onder algemene titel, maar als een rechtsfeit, waarop nog levering dient te volgen.&#13;
Het belang van de vraag, of er sprake is van een vervreemding in de zin van de wet, kan het beste worden geïllustreerd door te wijzen op de als entreebewijs tot de open-bare registers verplicht gestelde notariële verklaring onder ter overschrijving aange-boden vervreemdingsstukken. Immers krachtens artikel 2, lid 1 WAG vindt de over-schrijving in de in artikel 671 van het Burgerlijk Wetboek bedoelde openbare re-gisters van een akte tot vervreemding van onroerend goed alléén plaats, indien onder de akte of onder een ander ter overschrijving aan te bieden stuk een notariële ver-klaring is opgenomen, dat bij die vervreemding voldaan is aan het bepaalde bij of krachtens de wet. In de volgende enuntiatieve opsomming van akten is een dergelijk entreebewijs voor overschrijving in de openbare registers niet vereist, daar zij géén 'akten tot ver-vreemding' in de zin der wet zijn, te weten: een akte tot vestiging van een erfdienstbaarheid of een zakelijk recht als bedoeld in de Belemmeringen wet Privaatrecht; - een akte tot vestiging van een zakelijk recht van gebruik en bewoning; - een akte tot vestiging of overdracht van een recht van grondrente; - een akte tot opheffing van een zakelijk genotsrecht; - een akte van toedeling bij wettelijke ruilverkaveling of van konstatering ver- jaring; - een akte van appartementensplitsing; - een akte houdende konstatering van het vervuld zijn van voorwaarden opgeno- men in reeds overgeschreven akten, waardoor de daarin vermelde eigendoms- overdracht perfekt (bij opschortende voorwaarden) of ongedaan (bij ontbinden de voorwaarden) wordt gemaakt; - een verklaring van erfrecht, niet tevens zijnde een verklaring van toedeling; - een notariële verklaring betreffende wijziging tenaamstelling onroerend goed.&#13;
Een twijfelgeval vormt in dit verband de akte houdende konstatering en bekrachti-ging van een ouderlijke boedelverdeling in de zin van artikel 1167 van het Burgerlijk Wetboek. Deze toedeling bij ouderlijke boedelverdeling wordt door de eenzijdige rechtshandeling van de testamentaire beschikking door de erflater tot stand ge-bracht en is als zodanig niet te rangschikken onder de in artikel 6, lid 1 en 2 vermelde overeenkomst tot vervreemding. In wezen is de ouderlijke boedelverdeling een schei-ding, tot stand gebracht door de erflater, maar toegerekend aan zijn erfgenamen. Nu artikel 2, lid 1 WAG slechts spreekt van een akte tot vervreemding, zonder on-derscheid te maken tussen eenzijdige en tweezijdige rechtshandelingen, en in artikel 1 WAG onder vervreemding ook de toedeling van onroerend goed is begrepen, me-nen wij dat het entreebewijs van de notariële verklaring vereist zal zijn voor de over-schrijving van bedoelde akte in de openbare registers. Vervolgens doet zich de vraag voor, op welke wijze de notariële verklaring kan worden onderbouwd, indien het be-treffende onroerend goed niet valt onder één der categorieën omschreven in artikel 2, lid 2, onder a (artikel 3-gebied) of c (niet-land) der wet. Automatisch komt men dan terecht bij de onder 2, lid 2, onder b omschreven categorie. Bij letterlijke inter-pretatie van de wet zou het standpunt kunnen worden ingenomen, dat in casu géén sprake is van een overeenkomst tot vervreemding en mitsdien géén goedkeuring bij de grondkamer behoeft te worden aangevraagd. Met dit standpunt loopt men echter vast. Immers de wet somt in artikel 2, lid 2 limitatief slechts drie categorieën op, waarin de notaris kan verklaren, dat voldaan is aan het bepaalde bij of krachtens de wet. Indien de vervreemding onder de b-categorie valt, vloeit hieruit noodzakelijker-wijs voort, dat goedkeuring van de grondkamer moet zijn verkregen. De enige weg, die in deze situatie kan worden bewandeld, is goedkeuring bij de grondkamer aan te vragen en daarbij een beroep te doen op de wettelijke toetsingsvrijstelling van artikel 6, lid 2, onder h (overeenkomst tot scheiding en deling van een nalatenschap) of arti-kel 6, lid 2, onder i (vervreemding ingevolge een uiterste wilsbeschikking). Op die manier wordt aansluiting gevonden bij de in artikel 2, lid 2, onder b WAG omschre-ven categorie. Aan het in artikel 37 WAG vermelde voorkeursrecht BBL kan in casu worden ontkomen door de opvatting te huldigen, dat ófwel bedoeld artikel niet van toepassing is, omdat geen sprake is van een overeenkomst tot vervreemding, ófwel artikel 6, lid 2, onder h van toepassing is, zodat krachtens artikel 40 WAG een vrijstelling van dit voorkeursrecht geldt. Uit vorenomschreven twijfelgeval blijkt, dat de wetgever niet onderkend heeft, dat het gebied bestreken door de 'akte tot ver-vreemding' van artikel 2, lid 1 WAG ruimer is dan dat van de 'overeenkomst tot ver-vreemding' van artikel 6, lid 1 en 2 WAG.&#13;
Het vorenstaande geldt mutatis mutandis tevens voor een verklaring van erfrecht, mede inhoudende konstatering van een toedeling krachtens ouderlijke boedelverde-ling in de zin van artikel 1167 van het Burgerlijk Wetboek.&#13;
B. Overeenkomst tot vervreemding&#13;
De centrale vraag, die zich hier voordoet, is of de goedkeuring van de grondkamer betrekking heeft op de obligatoire overeenkomst (de overeenkomst tot vervreem-ding) dan wel de zakelijke overeenkomst (de overeenkomst van vervreemding). Uit de bewoordingen 'overeenkomst tot vervreemding' kan men afleiden, dat de wet hier doelt op de obligatoire overeenkomst, dat wil zeggen de overeenkomst die de verplichting tot levering creëert. Deze uitleg wordt bevestigd in de Memorie van Toelichting (pag. 31). Het goedkeuringsvereiste der wet heeft derhalve geen betrekking op de zakelijke overeenkomst, dat wil zeggen de overeenkomst die bestanddeel van de levering zelve is. Deze opzet van de wet heeft in de praktijk tot gevolg, dat alle transacties, die door het goedkeuringsvereiste de sluis van de grondkamer dienen te passeren, reeds in de obligatoire fase om schriftelijke vastlegging vragen. Overigens is de wet in haar opzet niet consequent, zoals blijkt uit de artikelen 6, lid 2, onder h (géén aparte obligatoire overeenkomst nodig), 6, lid 2, onder i (géén obligatoire overeenkomst) en 37, lid 1 (bedoeld is weliswaar de obligatoire overeenkomst, maar deze wordt niet in de openbare registers overgeschreven).&#13;
C. Goedkeuring van de grondkamer&#13;
Een overeenkomst tot vervreemding van land behoeft ingevolge artikel 6, lid 1 WAG de goedkeuring van de grondkamer. Uitzonderingen op deze regel, zoals in geval er krachtens artikel 60 WAG géén regels voor een provincie gelden, zullen hier niet worden behandeld.&#13;
Uit de woorden 'overeenkomst tot vervreemding' hebben we hiervóór reeds afge-leid, dat het wettelijk goedkeuringsvereiste betrekking heeft op de obligatoire over-eenkomst.&#13;
Middels de beantwoording van een viertal vragen zal hierna getracht worden het goedkeuringsvereiste nader in te kleuren. 1. Moeten partijen, betrokken bij een overeenkomst tot vervreemding van land, goedkeuring aanvragen?&#13;
Redenen om te concluderen, dat zulks niet het geval is, zijn: a. in de wet is nergens een verplichting voor partijen opgenomen om goedkeuring aan te vragen; b. in de wet staat géén termijn vermeld, waarbinnen partijen na het sluiten van een overeenkomst tot vervreemding van land goedkeuring dienen aan te vragen; c. à contrario valt uit artikel 11 WAG, houdende nietigverklaring door de grond kamer bij onthouding van haar goedkeuring, af te leiden, dat de gesloten over eenkomst voordien volledig rechtsgeldig is; d. artikel 65 WAG, waarin de Wet op de economische delicten van toepassing wordt verklaard op een aantal artikelen der WAG, vermeldt niet expliciet artikel 6, lid 1 WAG. Vergelijken we in dit verband het goedkeuringsvereiste van de WAG inzake ver-vreemdingsovereenkomsten met dat van de Pachtwet voor pachtovereenkomsten, dan zien we dat krachtens artikel 8, lid 1 Pachtwet partijen verplicht zijn de pacht-overeenkomst binnen twee maanden na sluiting aan de grondkamer ter goedkeuring in te zenden. In artikel 185 Pachtwet, waarin de Wet op de economische delicten on-der meer van toepassing wordt verklaard op gemeld artikel 8, lid 1 der Pachtwet, is een voorziening getroffen om in gebreke gebleven partijen alsnog de gelegenheid te geven binnen een bepaalde termijn de pachtovereenkomst ter goedkeuring in te zen-den. Heeft het niet-aanvragen van de goedkeuring, zoals we hiervoor konstateerden, geen direkte consequenties voor de overeenkomst en de daarbij betrokken partijen, een indirekt gevolg is wel, dat een dergelijke niet-goedgekeurde overeenkomst niet kan worden geëffectueerd middels levering, daar overschrijving in de openbare registers wordt geblokkeerd krachtens artikel 2, lid 1 WAG. 2. Wat is het gevolg van het onthouden door de grondkamer van haar goedkeuring aan een overeenkomst tot vervreemding van land? Zoals hiervoor onder 1 reeds zij-delings werd opgemerkt, wordt die overeenkomst alsdan krachtens artikel 11 WAG bij een met redenen omklede beschikking nietig verklaard, zodat de uit de obligatoi- re overeenkomst voor partijen voortvloeiende rechten en verplichtingen zijn verval- len. Door de nietigverklaring worden partijen van elkander bevrijd. Zonder nietig- verklaring zou onthouding der goedkeuring hebben betekend, dat partijen over en weer gebonden blijven. Indien in die situatie de vervreemder een nieuwe overeen- komst zou sluiten met een andere gegadigde, zou hij wanprestatie plegen tegenover de oorspronkelijke verkrijger. Vorenomschreven nietigverklaring kan door de be- trokken partijen worden opgeschort, indien zij binnen één maand, nadat door de grondkamer een negatieve beslissing op de goedkeuringsaanvraag is verzonden, in- gevolge artikel 26 WAG in beroep gaan tegen die beslissing bij de Centrale Grond- kamer. Op grond van deze regeling kan ieder der betrokken partijen afzonderlijk te- gen een negatieve beslissing van de grondkamer in beroep gaan, ook al zou een der- gelijk beroep de wederpartij niet welgevallig zijn. Immers die tegenpartij blijft ge- bonden, zolang de Centrale Grondkamer niet op het beroep heeft beslist.&#13;
3. Welke rechten kunnen partijen ontlenen aan de door de grondkamer verleende goedkeuring? Krachtens artikel 2, lid 4 WAG hebben de in dat artikel bedoelde ver- klaringen - te weten de goedkeuringsverklaring van de grondkamer en de notariële verklaring, dat bij de akte van vervreemding voldaan is aan het bij of krachtens de wet bepaalde - een geldigheidsduur van zes maanden. Deze geldigheidsduur heeft betrekking op beide verklaringen afzonderlijk. Het systeem van de wet impliceert, dat binnen zes maanden na afgifte van een goedkeuringsverklaring door de grond- kamer de akte van vervreemding moet worden gepasseerd én de notariële verklaring moet zijn geplaatst. Dit laatste is nodig, omdat de notariële verklaring bevestigt dat de goedkeuringsverklaring van de grondkamer nog geldig is. Met het plaatsen van de notariële verklaring begint een nieuwe termijn van zes maanden te lopen, binnen welke de overschrijving ten hypotheekkantore gerealiseerd moet zijn. In de praktijk betekent dit, dat de overschrijving van een akte van vervreemding in de openbare re- gisters uiterlijk één jaar na goedkeuring door de grondkamer dient plaats te vinden. Bij overschrijding van een termijn vervalt de geldigheid van de in het geding zijnde verklaring en dient een nieuwe goedkeuringsprocedure te worden gestart. Indien de termijnen stipt in acht worden genomen, lijkt het systeem van de wet vrij simpel. De strekking van de afgegeven goedkeuringsverklaring, dat wil zeggen de mogelijkheid om van een afgegeven goedkeuringsverklaring gebruik te maken, zal in de praktijk echter nog wel enige problemen kunnen opleveren. Aan de hand van casuïstiek zullen we die problemen schetsen.&#13;
1. A. sluit op 1 januari 1983 een koopovereenkomst met X, waarbij A landbouwgrond verkoopt aan X. Als leveringsdatum wordt door partijen 1 mei 1983 vastgesteld. Daar X aan de geldende toetsingscriteria voldoet en er géén voorkeursrecht tot koop voor het BBL van kracht is, wordt de door partijen aangevraagde goedkeuring op 1 maart 1983 door de grondkamer verleend. X overlijdt ververvolgens op 30 april 1983 en laat ingevolge de wet zijn echtgenote Y als zijn enige erfgename achter. De weduwe Y voldoet in 1983 niet aan de geldende toetsingscriteria. Kan A in casu op 1 mei 1983 aan de weduwe Y leveren op basis van de afgegeven goedkeuringsverklaring inzake de koopovereenkomst tussen A en X? Het antwoord op deze vraag is afhankelijk van de wijze van koppeling der verleende goedkeuring: mogelijk is om de goedkeuring te koppelen ófwel aan de persoon van de verwerver ófwel uitsluitend aan de overeenkomst zelve. Wat betreft de geldigheidsduur van de goedkeuringsverklaring is er in casu géén probleem. In de eerste opvatting, namelijk koppeling aan de verwerver, zal de goedkeuring automatisch vervallen bij overlijden van X, zodat A alsdan op 1 mei 1983 niet meer kan leveren aan de weduwe Y. Indien echter, zoals in de tweede opvatting is geschied, de goedkeuring als accessoir aan de overeenkomst wordt gezien, zal, aangezien de overeenkomst door het overlijden niet is ontbonden, de goedkeuring in stand blijven, zodat A alsdan op 1 mei 1983 kan leveren aan de weduwe Y op basis van de verleende goedkeuring. Voor de koppeling goedkeuring-verwerver pleiten de in artikel 8, lid 2, onder a WAG opgenomen persoonsgebonden toetsingscriteria voor verwervers van landbouwgrond. Indien dit type toetsingscriteria volledig van kracht is, zal de grondkamer - uitgezonderd in gevallen van toetsingsvrijstellingen - haar goedkeuring alléén verlenen, indien de verwerver zélf aan de gestelde kwaliteitseisen voldoet, te weten opleiding, ervaring of hoofdberoep. Verdedigd zou dan kunnen worden, dat de wetgever door invoering van die persoonsgebonden toetsingscriteria beoogd heeft de goedkeuring zuiver te relateren aan de persoon van de verwerver, zodat diens overlijden automatisch het wegvallen der goedkeuring zou betekenen. Ter staving van de opvatting koppeling goedkeuring - overeenkomst kunnen de volgende argumenten worden aangevoerd: a. In alle ten deze relevante wetsartikelen worden de goedkeuring en de overeen komst met elkander verbonden. De overeenkomst dient te worden goedgekeurd of wordt goedgekeurd en niet de verwerver (zie onder meer de artikelen 2, lid 2, onder b, 6, lid 1 en 8 lid 1 WAG). b. Voor bepaalde categorieën van verwervers, zoals de rechtspersonen, heeft de wet gever wel waarborgen ingebouwd, die er toe moeten leiden, dat de omstandig heden, waarop de toestemming van de grondkamer was gebaseerd, binnen een periode van zeven jaren na het tijdstip van toestemming geen wijziging mogen ondergaan zonder medeweten casu quo goedkeuring van de grondkamer (zie arti- kel 15 WAG). Als sanctie staat de grondkamer ingevolge artikel 16 WAG het middel van intrekking der toestemming ter beschikking. Nu krachtens artikel 12 WAG deze toestemming een bestanddeel van de levering is, mag men aannemen dat met het intrekken van de toestemming tevens de goedkeuring vervalt. De wet gever heeft voor andere categorieën van verwervers, dan de rechtspersonen en de particuliere beleggers (zie artikel 10 WAG), de goedkeuring op geen andere wijze geclausuleerd dan de, voor alle verwervers geldende, tot zes maanden beperkte geldigheidsduur van de goedkeuringsverklaring. Daaruit zou kunnen worden af geleid, dat op een eenmaal verleende goedkeuring niet meer kan worden terug gekomen. c. In de Memorie van Antwoord II (pag. 65) wijst de Minister er op, dat een langere geldigheidsduur dan zes maanden voor de in artikel 2 WAG bedoelde verklarin- gen niet verantwoord zou zijn: 'De toetsing kan immers sinds het afgeven van de verklaring in of buiten werking zijn getreden, de criteria kunnen gewijzigd zijn, een voorkeursrecht kan gevestigd zijn e.d. Een eenmaal verkregen goedkeuring rechtvaardigt niet een eeuwig recht op overschrijving van de overeenkomst'. Niet eeuwig maar blijkbaar wel voor zes maanden, ongeacht wat er in die periode gebeurt. d. Het zou uit het oogpunt van rechtszekerheid onbillijk zijn de vervreemder afhan- kelijk te doen maken van de persoonlijke lotgevallen van de verwerver. Indien in de gegeven casus X twee dagen later zou zijn overleden, had de transactie nor- maal afgerond kunnen worden op 1 mei 1983 en was er niets aan de hand ge- weest. Het vorenstaande overziende menen wij te moeten kiezen voor de opvatting koppeling goedkeuring-overeenkomst, zodat in casu de weduwe Y gered zal zijn en niet aangewezen is op het starten van een nieuwe goedkeuringsprocedure dan wel het ingevolge artikel 64 WAG vragen van ministeriële ontheffing der toetsingscriteria. Het is zeer te betreuren, dat de wetgever in deze verstek laat gaan, zodat op dit punt onzekerheid zal blijven bestaan. Die onzekerheid treft met name de noratis, die moet beoordelen of hij al dan niet zijn notariële verklaring kan plaatsen. Samenvattend komt onze visie er op neer, dat de goedkeuring wordt gehecht aan de gesloten overeenkomst en dat een wisseling van betrokken partijen tengevolge van rechtsopvolging onder algemene titel de verleende goedkeuring onverlet laat, daar de overeenkomst als zodanig in stand blijft.&#13;
2. A sluit op 1 januari 1983 een koopovereenkomst met een gemeente, waarbij A landbouwgrond verkoopt aan die gemeente. Als leveringsdatum wordt door patijen vastgesteld 1 mei 1983. De gemeente, die bedoelde landbouwgrond als zogenaamde 'compensatiegrond' heeft ingekocht, sluit vervolgens op 5 januari 1983 een koopovereenkomst met B, waarbij de ingekochte landbouwgrond door haar wordt doorverkocht aan B, die voldoet aan de geldende toetsingscriteria. Als leveringsdatum wordt door partijen bij deze tweede koopovereenkomst 15 mei 1983 voorgesteld. Beide koopovereenkomsten worden in verband met het bepaalde in artikel 6, lid 8 WAG tegelijkertijd ter goedkeuring ingezonden naar de grondkamer, die op 1 februari 1983 de goedkeuringsverklaring voor beide overeenkomsten verleent. Vervolgens wordt B op 15 april 1983 failliet verklaard. Zeker is op 1 mei 1983, dat B tengevolge van zijn faillissement de van de gemeente gekochte grond niet op 15 mei 1983 zal kunnen afnemen. Mag de gemeente op 1 mei 1983 de van A gekochte landbouwgrond aan haar laten leveren of moet zij eerst met een andere koper in de plaats van B een koopovereen-komst sluiten en die nieuwe koopovereenkomst eerst weer laten goedkeuren door de grondkamer? Ook hierover spreekt de wet zich niet uit en aanknopingspunten, te ontlenen aan wetsartikelen of de parlementaire behandeling van de weet, zijn er bij dit stukje slordige wetgeving al evenmin te vinden. Om die reden is het nog moeilijker dan in de eerste casus een ondubbelzinnig antwoord op deze vraag te produceren. Vanuit het oogpunt van rechtszekerheid is met name voor partij A uiterst ongewenst beide overeenkomsten op een zodanige wijze aan elkander te koppelen, dat het in stand blijven van de goedkeuring op de eerste overeenkomst A-gemeente afhankelijk wordt gesteld van het voortbestaan en het effectueren van de tweede overeenkomst gemeente-B. Fragmentarisch redenerend zou men de consequentie van de onverbrekelijke koppeling van de goedkeuring aan beide overeenkomsten gezamenlijk kunnen ontgaan door de opvatting, dat ook hier de wet géén andere eis stelt, dan dat beide overeenkomsten moeten worden goedgekeurd, zonder zich daarna nog om het vervolg te bekommeren. Voormelde onverbrekelijke koppeling wordt door de wetgever in ieder geval niet expliciet aangebracht.&#13;
III. Uitzonderingen bevestigen de (toetsings)regel&#13;
In de inleiding is reeds melding gemaakt van het feit, dat de wetgever als middel ter realisering van het beoogde prijsbeheersingsbeleid inzake land het systeem van de toetsingscriteria heeft ingevoerd. Indien een vervreemding betrekking heeft op land in de zin der wet, blijft echter de mogelijkheid bestaan, dat men niet of slechts in beperkte mate met die toetsingscriteria geconfronteerd wordt. In dit hoofdstuk zullen we de diverse uitzonderingen op de regel, dat vervreemdingen van land getoetst worden aan de landbouwkundige criteria, de revue laten passeren. Deze uitzonderingen zullen in de praktijk van groot belang zijn voor een gegadigde met betrekking tot land, die niet aan de toetsingscriteria kan voldoen. Voor die gegadigde resteert als enige mogelijkheid voor de verwerving van landbouwgronden of natuurterreinen gebruik te maken van een uitzondering op de toetsingsregel. De behoefte hiertoe zal uiteraard toenemen naarmate de toetsingscriteria strenger worden. Indien immers bij de verwerving van landbouwgrond slechts persoonsgebonden toetsingscriteria (opleiding, ervaring of hoofdberoep) worden gehanteerd, zullen er meer gegadigden in de goedkeuringsprijzen vallen, dan wanneer tevens bedrijfsgebonden toetsingscriteria (verkaveling of maximale bedrijfsgrootte na toevoeging) gelden. De uitzonderingen op de toetsingsregel zijn vastgelegd in een viertal wetsartikelen, die hierna zullen worden behandeld.&#13;
A. De overgangsregeling van artikel 69, lid 1 WAG&#13;
In dit artikel staat vermeld: 'Deze wet is niet van toepassing ten aanzien van overeenkomsten, waarvan een akte is opgemaakt, welke voor de dag van inwerkingtreding van deze wet, een zekere dagtekening heeft verkregen'. Bij deze bepaling kunnen de volgende kanttekeningen worden geplaatst: a. Als gemeld dient de akte 'een zekere dagtekening' te hebben. Gaan we voor dit vereiste wat betreft onderhandse akten te rade bij artikel 1917 van het Burgerlijk Wetboek, dan zien we dat hieraan in een viertal gevallen wordt voldaan: - vanaf de dag van registratie der onderhandse akte; - vanaf de dag, waarop degenen of een van degenen, die de onderhandse akte ondertekend hebben, overleden zijn; - vanaf de dag, waarop de onderhandse akte bewezen wordt bij akten, door openbare ambtenaren opgemaakt; - vanaf de dag waarop de derde, tegen wien men zich van de onderhandse akte bedient, haar bestaan schriftelijk heeft erkend. Terugkerend naar de praktijk van het onroerend-goedverkeer konstateren we, dat een akte in ieder geval een zekere dagtekening heeft, als de betreffende obli-gatoire overeenkomst tot vervreemding van land is neergelegd in een notariële akte of in een geregistreerde onderhandse akte. Gezien het vorenstaande verdient het, voor optimaal gebruik van deze overgangsregeling, aanbeveling vóór de inwerkingtreding der wet zoveel mogelijk onderhandse akten betreffende vervreemding van land te laten registreren. Hierbij moet niet alleen worden gedacht aan de zogenaamde voorlopige koopakten, maar tevens aan onderhandse akten houdende (voor)overeenkomsten betreffende inbreng van land bij oprichting van een maatschap, een vennootschap onder firma, een commanditaire vennootschap of een besloten vennootschap, overeenkomsten tot scheiding en deling van vrije- of gebonden gemeenschappen met land en overeenkomsten tot scheiding en deling van huwelijksgoederengemeenschappen of nalatenschappen met land. Weliswaar zullen laatstgenoemde overeenkomsten op grond van het bepaalde in artikel 6, lid 2 WAG vrijgesteld zijn van toetsing aan de criteria. Wanneer echter artikel 6, lid 1 WAG in werking is getreden dienen deze overeenkomsten - voor zover niet geregistreerd - wél ter goedkeuring naar de grondkamer te worden gezonden. Het risico van vertraging in de afwikkeling is dan niet ondenkbaar.&#13;
b. Als gemeld dient sprake te zijn van een 'overeenkomst'. Deze voorwaarde leidt er toe, dat in alle gevallen, waarin nog een verklaring van de aspirant-verwerver nodig is om de overeenkomst tot stand te doen komen, de overgangsregeling géén toepassing kan vinden. Gedoeld wordt hier met name op verleende koopopties, voorkeursrechten, overnemingsbedingen en toescheidingsbedingen. Geschiedt acceptatie van het aanbod eerst na inwerkingtreding van de wet, dan is de over-gangsregeling niet van toepassing, zulks ongeacht het tijdstip waarop het recht werd verleend. Het volgende voorbeeld moge illustreren, hoe de WAG door deze beperking van de werking der overgangsregeling haar schaduw ver terug kan werpen. A en B, neven van elkander, zijn in 1950 bij notariële akte een maatschap aangegaan ter exploitatie voor gezamenlijke rekening van een landbouw- en veeteeltbedrijf. In het maatschapskontrakt is een overnemingsbeding opgenomen, dat geldt bij uittreding of overlijden van één der maten. A overlijdt na inwerkingtreding van de WAG. Indien B nu van zijn uit gemeld beding voortvloeiend recht van overneming gebruik wenst te maken, zal hij ingeval land tot het vermogen der ontbonden maatschap behoort aan toetsing worden onderworpen en zal het bestaan van een voorkeursrecht BBL die overneming kunnen blokkeren. Zouden partijen in het maatschapskontrakt de voortzetting van het bedrijf niet via een overnemingsbeding, maar via een verblijvingsbeding hebben geregeld, dan zou in casu door B een beroep op de overgangsregeling van artikel 69, lid 1 WAG kunnen worden gedaan. Immers bij een verblijvingsbeding is sprake van een - zij het voorwaardelijke - overeenkomst van scheiding en deling. Dat de door partijen in 1950 terzake gemaakte keuze nu deze consequentie zou hebben, zullen zij niet hebben kunnen bevroeden. Gezien de gevolgen voor B in gemeld voorbeeld is het moeilijk te begrijpen, waarom de wetgever in de WAG géén overgangsregeling heeft vastgelegd analoog aan die van artikel 10, lid 2, onder d en e van de Wet Voorkeursrecht Gemeenten. Daar heeft men ons inziens terecht de situaties van een reeds tot stand gekomen overeenkomst én van een eenzijdig reeds bestaande verplichting over één kam geschoren. c. Als gemeld dient de zekere dagtekening te zijn verkregen 'voor de dag van in werkingtreding' der wet. De inwerkingtreding der wet is nader geregeld in artikel 70, lid 2: 'Zij treedt in werking met ingang van een door Ons te bepalen tijdstip, dat voor de verschillende artikelen of onderdelen daarvan verschillend kan zijn'. Van vorenomschreven mogelijkheid tot gefaseerde invoering is door de wetgever gebruik gemaakt. Zo zijn thans reeds in werking getreden: - per 15 juni 1981: artikel 3 WAG (vaststelling bij gemeenteraadsbesluit van ge- bieden, waarin géén of nagenoeg géén land is gelegen); - per 10 november 1981: artikelen 30 en 31 WAG (betreffende de commissie be- heer landbouwgronden); - per 1 januari 1982: artikel 28, 29, 32-36 WAG (betreffende het BBL) en 57-59 WAG (betreffende het grondbankstelsel). Uit het vorenstaande blijkt, dat - anders dan artikel 69, lid 1 WAG bij lezing doet vermoeden - niet één be- paalde datum voor inwerkingtreding der wet is aan te geven. Gevolg hiervan is, dat voor de toepassing van de overgangsregeling aansluiting dient te wor- den gezocht bij de inwerkingtreding der verschillende wetsartikelen. Dit bete- kent, dat overeenkomsten tot vervreemding van land niet de goedkeuring van de grondkamer behoeven, indien ze vóór de datum van inwerkingtreding van artikel 6, lid 1 WAG zijn vastgelegd in een akte met een zekere dagtekening. d. In deze overgangsbepaling is géén eindtermijn vastgesteld, waarbinnen de hier bedoelde overeenkomsten moeten worden geëffectueerd door partijen en over- geschreven in de openbare registers. Dit is wel het geval bij de overgangsregeling van artikel 69, lid 3 WAG: 'De in deze wet opgenomen bepalingen inhoudende de wijziging van de Pachtwet zijn niet van toepassing op pachtovereenkomsten, aangegaan voor het in werking treden van deze wet en waarvan een schriftelijke pachtovereenkomst of een vonnis tot schriftelijke vastlegging aan de Grond- kamer ter goedkeuring ingezonden wordt binnen één jaar na het inwerkingtreden van deze wet'. e. Telslotte kan nog worden gewezen op een puur notariële kwestie. Aangezien artikel 69, lid 1 WAG verklaart 'deze wet is niet van toepassing', zou de notaris hieruit kunnen concluderen, dat in overgangsgevallen géén notariële verklaring onder het ter overschrijding aangeboden stuk hoeft te worden ge- plaatst. In deze conclusie wordt hij gesterkt bij het lezen van artikel 2, lid 2 en 3 WAG, omdat daar géén aparte voorziening is getroffen voor de in die gevallen te plaatsen verklaring. Teneinde de overschrijving te doen plaatsvinden zal de nota- ris blijkens artikel 2, lid 1 WAG echter toch de verklaring moeten plaatsen, dat bij de vervreemding voldaan is aan het bepaalde bij of krachtens de wet. B. De regeling van buitenwerkingstelling der toetsingscriteria ex artikel 60 WAG&#13;
Deze bepaling schept de mogelijkheid om per provincie het toetsingssysteem buiten werking te stellen. Hier is gedacht aan de situatie, dat in één of meer provincies de prijzen van land een zodanig niveau hebben bereikt, dat uit het oogpunt van prijsbe-heersing het middel der toetsingscriteria niet langer hoeft te worden gehanteerd. Deze terzijdestelling van de toetsingscriteria laat echter onverlet de mogelijkheid om in de betreffende provincie(s) het voorkeursrecht BBL in te stellen. De controle op de nakoming van dit voorkeursrecht berust in dat geval niet meer bij de grond-kamer, maar krachtens artikel 2, lid 3 WAG bij de notaris.&#13;
C. De ontheffingsregeling van artikel 64 WAG&#13;
Deze bepaling geeft voor landbouwgronden de Minister van Landbouw en Visserij en voor natuurterreinen de Minister van Cultuur, Recreatie en Maatschappelijk Werk de mogelijkheid om op aanvraag ontheffing der geldende toetsingscriteria te verlenen 'indien naar zijn oordeel sprake is van een bijzondere omstandigheid en ge-wichtige belangen tot het verlenen van een ontheffing aanleiding geven'. Hier is sprake van een soort hardheidsclausule, die valt te vergelijken met de fiscale hard-heidsclausule van artikel 63 der Algemene Wet inzake Rijksbelastingen, luidende: 'Onze Minister is bevoegd over bepaalde gevallen of groepen van gevallen tegemoet te komen aan onbillijkheden van overwegende aard, welke zich bij de toepassing van de belastingen wet kunnen voordoen'. Uit deze vergelijking blijkt, dat de hard-heidsclausule van artikel 64 WAG veel enger is dan gemelde fiscale hardheids-clausule. De ontheffingsmogelijkheid van de WAG is beperkt tot uitsluitend de toet-singscriteria. Zij biedt géén soelaas voor andere onbillijkheden, die zich kunnen voordoen bij toepassing van wetsvoorschriften, zoals het voorkeursrecht BBL. Een motivering voor deze beperking is niet te vinden. Aangenomen kan worden, dat de wetgever in deze (te) stringent heeft gekozen voor het algemeen belang (te allen tijde gediend met mogelijke realisatie van een bestaand voorkeursrecht) boven het belang van de individuele burger. Ingevolge lid 3 van het onderhavige wetsartikel kunnen aan een ontheffing beperkingen en voorschriften worden verbonden.&#13;
Hoe het ministeriële ontheffingsbeleid zich zal ontwikkelen, moet worden afge-wacht. In de Memorie van Antwoord (pag. 79) wilde de Minister van Landbouw en Visserij niet verder gaan dan het onder voorbehoud geven van enkele voorbeelden van gevallen, die tot ontheffing aanleiding zouden kunnen geven. Ter illustratie laten we hier de Minister zelf aan het woord: 'In het voorgaande zijn reeds de moge-lijkheden van ontheffing aan de orde geweest bij de verwerving van landbouwgrond door veehandelaren en bij de overdracht van participaties in samenwerkingsverban-den daterend van voor de invoering van het Burgerlijk Wetboek. Andere gevallen waarin ontheffingen zouden kunnen worden toegepast zijn de bestemming van land-bouwgrond voor bebossing, de verplaatsing van gehele bedrijven, verwerving van gronden voor de teelt van asperges (deze teelt vereist een speciaal type grond) en uitoefening van de landbouw voor wetenschappelijke of experimentele doeleinden. De praktijk van de toetsing zal echter ongetwijfeld nog een breed scala van bijzondere gevallen opleveren'. Voor de rechtszekerheid valt te wensen, dat het Ministerie er in slaagt een consistent ontheffingsbeleid op te bouwen. De openbaarmaking van veel voorkomende ontheffingsgevallen via ministeriële resoluties, zoals dit ook geschiedt met betrekking tot het kwijtscheldingsbeleid inzake successie- en schenkingsrecht, zou in dit opzicht een positieve bijdrage kunnen vormen.&#13;
D. De regeling van de toetsingsvrijstellingen ex artikel 6, lid 2 WAG&#13;
Verreweg de belangrijkste groep van uitzonderingen op de toetsingsregel vormen de vrijstellingen van artikel 6, lid 2 WAG. Evenals de eerder in dit hoofdstuk genoemde overeenkomsten met ministeriële ontheffing dienen de vrijgestelde overeenkomsten te worden voorgelegd aan de grondkamer. Dit laatste hangt samen met de taak, welke in dit kader aan de grondkamer is toegekend, namelijk uitoefening van controle op de toepasselijkheid der vrijstellingen. De term vrijstelling zou in dit opzicht verwarring kunnen wekken. Dat een overeenkomst is vrijgesteld krachtens artikel 6, lid 2, wil slechts zeggen dat hij niet is onderworpen aan de voor landbouwgronden en natuurterreinen geldende toetsingscriteria. Een dergelijke overeenkomst valt echter wel binnen de werkingssfeer van de wet; zij dient uit dien hoofde ook de sluis van de grondkamer te passeren. Hierbij vindt in alle gevallen een bepaalde vorm van toetsing door de grondkamer plaats, welke kan variëren van een simpele vaststelling, of sprake is van bloed- of aanverwantschap in de rechte lijn (lid 2, onder a), tot een diepgaand onderzoek naar de toekomstplannen van de verwerver (lid 2, onder f en g).&#13;
Hoewel het uit het oogpunt van uniformiteit begrijpelijk is, dat de wetgever alle vrij-gestelde overeenkomsten de grondkamer laat passeren, zou het, bezien vanuit het aspect van efficiency en kostenbesparing, verstandiger zijn geweest om de controle op de toepasselijkheid van een aantal vrijstellingen in handen te leggen van de notaris. Hierbij valt met name te denken aan de vrijstellingen onder a (familietransacties), onder h (scheiding en deling van een ontbonden huwelijksgoederengemeenschap of een nalatenschap) en onder i (vervreemding ingevolge een uiterste wilsbeschikking). Daar met name in de agrarische sector een belangrijk deel van de overeenkomsten tot vervreemding van land onder deze drie vrijstellingen zullen vallen, had men, zonder afbreuk te doen aan de doelstellingen van de wet, veel administratieve rompslomp kunnen besparen, door de controle hierop door de notaris te laten verrichten. Op die manier zou bovendien de taakverzwaring van de grondkamers en de ongetwijfeld daarmede gepaard gaande vertraging in de behandeling van zaken aanzienlijk zijn ingeperkt.&#13;
Over de vrijstellingen van artikel 6, lid 2 WAG is reeds een uitstekende verhandeling verschenen van de hand van mr. A.H.T. Heisterkamp, getiteld 'Enige gedachten met betrekking tot de vrijstellingen in de Wet agrarisch grondverkeer' (De Pacht december 1981, pag. 517 e.v.). Lezing van diens kritische gedachten kunnen wij ten zeerste aanbevelen. Teneinde doublures daarmede zoveel mogelijk te vermijden, be-perken wij ons hierna hoofdzakelijk tot het plaatsen van kanttekeningen bij enkele der in artikel 6, lid 2 WAG opgenomen vrijstellingen.&#13;
1. Overeenkomsten tussen bloed- of aanverwanten in de rechte lijn of met een&#13;
pleegkind (artikel 6, lid 2, onder a)&#13;
Het doel van deze vrijstelling is blijkens de Memorie van Antwoord (II, pag. 35) de bedrijfsopvolging in de agrarische sector niet te laten belemmeren door landbouw-kundige toetsing. Men kan zich afvragen, of deze vrijstelling door haar redactie haar doel niet voorbijschiet. Immers niet slechts de rechte neerdalende lijn, maar ook de rechte opgaande lijn is vrijgesteld. Aan deze vrijstelling werd niet de voor-waarde verbonden, dat de vervreemding moet geschieden in het kader van een be-drijfsopvolging. In de hiervoor gememoreerde passage uit de Memorie van Ant-woord wordt als motivering voor het ruime jasje van deze vrijstelling gegeven, dat het niet mogelijk is een zodanige omschrijving van het aldaar gebruikte begrip 'gegroeid opvolgersbelang' te geven, dat de grondkamers voldoende houvast kan worden geboden om ontduiking van de landbouwkundige toetsing tegen te gaan. Als consequentie van deze onmacht der wetgever resteerde haar slechts van twee kwaden het minste te kiezen. Uitsluitend de rechte neerdalende lijn vrijstellen had immers de agrarische praktijk geweld aangedaan. In die praktijk bestaat voor de ouders in geval van voortijdige bedrijfsbeëindiging door de opvolger in het alge-meen kontraktueel het recht het bedrijf weer tot zich te trekken teneinde dit ofwel zelf weer te gaan exploiteren ofwel te laten exploiteren door een andere bedrijfs-opvolger.&#13;
De speelruimte van de huidige vrijstelling is vooral ontstaan door het feit, dat de thans in artikel 6, lid 3 WAG ondergebrachte bloed- of aanverwanten in de tweede graad in het oorspronkelijke wetsontwerp waren opgenomen bij de groep familie-leden van artikel 6, lid 2, onder a. Krachtens artikel 6, lid 3 WAG zijn landtrans-acties met genoemde groep van bloed- of aanverwanten thans gedeeltelijk vrijgesteld van toetsing en wel in tweeërlei opzicht: a. wat betreft landbouwgrond geldt uitsluitend de toetsing aan de persoonsgebonden criteria (niet die aan de bedrijfsgebonden criteria); b. wat betreft natuurterreinen geldt geen enkele toetsing (artikel 6, lid 3 vermeldt, dat voldaan moet worden aan de criteria van artikel 8, lid 2, onder a of artikel 9, onder c, doch niet dat voldaan moet worden aan enig criterium van het voor natuurterreinen geldende artikel 8, lid 3). De voor bloed- of aanverwanten in de tweede graad van de zijlinie bij transacties met landbouwgrond geldende beperkte toetsing kan echter worden ontgaan via een tussentransactie met een vrijgestelde bloed- of aanverwant in de rechte opgaande lijn. Zoon X verkoopt landbouwgrond aan vader A, die op zijn beurt doorverkoopt aan zoon Y. 2. Uitoefening door de pachter van zijn voorkeursrecht tot koop (artikel 6, lid 2, onder d)&#13;
Ingevolge deze vrijstelling geldt géén toetsing voor de pachter, die - gebruik ma-kend van zijn voorkeursrecht tot koop - het gepachte van de verpachter koopt. Mede in verband met deze vrijstelling zijn krachtens artikel 66 WAG in de Pachtwet een aantal wijzigingen aangebracht, waardoor onder meer bij verpachting van land gelijksoortige toetsingscriteria gelden als bij vervreemding van land. Op deze wijze heeft men gepoogd de mogelijkheid om, via verpachting en uitoefening van het voorkeursrecht, aan de landbouwkundige toetsingscriteria der WAG te ontsnappen af te grendelen. Die poging is niet helemaal geslaagd. Deze vrijstelling biedt aan pachters van een klein stukje los land altijd nog de gelegenheid aan toetsing te ontkomen. Blijkens artikel 58, lid 1 Pachtwet is namelijk géén goedkeuring van de grondkamer nodig voor pachtovereenkomsten betreffende los land, hetwelk niet groter is dan 25 are. Deze kleine pachter heeft eveneens het voorkeursrecht tot koop van artikel 56b Pachtwet, mits de betreffende pachtovereenkomst voor tenminste zes jaren is aangegaan. Aldus kan die kleine pachter via de artikelen 58, lid 1 en 56b Pachtwet juncto artikel 6, lid 2, onder d WAG toetsing aan de criteria ontlopen. Aangetekend moet hierbij worden, dat de grondkamer blijkens artikel 58, lid 2 en 3 bevoegd is met ministeriële goedkeuring voor haar gehele ressort of voor een gedeelte daarvan bij besluit voor een bepaalde tak van bodemcultuur die oppervlakte van 25 tot 10 are te verlagen. Op de praktische betekenis van vorenomschreven ont-snappingsmogelijkheid komen we hierna nog terug bij bespreking van de volgende vrijstelling.&#13;
In verband met gemelde wijzigingen van de Pachtwet en deze vrijstelling kunnen nog een tweetal opmerkingen worden gemaakt: a. Het kiezen door de verkoper van de tussenweg van verpachting houdt het risico in, dat de koper als pachter zijn voorkeursrecht kan uitoefenen tegen de waarde in verpachte staat. Om die reden kan een vraagteken worden gezet bij de noodzaak om de vermeende ontduikingsmogelijkheid via het voorkeursrecht af te grendelen. b. Uit het oogpunt van prijsbeheersingsbeleid was de gelijkschakeling van vervreemding en verpachting voor de toepassing der toetsingscriteria overbodig. In de Pachtwet bestaat reeds een volledige wettelijke prijsbeheersing.&#13;
3. Vervreemding van land kleiner dan 50 are met een opstal (artikel 6, lid 2, onder f)&#13;
Ingevolge deze vrijstelling geldt géén toetsing bij vervreemding van land, dat kleiner is dan 50 are én tevens een eenheid vormt met een niet-agrarische opstal. Bedoelde opstal hoeft géén woonhuis te zijn. Voldoende is, dat die opstal niet gediend heeft of niet bestemd is om te dienen voor agrarisch gebruik. De reden van deze vrijstelling is, dat volgens de wetgever het doel van de wet nauwelijks gediend zou zijn met toetsing bij vervreemding van dergelijke kleine stukjes land, die behoren bij woon-huizen of bij andere opstallen, die niet dienen ter uitoefening van de landbouw. De grens van 50 are zal in de meeste gevallen toereikend zijn. Bij een oppervlakte groter dan 50 are, doch kleiner dan 75 are, lijkt het hiervoor besproken artikel 58, lid 1 Pachtwet partijen de helpende hand te willen reiken. In die situatie kan via de onder-havige vrijstelling eerst een opstal met 50 are land worden vervreemd zonder toet-sing. Indien tegelijkertijd het resterend gedeelte land wordt verpacht voor zes jaren, vindt géén toetsing van deze verpachting plaats. Na verloop van tijd kan middels uit-oefening van het voorkeursrecht door de pachter van de toetsingsvrijstelling van ar-tikel 6, lid 2, onder d (oneigenlijk?) gebruik worden gemaakt. Dit verhaal zal echter slechts opgaan, indien het gaat om een pachtovereenkomst, waarbij aan de daar-voor door de Pachtwet gestelde vereisten wordt voldaan. Bij een in het buitengebied gelegen villa met meer dan 50 are tuin zal men zijn toevlucht moeten nemen tot het aanvragen van een niet-land verklaring bij de grondkamer. Mocht zij een dergelijke verklaring weigeren, dan resteert slechts een beroep op de ministeriële ontheffing der toetsingscriteria.&#13;
4. Scheiding en deling van een ontbonden huwelijksgoederengemeenschap of een nalatenschap (artikel 6, lid 2, onder h)&#13;
Een overeenkomst tot scheiding en deling van een ontbonden huwelijksgoederen-gemeenschap of een nalatenschap is krachtens dit artikel vrijgesteld van toetsing. Wat betreft de ontbonden huwelijksgoederengemeenschap moet daarbij niet alleen gedacht worden aan eindiging van het huwelijk, maar tevens aan de andere in artikel 99 van het Burgerlijk Wetboek genoemde gevallen, zoals opheffing van de bestaande gemeenschap bij huwelijksvoorwaarden. Uitbreiding van de onderhavige vrijstelling met een vrijstelling voor scheiding en deling van een niet-huwelijkse gemeenschap, zoals die bestaat bij allerlei samenlevingsvormen, is tijdens de parlementaire behandeling wel aan de orde geweest, doch uitdrukkelijk door de Minister verwor-pen. In dergelijke gevallen zal men derhalve aangewezen zijn op het vragen van ministeriële ontheffing, waarbij de Minister voor verlening van ontheffing aanslui-ting zou kunnen zoeken bij de nieuwe samenwoningsregeling van artikel 24 Successiewet 1956.&#13;
5. Vervreemding ingevolge een uiterste wilsbeschikking (artikel 6, lid 2, onder i)&#13;
Teneinde discussie over de vraag, of bij een legaat sprake is van vervreemding in de zin der wet, te voorkomen, heeft de wetgever deze vrijstelling in de wet opgenomen. Op grond van deze bepaling zijn in ieder geval vrijgesteld van toetsing het legaat om niet, het legaat tegen inbreng en de testamentaire bij lastbevoordeling. Deze vrij-stelling opent voor de praktijk perspectieven. Men denke aan de volgende bij last-bevoordeling: een testateur legateert aan X een som in kontanten groot ƒ 100.000,-, onder verplichting voor X om aan Y vier hectare van zijn (X)land af te geven. In deze situatie is Y vrijgesteld van toetsing. Een testamentair overnemingsrecht zal naar onze mening niet onder deze vrijstelling vallen, omdat civielrechtelijk door de acceptatie van het aanbod een obligatoire overeenkomst tussen de erfgenamen en de gerechtigde tot stand komt, die gewoon getoetst zal moeten worden.&#13;
IV. Voldoen de uitzonderingsregels der WAG in de praktijk?&#13;
In het voorgaande hoofdstuk hebben we de uitzonderingsregels der WAG bekeken. Die regels zijn door de wetgever geconstrueerd voor die praktijkgevallen, waarin toepassing van het wettelijk regiem niet of niet voldoende valt te rechtvaardigen. De ontheffingsregels fungeren daarbij als sluitstuk. Zij kunnen als laatste redmiddel door partijen worden gehanteerd in specifieke gevallen, waarin de wetgever niet op een andere wijze in een aparte behandeling heeft voorzien. Doordat de ontheffingsregels der WAG beperkt zijn tot het niet-toepassen van de wettelijke toetsingscriteria, is het belang van een zorgvuldige construering der vrijstellings- en overgangsregels des te groter geworden. In hoeverre de wetgever hierin is geslaagd, zullen we in dit hoofdstuk onderzoeken aan de hand van enkele praktijkgevallen.&#13;
A. Inbreng van landbouwgrond in een gemeenschap&#13;
Ter afbakening van begrippen zal hier worden begrepen onder: - 'gemeenschap': de burgerlijke maatschap, de vennootschap onder firma of de commanditaire vennootschap; - 'inbreng': de verkrijging van eigendom van- of (binnen de werkingssfeer der WAG vallende) zakelijke genotsrechten op landbouwgrond door levering, geba- seerd op een overeenkomst tot inbreng. De blokkades, die de WAG kan opwer- pen tegen inbreng van een gemeenschap, zullen we hierna met een casus ver duidelijken. A sluit op 1 januari 1983 een voorovereenkomst met zijn neef X om gezamenlijk een maatschap op te richten. A verbindt zich bij die voorovereenkomst om - behalve zijn kennis, arbeid en vlijt - het tot dusverre door hem voor eigen rekening uitgeoefende landbouwbedrijf met alle daartoe behorende landbouwgrond in de maatschap in te brengen. X verbindt zich uitsluitend tot inbreng van zijn kennis, arbeid en vlijt.&#13;
De eerste blokkade, die de wet tegen effektuering van de plannen door partijen kan opwerpen, is toetsing aan de geldende criteria. Bij gemelde inbreng is slechts sprake van vervreemding door A van een deel der in te brengen landbouwgrond, namelijk voor zover hij niet zelf daarin krachtens het maatschapskontrakt gerechtigd zal blijven. In de gegeven casus wordt A als inbrenger derhalve niet getoetst, doch uitsluitend zijn neef X. Indien X niet aan de toetsingscriteria mocht voldoen, bestaat altijd nog de mogelijkheid ministeriële ontheffing aan te vragen. De tweede blokkade, die de WAG tegen de inbreng kan opwerpen, is het van kracht zijn van een voorkeursrecht BBL met betrekking tot de in te brengen land-bouwgrond. Deze blokkade kan niet door partijen worden ontlopen. Er bestaat in casu géén vrijstelling voor en ministeriële ontheffing van het voorkeursrecht is evenmin te verkrijgen. Indien de plannen van partijen door de WAG worden ge-blokkeerd, resteert hen slechts het bewandelen van zijwegen, zoals: - inbreng door A van enkel het genot, als bedoeld in artikel 1668 van het Bur- gerlijk Wetboek, van de landbouwgrond; - inbreng door A van de zogenaamde 'economische eigendom' van de land- bouwgrond. Zodra vervolgens de blokkades der WAG vervallen of opgeheven zijn, kan A alsnog de (juridische) eigendom van de landbouwgrond in de maatschap inbrengen.&#13;
In verband met het vorenstaande kan de vraag gesteld worden of blokkering door de WAG van de inbreng van landbouwgrond in een gemeenschap te rechtvaardigen valt. Het antwoord op deze vraag zou bevestigend moeten luiden, indien het mogelijk zou zijn om via inbreng in een gemeenschap een beoogde vervreemding te realiseren zonder enigerlei toetsing te ondergaan. Omdat in het wettelijk systeem een op de inbreng volgende scheiding eveneens getoetst moet worden, is dit niet het geval.&#13;
B. Scheiding van een gemeenschap&#13;
Een gemeenschap, in de zin als hier bedoeld, is aanwezig, wanneer één of meer goederen toebehoren aan twee of meer deelgenoten tezamen. De twee gemeenschap-pen, die kunnen worden onderscheiden, te weten de vrije- en de gebonden gemeen-schap, zullen hierna afzonderlijk worden behandeld met name omdat voor laatst-genoemde gemeenschap in artikel 19 WAG nog een speciale regeling staat vermeld.&#13;
1. Scheiding van een vrije gemeenschap&#13;
Een vrije gemeenschap, ook wel vrije mede-eigendom genoemd, kan onder meer ontstaan door een gezamenlijke verkrijging ten gevolge van: levering met als titel koop; levering met als titel legaat; toedeling bij scheiding van een nalatenschap. De problemen die zich bij een dergelijke gemeenschap in verband met de WAG kunnen voordoen, zullen hierna weer worden geïllustreerd aan de hand van een casus: A en B zijn vóór de inwerkingtreding van de WAG door aankoop gezamenlijk, ieder voor de onverdeelde helft, eigenaar geworden van een perceel landbouwgrond ter grootte van twee hectare. A en B, die beiden een niet-agrarisch beroep hebben, zijn géén bloed- of aanverwanten van elkander. A wil zijn aandeel in het perceel landbouwgrond afstoten. B, die zijn aandeel in ieder geval wil behouden, wenst het aandeel van A over te nemen. B voldoet niet aan de toetsingscriteria. Zal B in casu de overname van het aandeel van A door toedeling bij scheiding kunnen realiseren? Een meer theoretisch dan praktische oplossing hiervoor zou zijn, dat partijen gezamenlijk een rechterlijk bevel tot scheiding, als bedoeld in artikel 1112 van het Burgerlijk Wetboek, vragen. Indien daarop de rechter zelf de toedeling van het gehele perceel aan B bij vonnis verricht, kan bedoelde overname door B worden gerealiseerd. Voorwaarde daarvoor is wel, dat die toedeling bij vonnis (adiudicatio) als eenzijdige rechtshandeling wordt geacht niet onderworpen te zijn aan goedkeuring door de grondkamer. Voor het geval de rechter niet bereid mocht zijn zelf de scheiding tot stand te brengen, heeft het aanvragen door partijen van een bevel tot scheiding géén zin. Zij zal - nu B niet voldoet aan de toetsingscriteria -bij verlening toch niet door partijen op de gewenste wijze kunnen worden uitgevoerd.&#13;
Welke andere wegen staan A open om zijn aandeel in het perceel landbouwgrond te gelde te maken? Een eerste mogelijkheid is het verkopen van zijn aandeel aan een derde, die voldoet aan de toetsingscriteria. Het bewandelen van deze weg zal voor A vermoedelijk als nadeel hebben, dat hij genoegen moet nemen met een prijs beneden de helft der verkeerswaarde van het gehele perceel. De reden hiervan is, dat er slechts weinig gegadigden voor een dergelijk aandeel te vinden zullen zijn. Het gevolg van verkoop door A aan een derde zou kunnen zijn, dat B zijn aandeel eveneens kwijt raakt aan die derde. Als die derde namelijk na de aankoop een bevel tot scheiding en deling vraagt, zal het perceel landbouwgrond slechts aan hem toegedeeld kunnen worden. Een tweede mogelijkheid is het vragen door A van een rechterlijk bevel tot openbare verkoop, als bedoeld in artikel 1122 van het Burgerlijk Wetboek. Verlening door de rechter van dat bevel heeft tot gevolg, dat het gehele perceel publiekelijk wordt verkocht en B dientengevolge tegen zijn wil zijn eigen aandeel in het perceel kwijtraakt. Dit laatste in aanmerking genomen is de kans groot, dat de rechter het verzoek tot verlening van een dergelijk bevel niet zal inwilligen. Gezien het vorenstaande kan men concluderen, dat binnen het huidige kader van de wet een bevredigende oplossing niet aanwezig is.&#13;
Indien in deze casus naast de toetsingscriteria een voorkeursrecht BBL van kracht is, wordt de manoevreerruimte van partijen nog beperkter. Vergelijken we deze situatie met die waarin A en B als mede-eigenaren van verpachte landbouwgrond willen overgaan tot scheiding en deling, dan zien we dat de WAG géén vrijstelling kent van het voorkeursrecht BBL, terwijl de Pachtwet wel een vrijstelling kent van het voorkeursrecht van de pachter. Krachtens artikel 56e, onder c Pachtwet geldt het voorkeursrecht tot koop niet voor de pachter in geval van een overeenkomst tussen medegerechtigden, waarop de regels van de boedelscheiding van toepassing zijn.&#13;
In verband met het vorenstaande kan weer de vraag gesteld worden, of blokkering door de WAG van de scheiding van landbouwgrond door mede-eigenaren te rechtvaardigen valt? In aanmerking nemende het feit dat middels scheiding de eigen-domssituatie uitsluitend verandert voor wat betreft het aantal (mede-)eigenaren, me-nen wij te mogen stellen, dat dit niet het geval is. Het systeem van de wet werkt met name onbillijk, indien de mede-eigendom reeds vóór de inwerkingtreding der wet is ontstaan.&#13;
2. Scheiding van een gebonden gemeenschap&#13;
Van een gebonden gemeenschap, ook wel gebonden mede-eigendom genaamd, is onder meer sprake in geval van een (ontbonden) maatschap, vennootschap onder firma of commanditaire vennootschap. Bij scheiding van een dergelijke gemeenschap gelden de gewone regels der WAG. In bepaalde gevallen geldt tevens de speciale regel van artikel 19 WAG. Krachtens laatstgenoemd wetsartikel vordert de Minister, dat de verwerver van landbouw-grond een pachtovereenkomst sluit met het BBL of met een door hem aan te wijzen pachter, als zich de volgende omstandigheden hebben voorgedaan: ontbinding van een gebonden gemeenschap binnen een tijdvak van zeven jaren, nadat landbouw-grond in die gemeenschap is ingebracht, gevolgd door scheiding en toedeling van die landbouwgrond aan een natuurlijke persoon of een rechtspersoon, waarna die schei-ding niet is goedgekeurd door de grondkamer. Op straffe van dwangverpachting wordt hier de verwerver van de toegedeelde landbouwgrond door de wetgever gedwongen de scheiding te laten goedkeuren door de grondkamer. Indien géén goedkeuring wordt aangevraagd of verkregen, dreigt d wangver pachting.&#13;
De problemen, die zich bij scheiding van een gebonden gemeenschap kunnen voor-doen, zullen hierna weer worden geïllustreerd aan de hand van een casus. A en neef X hebben op 1 januari 1980 bij notariële akte een maatschap opgericht. A heeft daarbij in de maatschap zijn gehele landbouwbedrijf, inclusief land-bouwgrond, ingebracht; X enkele zijn kennis, arbeid en vlijt. In de maatschaps-overeenkomst is een verblijvingsbeding opgenomen, waarin is bepaald dat bij uit-treding of overlijden van één der maten alle tot het maatschapsvermogen behorende zaken verblijven aan de andere maat, indien deze het bedrijf der ontbonden maatschap mocht voortzetten. X overlijdt op 1 januari 1984 en A zet het bedrijf alléén voort. In deze casus zijn er voor wat de verblijving van de zaken der maatschap aan A betreft géén problemen, aangezien de overgangsregeling van artikel 69, lid 1 WAG van toepassing is. Indien de maatschap per 1 januari 1983 zou zijn opgericht, liggen de zaken anders. De oprichtingsakte der maatschap, met daarin opgenomen gemeld verblijvingsbeding, zou ter goedkeuring kunnen worden voorgelegd aan de grond-kamer. Verlening van die goedkeuring (bijvoorbeeld op 1 maart 1983) heeft tot ge-volg, dat bedoeld verblijvingsbeding als voorwaardelijke toedeling bij scheiding ge-durende zes maanden daarna de goedkeuring van de grondkamer heeft. In de gege-ven casus, waarin X overlijdt op 1 januari 1984, dient die verblijving echter opnieuw te worden goedgekeurd. A zit in de problemen, indien die verblijving niet wordt goedgekeurd. Redenen voor het niet verkrijgen der goedkeuring kunnen zijn, dat A niet voldoet aan de (inmiddels gewijzigde) toetsingscriteria of dat ten tijde van de ontbinding een voorkeursrecht BBL geldt. De krachtens het verblijvingsbeding automatisch werkende toedeling kan niet worden teruggedraaid en A, die oorspronkelijk de hem toegedeelde landbouwgrond heeft ingebracht, loopt het risico van de dwangverpachting. In casu valt deze dwangverpachting op generlei wijze te rechtvaardigen.&#13;
Welke verbeteringen zouden ter zake van de hiervoor onder A en B omschreven inbreng&#13;
en scheiding in de wet kunnen worden aangebracht?&#13;
Een verbetering van algemene aard, die zonder meer moet worden aangebracht, is het uitbreiden van de ontheffingsregeling tot het voorkeursrecht BBL. Hiermede kan een oplossing worden geboden voor die gevallen, waarin uitoefening van het voorkeursrecht tot evidente onbillijkheden zou leiden.&#13;
Voorts kan men zich afvragen, of het huidige systeem van de dubbele toetsing ge-handhaafd moet blijven. Thans geschiedt - behoudens ingeval van een vrijstelling - zowel toetsing bij het ontstaan van de mede-eigendom als bij de opheffing daarvan. Met name bij een gebonden gemeenschap is de stelling verdedigbaar, dat de inbreng slechts een voorlopige eigendomssituatie doet ontstaan en de scheiding moet uitwijzen of er een 'echte' vervreemding plaatsvindt. In die zienswijze zal de scheiding het moment van toetsing door de grondkamer casu quo uitoefening van het voorkeursrecht BBL moeten zijn. Bij een vrije gemeenschap spreekt deze visie minder aan, omdat zij wel ontstaat tengevolge van een vervreemding in de zin der wet.&#13;
Het is denkbaar, dat men een algemene vrijstelling bij inbreng in een gebonden ge-meenschap te ver vindt gaan. Uitgaande van het principe, dat ontduiking van de WAG via inbrengconstructies moet worden tegengegaan, zal er weinig bezwaar tegen bestaan om slechts vrijstelling te verlenen, indien die ontduiking niet hoeft te worden gevreesd. Om die reden is het gerechtvaardigd te pleiten voor vrijstelling, zowel van de toetsingscriteria als van het voorkeursrecht BBL, indien inbreng geschiedt in het kader van een in haar geheel ingebrachte onderneming (naar analogie van de vrijstelling van overdrachtsbelasting, als bedoeld in artikel 15, lid 1, letter e van de Wet op belastingen van rechtsverkeer). Deze analogie met laatstgenoemde wet (zie artikel 15, lid 1, letter f) voortzettend zou het tevens billijk zijn om de scheiding van een gebonden gemeenschap vrij te stellen, indien en voor zover daarbij toedeling van land plaatsvindt aan de inbrenger of iemand die als rechtverkrijgende onder algemene titel van de inbrenger in het toegedeelde land was gerechtigd.&#13;
C. Openbare verkoop&#13;
Onder het regiem van de WAG geniet de openbare verkoop geen aparte behandeling. Dit betekent, dat de koper van land in een veiling in principe wordt getoetst aan de criteria en dat een van kracht zijnd voorkeursrecht BBL niet door een dergelijke verkoop terzijde kan worden geschoven. Zowel de vrijwillige- als gedwongen open-bare verkoop vallen mitsdien binnen de werkingssfeer der wet. Aangezien speciaal de gedwongen openbare verkoop een onderwerp is, dat tot schrijven aanzet, zullen we ons hierna daartoe beperken.&#13;
Bij de gedwongen openbare verkoop - verkoop krachtens wetsbepaling of bevel van de rechter, executoriale verkoop of verkoop krachtens artikel 1223, lid 2 van het Burgerlijk Wetboek door een eerste hypotheekhouder - zullen zich in de praktijk grote, zo niet onoverkomelijke problemen voordoen. Beperken we ons hierbij in eerste instantie tot de toetsing van de koper van land in een veiling aan de criteria. Hoe de Minister over deze toetsing denkt, valt te lezen in de Memorie van Antwoord II (pag. 41): 'De toetsing geschiedt na verkoop doch voor levering. Het betekent wel dat, wil openbare verkoop zinvol zijn, de aspirant-bieders zich ervan moeten over-tuigen dat ze aan de eisen van de landbouwkundige toetsing voldoen. Dit kan op twee manieren geschieden: de aspirant-koper kan een ontwerp-overeenkomst aan de Grondkamer ter toetsing voorleggen of de aspirant-koper moet zelf nagaan of hij aan de eisen voldoet. Doorgaans zal een koper, gezien het kwantitatieve karakter van de toetsingscriteria, op vrij eenvoudige wijze kunnen vaststellen of hij aan de criteria voldoet. Uiteraard blijven er grensgevallen bestaan, doch de risico's voor de openbare verkoping achten de ondergetekenden niet groter dan het risico dat een bieder achteraf niet kredietwaardig blijkt te zijn'. Dat de Minister hier het risico, dat de aspirant-koper er niet in slaagt vóór de veiling vast te stellen of hij het te veilen land mag kopen, bagatelliseert moge blijken uit het volgende overzicht: a. De door de aspirant-koper ingezonden ontwerp-overeenkomst wordt niet tijdig door de grondkamer behandeld (in de wet staat daarvoor nergens een termijn vermeld). Dit zal zich vooral voordoen, indien er strenge criteria van kracht zijn. b In geval van een negatieve beslissing van de grondkamer inzake een ontwerp- overeenkomst zal de betreffende aspirant-koper in het algemeen géén tijd meer resteren om alsnog vóór de veiling in beroep te gaan tegen die beslissing bij de Centrale Grondkamer.&#13;
c. De aspirant-koper, die niet voldoet aan de toetsingscriteria, zal vermoedelijk niet tijdig kunnen beschikken over een door hem gevraagde ministeriële ontheffing.&#13;
d. De tijdsduur tussen het bekendmaken en het houden van de veiling zal veelal te kort zijn om veilige beleggers en rechtspersonen, niet zijnde beleggers, voldoende gelegenheid te geven die maatregelen te nemen, die nodig zijn om als kopers te kunnen optreden (zie de artikelen 10 en 13 WAG).&#13;
In verband met vorenstaande is het aannemelijk, dat het aantal</content><legacyfootnotes/><footnotes><footnote/></footnotes><auteurs>F.M. Borgman &#13;
J.H. Kappert</auteurs><published>1982-04-01 00:00:00</published><modified>1982-04-01 00:00:00</modified><editiondate>1982-04-01</editiondate><htmlpath>https://denhollander.info/artikel/6462</htmlpath></article>
</articles></edition>