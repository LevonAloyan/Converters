<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9597</id><udhid>UDH:TvAR/9597</udhid><titel>Rechtspraak 5668. Sandee-Cosun (TvAR 2011/5668)</titel><searchwords><searchword>TvAR 11/12/2011</searchword><searchword>TvAR 2011/5668</searchword><searchword>UDH:TvAR/9597</searchword></searchwords><attachments><attachment><name>TvAR2011_11_12_07_Rechtspraak_5668.pdf</name><extention>pdf</extention><url>https://denhollander.info/download/8365/ci</url></attachment></attachments><inleiding>Pacht. Procesrecht. Tardieve grieven in hoger beroep.&#13;
[Burgerlijk Wetboek, art. 7: 370, 380; Wetboek van Burger­lijke Rechtsvordering, art. 131, 347]&#13;
Pachters vorderen vervangende schadevergoeding van hun voormalige verpachter, omdat de voormalige verpachter de aan hen verpachte grond niet aan hen, maar aan der­den heeft verkocht. Primair leggen zij daaraan ten grond­slag dat tussen hen en de voormalige verpachter een koop­overeenkomst tot stand is gekomen. Subsidiair leggen zij daaraan ten grondslag dat zij erop mochten vertrouwen dat uit de onderhandelingen met de voormalige verpachter een koopovereenkomst zou resulteren en dat het de voormali­ge verpachter om die reden niet vrij stond om de onderhan­delingen met pachters af te breken. De pachtkamer in eer­ste aanleg heeft de vordering afgewezen en heeft daartoe ondermeer overwogen dat de opdracht van de voormalige verpachter aan de rentmeester geen volmacht tot verkoop impliceerde en met die opdracht ook geen schijn van (ver­tegenwoordigings)bevoegdheid is gewekt. De daartegen ge­richte grieven van pachters zijn pas bij pleidooi aangevoerd. Volgens het hof zijn dit nieuwe grieven die buiten beschou­wing moeten worden gelaten, nu de voormalige verpachter niet ondubbelzinnig heeft ingestemd met een uitbreiding van de rechtsstrijd met deze grieven in hoger beroep. &#13;
Met noot E.H.M. Harbers&#13;
</inleiding><content>1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 26 maart 2010 en 29 oktober 2010, die de pachtkamer van de rechtbank Middelburg, sec­tor kanton, locatie Middelburg, tussen appellanten (hierna: Sandee en Rijk) als eisers en geïntimeerde (hierna: het Pen­sioenfonds) als gedaagde heeft gewezen. Van het vonnis van 29 oktober 2010 is een fotokopie aan dit arrest gehecht.&#13;
2 Het geding in hoger beroep&#13;
2.1 Het verloop van de procedure blijkt uit:&#13;
––de dagvaarding in hoger beroep van 26 november 2010;&#13;
––de memorie van grieven;&#13;
––de memorie van antwoord;&#13;
––de pleitnotities van de advocaten van partijen en de bij gelegenheid van de pleitzitting met toestemming van beide partijen overgelegde brieven van Sandee en Rijk van 3 januari 2009.&#13;
2.2 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald.&#13;
3 De vaststaande feiten&#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast.&#13;
3.2 Het Pensioenfonds verpachtte aan Sandee en Rijk perce­len landbouwgrond gelegen in de Broeder en Zusterpolder te Wolphaartsdijk, gemeente Goes, ter grootte van respectieve­lijk 31.20.70 ha en 45.07.25 ha. In dezelfde polder verpacht­te het Pensioenfonds bovendien percelen aan nog twee an­dere pachters.&#13;
3.3 Naar aanleiding van het voornemen van het Pensioen­fonds om alle percelen in de Broeder en Zusterpolder te ver­kopen, hebben er vanaf oktober 2008 gesprekken plaatsge­vonden tussen enerzijds J. van der Slikke, rentmeester, en anderzijds Sandee en Rijk en hun respectieve echtgenoten. Sandee en Rijk hebben elk aangegeven de aan hen verpach­te percelen geheel of gedeeltelijk te willen kopen. De twee andere pachters in de polder hebben aangegeven niet te wil­len kopen.&#13;
3.4 Alle percelen in de Broeder en Zusterpolder zijn in de­cember 2008 of januari 2009 verkocht aan de Koninklijke Maatschap tussen Eigenaren van Gronden in de Wilhelmi­napolder en de Oost-Bevelandpolder (hierna: de Maatschap Wilhelminapolder).&#13;
3.5 Bij brief van 29 januari 2009 heeft de Maatschap Wil­helminapolder schriftelijk aan Sandee en Rijk verklaard af­stand te doen van haar bevoegdheid de pachtovereenkomst op te zeggen op grond van de in artikel 7:370 lid 1 onder b Burgerlijk Wetboek bedoelde grond, kort gezegd dringend eigen duurzaam gebruik van het gepachte.&#13;
4 De motivering van de beslissing in hoger beroep&#13;
4.1 In dit geding vorderen Sandee en Rijk veroordeling van het Pensioenfonds tot schadevergoeding nader op te maken bij staat. Primair stellen Sandee en Rijk zich op het stand­punt dat door bemiddeling van Van der Slikke tussen het Pensioenfonds en hen een koopovereenkomst tot stand is ge­komen. Volgens hun subsidiaire standpunt mochten zij erop vertouwen dat uit de onderhandelingen met het Pensioen­fonds een koopovereenkomst zou resulteren en stond het in verband daarmee aan het Pensioenfonds niet vrij om de on­derhandelingen met Sandee en Rijk af te breken.&#13;
4.2 Bij het vonnis van 26 maart 2010 heeft de pachtkamer in eerste aanleg, nadat het Pensioenfonds een conclusie van antwoord had genomen, overeenkomstig art. 131 Wetboek van Burgerlijke Rechtsvordering een verschijning van par­tijen ter terechtzitting bevolen. Volgens de laatste volzin van genoemd artikel staat tegen deze beslissing geen hogere voorziening open. Sandee en Rijk kunnen in hun hoger be­roep tegen het vonnis van 26 maart 2010 dan ook niet wor­den ontvangen. Ten overvloede voegt het hof daaraan toe dat Sandee en Rijk tegen dat vonnis ook geen grieven heb­ben aangevoerd.&#13;
4.3 Bij het vonnis van 29 oktober 2010 heeft de pachtkamer in eerste aanleg de vordering van Sandee en Rijk afgewezen. Daartegen richten zich de grieven. Het hof zal die grieven zoveel mogelijk gezamenlijk bespreken.&#13;
4.4 Bij gelegenheid van de pleitzitting hebben Sandee en Rijk nieuwe stellingen betrokken.&#13;
4.5 In de eerste plaats hebben zij aangevoerd dat Van der Slikke niet op enig moment heeft meegedeeld dat hij voor de verkoop de goedkeuring van het Pensioenfonds nodig had, maar integendeel onomwonden heeft gesteld bevoegd te zijn tot verkoop, althans het vertrouwen heeft gewekt daartoe bevoegd te zijn (pleitaantekeningen mr. Van Beek onder 16). Aldus richten Sandee en Rijk zich klaarblijkelijk tegen het slot van rechtsoverweging 5 van het vonnis van de pachtkamer in eerste aanleg, volgens welke de opdracht van het Pensioenfonds aan Van der Slikke geen volmacht impli­ceerde en met die opdracht ook geen schijn van (vertegen­woordigings)bevoegdheid is gewekt. In grief I (zie memorie van grieven onder 11-16) leest het hof geen gemotiveerd be­zwaar tegen die overweging. Er is dus sprake van een nieu­we grief. Het Pensioenfonds heeft niet ondubbelzinnig in­gestemd met een uitbreiding van de rechtsstrijd in hoger beroep met deze grief, zodat de grief buiten beschouwing&#13;
dient te blijven. Ten overvloede overweegt het hof dat Van der Slikke als getuige heeft verklaard dat hij tegen Sandee en Rijk in het eerste gesprek heeft gezegd dat een verkoop de goedkeuring van het Pensioenfonds behoefde. In de ge­tuigenverklaringen van Sandee en Rijk en hun echtgenoten leest het hof ook niet de stelling die Sandee en Rijk nu be­trekken, namelijk als zou Van der Slikke gezegd hebben tot verkoop bevoegd te zijn, daargelaten de vraag of Sandee en Rijk op zo’n mededeling zonder meer zouden hebben mo­gen vertrouwen.&#13;
4.6 Sandee en Rijk hebben zich in de tweede plaats op het standpunt gesteld dat door bemiddeling van Van der Slik­ke een overeenkomst onder opschortende voorwaarde tussen &#13;
hen en het Pensioenfonds is tot stand gekomen en dat het Pensioenfonds vervolgens zich onvoldoende heeft ingespan­nen om de voorwaarde (namelijk dat in één transactie de ge­hele Broeder en Zusterpolder zou kunnen worden verkocht) in vervulling te doen gaan (pleitaantekeningen mr. Van Beek onder 15 e.v.), in verband waarmee artikel 6:23 Burgerlijk Wetboek meebrengt dat de voorwaarde als vervuld geldt. Sandee en Rijk hebben bij memorie van grieven echter niet het standpunt betrokken dat sprake is van een overeenkomst onder opschortende voorwaarde zodat ook in zoverre sprake is van een nieuwe grief. Het Pensioenfonds heeft ook in zo­verre niet met een uitbreiding van de rechtsstrijd ingestemd en tegen de nieuwe grief zelfs met zoveel woorden geprotes­teerd. Ook deze nieuwe grief dient derhalve buiten beschou­wing te blijven.&#13;
4.7 Uit hetgeen onder 4.5 is overwogen, volgt dat het hof er­van uit dient te gaan dat Van der Slikke niet bevoegd was om een koopovereenkomst tot stand te brengen en dat ook niet sprake is van de schijn van een zodanige bevoegdheid. Reeds op die grond kan geen sprake zijn van een door be­middeling van Van der Slikke tot stand gekomen koopover­eenkomst tussen Sandee en Rijk en het Pensioenfonds. Op dezelfde grond is geen sprake van een aan het Pensioen­fonds toe te rekenen vertrouwen dat uit de onderhandelin­gen met het Pensioenfonds een koopovereenkomst zou re­sulteren. Sandee en Rijk moesten ermee rekening houden dat Van der Slikke het resultaat van de onderhandelingen aan het Pensioenfonds ter goedkeuring diende voor te leg­gen. Sandee en Rijk hebben onvoldoende aangevoerd om te kunnen aannemen dat zij erop konden rekenen dat het Pen­sioenfonds die goedkeuring vervolgens zou verlenen. In dit verband is van belang dat uit de stellingen van Sandee en Rijk niet volgt dat zij konden menen wat betreft de door hen gepachte percelen als enigen (en in die zin op basis van “ex­clusiviteit”) als aspirant-koper in beeld te zijn. Voor zover Sandee en Rijk gemeend hebben dat zij op grond van hun voorkeursrecht erop konden rekenen dat zij in de gelegen­heid zouden zijn om te kopen, hebben zij eraan voorbijge­zien dat sinds 1 september 2007 volgens art. 7:380 lid 1 on­der e Burgerlijk Wetboek geen voorkeursrecht bestaat indien degene aan wie vervreemding plaatsvindt, schriftelijk ver­klaart afstand te doen van zijn bevoegdheid de pachtover­eenkomst op te zeggen op de in artikel 7:370 lid 1 onder b Burgerlijk Wetboek bedoelde grond.&#13;
4.8 Los van het voorgaande geldt nog het volgende. Uit de getuigenverklaringen die bij gelegenheid van het voorlo­pig getuigenverhoor door Sandee en Rijk en hun echtgeno­ten zijn afgelegd, volgt dat zij wisten dat het Pensioenfonds de polder in één transactie wilde verkopen en begrepen dat (in verband met de omstandigheid dat de twee andere pach­ters in de polder niet wilden kopen) verkoop aan hen ge­paard zou moeten gaan met een verkoop van de bij die an­dere pachters in gebruik zijnde percelen aan een derde. Dat die derde beschikbaar zou zijn, sprak niet vanzelf. Sandee en Rijk hebben het zo begrepen dat Van der Slikke naar die derde op zoek zou gaan en het is niet onbegrijpelijk dat zij vervolgens teleurgesteld zijn dat Van der Slikke niets meer van zich heeft laten horen. Een en ander laat echter onver­let dat Sandee en Rijk ook in verband met de onzekerheid of een derde voor de rest van de polder zou worden gevonden, er niet op hebben kunnen vertrouwen dat uit hun onderhan­delingen met Van der Slikke een overeenkomst met het Pen­sioenfonds zou resulteren.&#13;
4.9 Gelet op het voorgaande treffen de grieven geen doel. Sandee en Rijk hebben nog nader getuigenbewijs aangebo­den, maar dat aanbod betreft geen concrete feiten of omstan­digheden die (indien bewezen) afbreuk zouden kunnen doen aan hetgeen hiervoor is overwogen. Bovendien heeft reeds bewijslevering plaatsgevonden, zodat een nadere specificatie van het bewijsaanbod had mogen worden verwacht.&#13;
4.10 De slotsom is dat Sandee en Rijk in hun hoger beroep tegen het vonnis van 26 maart 2010 niet-ontvankelijk zijn en dat de grieven tegen het vonnis van 29 oktober 2010 alle fa­len, zodat dit vonnis dient te worden bekrachtigd. Het hof zal Sandee en Rijk, als de in het ongelijk gestelde partij, ver­oordelen in de kosten van het hoger beroep.&#13;
5 De beslissing&#13;
Het hof, recht doende in hoger beroep:&#13;
verklaart Sandee en Rijk niet-ontvankelijk in hun hoger be­roep tegen het vonnis van de pachtkamer van de recht­bank Middelburg, sector kanton, locatie Middelburg, van 26 maart 2010;&#13;
bekrachtigt het vonnis van de pachtkamer van de rechtbank Middelburg, sector kanton, locatie Middelburg, van 29 ok­tober 2010;&#13;
veroordeelt Sandee en Rijk in de kosten van het hoger be­roep, tot aan deze uitspraak aan de zijde van het Pensioen­fonds begroot op € 2.682,- voor salaris overeenkomstig het liquidatietarief en op € 640,- voor griffierecht.&#13;
Noot&#13;
In deze zaak vorderen twee teleurgestelde pachters schade­vergoeding van hun voormalige verpachter, die de verpachte grond niet aan hen heeft verkocht. Het Stichting Pensioen­fonds Koninklijke Cosun heeft, na onderhandelingen te heb­ben gevoerd met de pachters, de grond aan derden verkocht, de Maatschap Wilhelminapolder.&#13;
Het voorkeursrecht van pachters is gepasseerd met gebruik­making van de verklaring als bedoeld in artikel 7:380, eer­ste lid onder e BW, de verkoop aan de zgn. veilige verpach­ter. De koper heeft aan pachters laten weten afstand te doen van de bevoegdheid de pachtovereenkomst op te zeggen op grond van de in artikel 7:370 lid 1 BW bedoelde opzeg­gingsgrond, het dringend eigen duurzaam gebruik van het gepachte. In rechtsoverweging 3.4. is gesteld dat de gronden in december 2008 of januari 2009 zijn verkocht. De verkla­ring van de koper dateert van 29 januari 2009, zo blijkt uit rechtsoverweging 3.5. Dat zou er op kunnen duiden dat de verklaring niet tijdig is afgelegd. Immers in de wet is de be­paald dat de aspirant kopertevoren schriftelijk verklaart af­stand te doen. Na de vervreemding is dit niet meer mogelijk. Onder vervreemding als bedoeld in artikel 7:380 lid 1 onder e BW dient blijkens artikel 7:378 lid 1, laatste volzin BW te worden begrepen: overdracht van eigendom of vestiging of overdracht van erfpacht, opstal of vruchtgebruik. Navraag bij een der partijen heeft geleerd dat de eigendomsover­dracht heeft plaatsgevonden na 29 januari 2009. Met de ver­koop in rechtsoverweging 3.4. is aldus bedoeld de obliga­toire overeenkomst. Er is voldaan aan de voorwaarden van artikel 7:380 lid 1 onder e BW. Met de eigendomsoverdracht is het voorkeursrecht van de pachters niet geschonden.&#13;
De pachters stellen zich in dit geding op het standpunt dat er een koopovereenkomst tussen pachter en verpachter tot stand is gekomen en vorderen vervangende schadevergoe­ding. De koopovereenkomst zou tot stand zijn gekomen tus­sen de rentmeester als vertegenwoordiger van de verpach­ter en de pachters. Het Hof komt niet toe aan de vraag of er sprake is van een volmacht van de rentmeester die namens de voormalige verpachter handelde, dan wel of de rentmees­ter de schijn van vertegenwoordigingsbevoegdheid heeft ge­wekt. Het Hof leest in de memorie van grieven niet een ge­motiveerd bezwaar tegen een overweging van het vonnis van de pachtkamer in eerste aanleg, waarin de pachtkamer oordeelde dat de opdracht van de verpachter aan de rent­meester geen volmacht impliceerde. Dit bezwaar is eerst bij pleidooi aangevoerd en wordt door het Hof als een nieuwe grief beschouwd. De in artikel 347 lid 1 Rv besloten ‘twee-conclusie-regel’ brengt mee dat de rechter in beginsel niet behoort te letten op grieven die in een later stadium dan in de memorie van grieven, dan wel (in het geval van een in­cidenteel appel) in de memorie van antwoord worden aan­gevoerd. Een uitzondering op deze regel wordt onder meer aanvaard als de wederpartij ondubbelzinnig met de uitbrei­ding van de rechtsstrijd heeft ingestemd (HR 9 juni 2009, NJ 2010, 154). Dat was in dit geval niet gebeurd.&#13;
Uit een overweging ten overvloede volgt dat ook als die overweging wel op de juiste wijze bestreden zou zijn ge­weest, pachters met deze stelling geen succes zouden heb­ben gehad. De rentmeester heeft verklaard dat hij aan de pachters heeft laten weten dat een verkoop de goedkeuring van de verpachter behoefde. Dit roept de vraag op of deze expliciete mededeling nodig zou zijn geweest. Uitgangs­punt is dat de opdracht aan een makelaar tot bemiddeling bij de verkoop van een onroerende zaak geen volmacht inhoudt aan die makelaar tot het sluiten van een koopovereenkomst; met die opdracht wordt evenmin de schijn van bevoegdheid van de makelaar gewekt (HR 26 juni 2009, NJ 2010, 664 met noot Hijma). Uitgangspunt is dat de makelaar als bode optreedt, hij treedt niet als vertegenwoordiger op. Dat is al­leen anders als de wederpartij bijzondere omstandigheden kan aantonen op grond waarvan deze heeft aangenomen en mocht aannemen dat de makelaar niet als bode maar als ge­volmachtigde handelde. Ik zie geen reden om voor de be­middelingsopdracht aan een rentmeester anders te oordelen. In de NVM-voorwaarden is nadrukkelijk opgenomen dat de opdracht als zodanig geen volmacht tot het sluiten van over­eenkomsten namens de opdrachtgever inhoudt. In de voor­waarden voor rentmeesters (Regeling van Rentmeesters 2010) is in artikel 4 is opgenomen dat de opdrachtgever de rentmeester een volmacht verleent voor alle werkzaamheden en handelingen die redelijkerwijs noodzakelijk zijn ter uit­voering van de opdracht en eventuele incidentele werkzaam­heden, waaronder het sluiten van overeenkomsten met der­den namens opdrachtgever. Alhoewel er tussen de algemene voorwaarden van de NVM en de RvR op dit punt wel een behoorlijk verschil te zien is, maakt dat mijns inziens niet dat de kwaliteit waarmee de rentmeester bij een opdracht tot bemiddeling bij verkoop handelt, een andere is dan die van een makelaar.&#13;
Ook het beroep van pachters op het vertrouwen dat er een overeenkomst tot stand zou komen, slaagt niet. Naast het ge­geven dat de rentmeester geen schijn van (vertegenwoor­digings)bevoegdheid heeft gewekt, is onvoldoende aan­gevoerd dat de pachters er op konden rekenen dat het Pensioenfonds aan hen zou verkopen. De pachters wisten dat het Pensioenfonds de gronden in de polder in één trans­actie wilde verkopen en dat de rentmeester nog op zoek moest naar een derde partij. Toen er een gegadigde voor het geheel in beeld kwam, stond het het Pensioenfonds vrij om aan deze gegadigde te verkopen. De pachters hebben in dat opzicht geen bijzondere positie. Tot 1 september 2007 was het voorkeursrecht veelal een blokkade om aan een derde te verkopen. Dat is met de invoering van de verkoop aan de zgn. veilige verpachter veranderd. Het voorkeursrecht kan nu redelijk eenvoudig worden gepasseerd. Tot 1 september 2007 had de verpachter om een dergelijke transactie te kun­nen bewerkstelligen, de grondkamer moeten verzoeken te bepalen dat er een ernstige reden is om het voorkeursrecht van de pachter te passeren. De jurisprudentie gewezen on­der artikel 56e, lid 2 Pachtwet laat zien dat verkoop van één complex reden kan zijn het voorkeursrecht van de pachter te passeren, waarbij van belang is of de verkoop in zijn ge­heel een hogere opbrengst geeft (zie Houwing/Heisterkamp, art. 56e, aant. 567o). De inhoud van artikel 56 e lid 2 Pacht­wet is teruggekeerd in artikel 7:380 lid 2 BW. Er is in de wet zelfs een uitbreiding opgenomen. Naast de grondkamer kan nu op grond van artikel 7:380 lid 1 onder d BW ook de pachtrechter gevraagd worden te oordelen dat de verpach­ter een ernstige reden heeft om de pachter niet in de gele­genheid te stellen eigenaar te worden. Het lijkt er op dat de praktijk aan deze (extra) mogelijkheid geen behoefte heeft en met de verkoop aan de veilige verpachter goed uit de voeten kan.&#13;
E.H.M. Harbers&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen en Th.C.M. Wil­lemse</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9597</htmlpath></article>
</articles></edition>