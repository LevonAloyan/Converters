<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1987</searchword><id>6319</id><udhid>UDH:TvAR/6319</udhid><titel>Een bespreking van vier opstellen over niet-westers agrarisch recht uit de bundel 'Recht in ontwikkeling'</titel><searchwords><searchword>TvAR 3/1987</searchword><searchword>UDH:TvAR/6319</searchword></searchwords><attachments><attachment><name>1987_nr 3_Artikel_Strijbosch.pdf</name><extention>pdf</extention><url>https://denhollander.info/download/6103/ci</url></attachment></attachments><inleiding>De vakgroep Agrarisch recht van de Landbouwuniversiteit Wageningen heeft bij&#13;
zijn eerste lustrum een bundel uitgegeven, getiteld 'Recht in ontwikkeling'. Enkele&#13;
medewerkers aan deze bundel behandelen onderwerpen in de sfeer van het nietwesterse&#13;
recht. Hun opstellen, in totaal vier stuks, lenen zich voor een afzonderlijke&#13;
bespreking.&#13;
De artikelen in kwestie bestrijken uiteenlopende wereldregio's, onder meer Indonesië&#13;
(Ambon, Minangkabau, Bali), Zuid-Azië (Sri Lanka) en West-Afrika (Sierra&#13;
Leone) en vragen aandacht voor een diversiteit van regels en instituties in het nietwesters&#13;
agrarisch recht. Zij hebben gemeen dat zij alle, op eigen wijze, een bijdrage&#13;
leveren aan de lopende discussie over de relatie tussen recht en ontwikkeling. In&#13;
kringen van politici, ambtenaren, juristen, economen en ontwikkelingsdeskundigen in&#13;
de meeste niet-westerse landen (en ook wel daarbuiten), overheerst de mening dat recht&#13;
een geschikt instrument is om economische verandering en 'modernisering' te&#13;
realiseren. Deze mening - een soort paradigma in die kringen - veronderstelt de&#13;
noodzaak van actief rechtsbeleid van de kant van de centrale overheid. Met name&#13;
zou zij dienen te streven naar de invoering van gecodificeerd eenheidsrecht. De lokale&#13;
volksrechten van de diverse samenlevingen worden in deze visie beschouwd als een&#13;
obstakel in het ontwikkelingsproces. In elk der opstellen wordt expliciet of impliciet&#13;
aandacht besteed aan deze visie op de ontwikkelingsproblematiek. Ik zal de opstellen&#13;
nu eerst met enkele zinnen samenvatten om ze daarna te bespreken met bijzondere&#13;
aandacht voor hun hiervoor genoemde gemeenschappelijke oriëntatie.</inleiding><content>F. von Benda-Beckmann, 'Leegstaande luchtkastelen'. Sinds 1960 bestaat in Indonesië&#13;
een 'Agrarische Basiswet' - een stuk codificatie dat voorziet in (onder&#13;
meer) individualisering en registratie van landbouwgronden. Door de bevolking in&#13;
Ambon en Minangkabau (en elders in Indonesië) wordt deze wet vrijwel genegeerd.&#13;
Dit gebeurt niet uit afkeer van de moderne Basiswet en uit voorliefde voor het traditionele&#13;
adatrecht, maar wordt ingegeven door zakelijke motieven. De nieuwe wet&#13;
heeft namelijk kenmerken (inzake structuur, indeling, categorisering enz.), zo afwijkend&#13;
van die van rechtsregels, praktijken en denkwijzen in de diverse Indonesische&#13;
gemeenschappen, dat hij daar eenvoudigweg onhanteerbaar is. Eigendom van grond is&#13;
bijvoorbeeld in de Agrarische Basiswet de centrale categorie, maar in het adatrecht op&#13;
Ambon staan rechten op aanplantingen centraal. Acceptatie van de nieuwe wet zou&#13;
aldus leiden tot chaos in de samenleving. Daarbij komt dat de eerstbetrok-kenen - de&#13;
boeren - heel goed weten dat registratie van grond duur is, niet tot meer rechtszekerheid, maar wel tot meer bureaucratische controle leidt. Het idee om&#13;
via een nieuwe agrarische wetgeving modernisering te bereiken blijkt aldus (vooralsnog)&#13;
een luchtkasteel te zijn.&#13;
J. Spiertz, 'Vreemde gasten: een casus uit Bali'. Het 'beschikkingsrecht' was in&#13;
de koloniale tijd een term voor een soort algemeen beheersrecht door Indonesische&#13;
dorpsgemeenschappen over hun traditionele grondarealen. In dezelfde Agrarische&#13;
Basiswet is dit beschikkingsrecht, dat eventuele gouvernementele aanspraken terzijde&#13;
stelt, als hak ulayat erkend, zij het dat het voor 'hogere belangen' van de staat&#13;
moet wijken. Het hak w/ayaZ-artikel is in Bali een dode letter gebleven tot het bij&#13;
een conflict in een Balinees dorp kunstmatig tot leven werd gewekt. De centrale&#13;
overheid had een in dit dorp gelegen stuk grond, met inbegrip van een begraafplaats,&#13;
verkocht aan een hotelonderneming. De dorpelingen eisten de begraafplaats terug,&#13;
omdat deze voor het dorp magisch-religieuze betekenis had. De overheid beriep zich&#13;
op het feit dat het eventueel aanwezige hak ulayat door hogere belangen was doorkruist.&#13;
De dorpelingen, gretig inhakend op deze impliciete erkenning van het dorpsbeschikkingsrecht,&#13;
daagden toen de overheid uit haar betere recht te bewijzen. Dit&#13;
bleek niet mogelijk. Spiertz noteert dat niet alleen de centrale overheid, maar ook&#13;
dorpelingen, levend in de adatsfeer, in tijd van nood een nieuw stuk wetgeving heel&#13;
goed voor eigen doeleinden weten te gebruiken.&#13;
A. van Eldijk, 'Tussen volksrecht en overheidsrecht'. De veelal scheve verhouding&#13;
tussen (te lage) produktieprijzen van voedingsgewassen voor de boeren en (te hoge)&#13;
consumptieprijzen voor de consumenten wordt wel gezien als oorzaak van een stagnerende&#13;
produktie van voedingsgewassen in de Derde Wereld. Deze veronderstelling&#13;
bracht in Sierra Leone de overheid ertoe interventie te overwegen in de desbetreffende&#13;
tak van handel. Zo'n interventie zou hooguit kunnen geschieden op basis van&#13;
kennis van dit terrein, aldus Van Eldijk. Hij schetst vervolgens zeer gedetailleerd de&#13;
organisatie van de lokale voedselhandel, die plaatsvindt binnen verbanden ('arena's')&#13;
die deels samenvallen met de tribale ordeningssystemen en die deels onafhankelijk&#13;
daarvan bestaan. De handelsarena's zijn zeer gestructureerd: ze zijn doordrenkt&#13;
van regulering, ordening, prijsafspraken, quasi-monopolies, formele en informele&#13;
handelsassociaties. Diverse functionarissen (market-chiefs, productionschiefs&#13;
enz.), deels verbonden met gouvernementele en deels met tribale gezagsstructuren,&#13;
voeren ieder binnen hun eigen kring bestuur en jurisdictie. Het bestaan van&#13;
deze hoogontwikkelde systemen van 'self-regulation' in Sierra Leone (en niet alleen&#13;
daar, ook in westerse landen) brengt Van Eldijk tot de uitspraak dat niet zonder&#13;
meer ter oplossing van ontwikkelingsproblemen in Sierra Leone, en elders in de Derde&#13;
Wereld, het westerse model van eenheidsrecht als 'ontwikkelingsgift' dient te&#13;
worden 'uitgevent'.&#13;
F. Bouman en R. Houtman, 'Pandhuiskrediet in ontwikkelingslanden'. Institutionele&#13;
financiering ten behoeve van landbouwdoeleinden wordt door ontwikkelingsdeskundigen&#13;
vrij algemeen beschouwd als een belangrijk 'ontwikkelingsinstrumentarium'.&#13;
Hoewel bij deze vorm van kredietverlening de rente laag is, is hij desondanks&#13;
vanwege bijkomende voorwaarden, formaliteiten en bureaucratische controles,&#13;
niet zeer populair in Zuid-Azië. Men heeft daar veel meer behoefte aan soepele&#13;
en eenvoudig te verstrekken 'overbruggingskredieten', te bestemmen voor bijzondere (nood)gevallen. Het pandhuiskrediet voorziet in deze behoefte. In Sri Lanka levert&#13;
de overheid via haar eigen banken ook daadwerkelijk (en bij wijze van gunstige&#13;
uitzondering: elders in Azië gebeurt zoiets zelden) deze vorm van krediet. Pandhuizen&#13;
in de informele sector zuigen echter de meeste klanten weg, omdat zij beter ingespeeld&#13;
zijn op de sociale behoeften. Zij opereren sneller, soepeler, informeler en&#13;
discreter. De auteurs bepleiten algemene herwaardering van het in kringen van ontwikkelingsdeskundigen&#13;
veelal verguisde pandhuiskrediet. Zij adviseren bovendien&#13;
aan de overheden om in de leer te gaan bij pandhuisbeheerders werkend in de grijze&#13;
en informele circuits.&#13;
Tot zover de samenvatting van deze kleine maar bonte serie opstellen, waarvan&#13;
niet alleen de gekozen onderwerpen en regio's, maar ook de gevolgde benaderingswijzen&#13;
verschillend zijn. Het eerste opstel, van Von Benda-Beckmann, heeft een&#13;
theoretisch-vergelijkende oriëntatie en is op generalisering gericht; de overige drie&#13;
zijn empirisch-descriptief te noemen. De artikelen vullen elkaar echter over en weer&#13;
aan en vormen te zamen een hechte eenheid. Ze vertegenwoordigen een zeer geprononceerde&#13;
visie op de problematiek van 'recht en ontwikkeling', inhoudende een radicale&#13;
afwijzing van het geldende paradigma ter zake. De boodschap luidt: de overheid&#13;
die meent via introductie van wetgeving op gemakkelijke wijze een bijdrage te&#13;
leveren aan 'ontwikkeling', geeft zich over aan illusies. De aldus ontstane codificaties&#13;
blijken achteraf lege constructies, volgens Von Benda-Beckmann 'luchtkastelen',&#13;
te zijn, die hooguit, zoals Spiertz noteert, 'vreemde gasten' aantrekken, begerig&#13;
om deze constructies voor eigen doeleinden te gebruiken.&#13;
Het is niet voor de eerste keer dat het hier genoemde paradigma ter discussie&#13;
wordt gesteld en Von Benda-Beckmann heeft reeds enige jaren geleden in zijn inaugerale&#13;
rede een uitgesproken visie op deze materie laten horen. Dat de gegeven boodschap&#13;
ook nu nog fris en overtuigend klinkt, is vermoedelijk te danken aan een serie&#13;
van bijkomende factoren, die betrekking hebben op de presentatie.&#13;
In de eerste plaats is het aardig dat men als lezer niet de indruk krijgt met aprioristische&#13;
ideeën te worden geconfronteerd. De auteurs - allen waarachtige veldwerkers&#13;
met een voorliefde voor studies aan de onderkant van de samenleving -&#13;
geven hun mening als een uit het overige veldmateriaal voortvloeiende evidentie die&#13;
niet verzwegen kan worden. Het gezamenlijk standpunt wordt vanzelfsprekend nog&#13;
versterkt doordat in het theoretisch-vergelijkende artikel ook gegevens en bewijzen&#13;
uit de algemene literatuur worden aangehaald. Een ander pluspunt van de opstellen&#13;
is dat wordt aangegeven waarom eenvoudige juridische oplossingen niet werkzaam&#13;
zijn. De auteurs betogen, respectievelijk demonstreren dat de via centrale wetgeving&#13;
verzonden normatieve signalen niet in een normledige sociale ruimte terecht komen.&#13;
Deze ruimte vormt, zoals vooral de bijdragen van Van Eldijk en Bouman/Houtman&#13;
illustreren, een samenstel van 'arena's - dorps- en stamsamenlevingen, corporaties,&#13;
handelsassociaties, familiegroepen enz. - die alle als het ware van 'regulation'&#13;
doordrenkt zijn. De structuur van deze vormen van (self)regulation is doorgaans zo&#13;
specifiek, dat de van hogerhand verzonden normatieve signalen daarin eenvoudigweg&#13;
niet kunnen worden opgevangen en verwerkt. Tenslotte heeft de gegeven visie&#13;
op rechtsontwikkeling grote overtuigingskracht, doordat in elk der artikelen het denken, doen en laten van de desbetreffende justitiabelen - kortom, van mensen&#13;
- aan de orde gesteld wordt. Achtereenvolgens worden boeren in Ambon, dorpelingen&#13;
in Bali, kleinhandelaren, consumenten en producenten van voedingsgewassen in&#13;
Sierra Leone, en kleine kredietnemers in Sri Lanka in beeld gebracht. Wij lezen hoe&#13;
zij allen zich bij hun strijd om het bestaan niet, zoals gemakshalve wel wordt aangenomen,&#13;
laten leiden door irrationele, magische of traditionele denkwijzen. De justitiabelen&#13;
in deze bundel verschijnen als rationeel denkende en calculerende personen&#13;
die, zich behoedzaam bewegend door de jungle van rechtspluralisme, zich, net als&#13;
u en ik, sterk maken voor de belangen van zichzelf, hun familieleden en hun groepsgenoten.&#13;
En, over magie gesproken, ze blijken veel minder gevoelig voor de glamour&#13;
en retoriek van ontwikkelingsleuzen dan de academisch geschoolde ontwikkelingsmanagers.&#13;
Worden er oplossingen geboden om uit de impasse te geraken? Hier en daar kan&#13;
men uit de opstellen opmaken dat het uit oogpunt van ontwikkeling of 'modernisering'&#13;
eigenlijk onnodig is de bestaande ordeningssystemen te veranderen. Ook wordt&#13;
wel, bijvoorbeeld door Bouman/Houtman, gesuggereerd dat de overheid die met instellingen&#13;
in de volkssfeer wil concurreren, eerst bij die zelfde instellingen in de leer&#13;
moet gaan. In het algemeen is echter het advies dat vooraleer enige vorm van opzettelijke&#13;
verandering via wetgeving of andersoortige juridische interventie wordt overwogen,&#13;
onderzoek - gedetailleerd, degelijk en langdurig onderzoek - moet worden&#13;
verricht. En dit advies is, vanwege de ongunstige ervaringen met klakkeloze modernisering&#13;
die beschreven worden en vanwege de specifieke belangstelling van de&#13;
adviseurs, heel goed te begrijpen.&#13;
Ik meen dat hiermee de eerder onderscheiden sectie van de bundel 'Recht in ontwikkeling'&#13;
op hoofdlijnen is besproken en dat de afzonderlijke bijdragen interessant&#13;
en zelfs sociaal relevant genoemd mogen worden. Ik kan hieraan toevoegen dat de&#13;
algemene strekking van deze opstellen op hoofdlijnen correspondeert met die uit het&#13;
eerste deel van de bundel. De auteurs aldaar tonen eveneens voorkeur voor studies&#13;
van recht in de samenleving en zelfs voor vormen van 'self-regulation' in Nederland.&#13;
De diverse deelnemers hebben zodoende bewust, of misschien wel onbewust, het&#13;
profiel van de lustrumbundel bepaald en daarmee eveneens, naar men mag aannemen,&#13;
dat van de vakgroep Agrarisch recht in Wageningen.</content><legacyfootnotes/><footnotes><footnote/></footnotes><auteurs>Mr F. Strijbosch</auteurs><published>1987-03-01 00:00:00</published><modified>1987-03-01 00:00:00</modified><editiondate>1987-03-01</editiondate><htmlpath>https://denhollander.info/artikel/6319</htmlpath></article>
</articles></edition>