<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1994</searchword><id>6041</id><udhid>UDH:TvAR/6041</udhid><titel>Boekbespreking: W. Brussaard (red.), 'Hoofdlijnen van het agrarisch recht'</titel><searchwords><searchword>TvAR 4/1994</searchword><searchword>UDH:TvAR/6041</searchword></searchwords><attachments><attachment><name>1994_nr 4_Artikel_Heida.pdf</name><extention>pdf</extention><url>https://denhollander.info/download/5850/ci</url></attachment></attachments><inleiding>Zoals de lezer weet staat de Nederlandse landbouw bekend om zijn grote produktiviteit.&#13;
Het lijkt er op alsof dit ook een gunstige invloed heeft op de produktiviteit in de juridische&#13;
periferie van de landbouw. Zo beschikken wij al over vier boeken waarin het Pachtrecht&#13;
behandeld wordt (De Haan, Brunner, Houwing-Heisterkamp en Rodrigues Lopes).&#13;
Ook valt te wijzen op de talrijke artikelen in het tijdschrift 'Agrarisch Recht' waaronder&#13;
de preadviezen van de Vereniging voor Agrarisch Recht.&#13;
Het in 1993 onder redactie van W. Brussaard verschenen boek: 'Hoofdlijnen van het&#13;
agrarisch recht' is van deze produktiviteit het zoveelste bewijs. Ik hoop voor de uitgever&#13;
en de auteurs, dat de afzet van dit produkt wat vlotter verloopt dan de afzet van bijvoorbeeld&#13;
produkten als melk of tomaten.&#13;
Het boek van Brussaard c.s. beoogt het agrarisch recht in zijn geheel te behandelen.&#13;
Het bevat bijdragen van mw. ir. V.W.M.M. Ampt-Riksen, mr. J.G. Bongers, prof. mr. W.&#13;
Brussaard, prof. mr. Ch.P.A. Geppaart, mw. mr. H.M.J. Haerkens, mr. J.H. Lunshof, mr.&#13;
M. van der Velde en mr. H.C.A. Walda.&#13;
Mr. Bongers is griffier van de Centrale Grondkamer en tevens docent bij de vakgroep&#13;
Agrarisch recht van de Landbouwuniversiteit Wageningen.&#13;
Prof. mr. Geppaart is hoogleraar in het belastingrecht aan de Katholieke Universiteit&#13;
Brabant en tevens docent bij de genoemde vakgroep.&#13;
Mr. Lunshof is stafmedewerker juridische en fiscale zaken bij de Nationale Coöperatieve&#13;
Raad.&#13;
De overige auteurs zijn allen werkzaam bij de vakgroep Agrarisch recht van de Landbouwuniversiteit.&#13;
Blijkens het voorwoord hebben de auteurs bij het schrijven van het boek in het bijzonder&#13;
als doelgroep voor ogen gehad, studenten in het wetenschappelijk onderwijs en in het&#13;
(agrarisch) hoger beroepsonderwijs.&#13;
Behalve een algemeen getint hoofdstuk van de hand van Brussaard over de plaatsbepaling&#13;
van het agrarisch recht en van Van der Velde over 'Landelijk gebied en landbouw in&#13;
Nederland', onder meer over het gebruik van de ruimte door de landbouw en de economische&#13;
betekenis van de landbouw, bevat het boek negen hoofdstukken over verschillende&#13;
onderwerpen.</inleiding><content>Men kan zich afvragen of hoofdstuk 2 van de hand van Bongers over de organisatie&#13;
van de Nederlandse land- en tuinbouw, niet beter bij het algemene hoofdstuk, hoofdstuk&#13;
1, had kunnen worden ondergebracht. In de andere hoofdstukken komen de volgende onderwerpen aan de orde:&#13;
- Bestemming en inrichting van landelijke gebieden, W. Brussaard;&#13;
- Pachtrecht, H.C.A. Walda;&#13;
- Coöperaties, J.H. Lunshof;&#13;
- Agrarische produktie, M. van der Velde, met medewerking van Walda;&#13;
- Planten en dieren, H.M.J. Haerkens;&#13;
- Natuur en Landschap, V.W.M.M. Ampt-Riksen en W. Brussaard;&#13;
- Milieuwetgeving in de landbouw, W. Brussaard;&#13;
- Agrarisch belastingrecht, Ch.P.A. Geppaart.&#13;
Het boek bevat een beknopte beschrijving van de meest uiteen lopende onderwerpen&#13;
op de genoemde gebieden. Uit het uitstekende trefwoordenregister put ik de volgende,&#13;
volstrekt willekeurig gekozen, voorbeelden:&#13;
Bergboerenregeling, Beschikking extensivering akker- en tuinbouwprodukten, Breeder's&#13;
exemption, Doorschuiffaciliteit, Ecologische Richtlijn, Emissie-arme aanwendingstechniek,&#13;
Farmer's privilege, Functioneel rechtsgebied, Groenfonds, Kost- en&#13;
pensioncontract, Mac Sharry Plan, Muskusrattenbesluit, Nertsen-Ziektenwet, Nitraat-uitspoelingsgevoelige&#13;
gebieden, Particuliere terreinbeherende natuurbeschermingsorganisatie,&#13;
Polsuiker, Projectnota, Referentiehoeveelheid, Regeling luchtvervoer dieren,&#13;
Residubesluit, SLOM-quotum, UPOV-verdrag, Voorlopige Commissie Ethische Toetsing&#13;
Genetische Modificatie van Dieren en Zienswijze C.L.C.&#13;
De Breeder's exemption en het Farmer's privilege zijn beperkingen van het Kwekersrecht.&#13;
Het Groenfonds zal de tot de gemeenschappelijke uitvoeringsdienst gefuseerde landinrichtingsdienst&#13;
en de directie beheer landbouwgronden moeten financieren.&#13;
Polsuiker is de hoeveelheid netto geleverde bieten vermenigvuldigd met het door polarisatie&#13;
vastgestelde suikergehalte.&#13;
Een revisievergunning is een vergunning op grond van de Wet Milieubeheer die in de&#13;
plaats komt, ingeval van onder andere uitbreiding van de inrichting, van eerder verleende&#13;
vergunningen.&#13;
Het UPOV-verdrag is het internationaal verdrag tot bescherming van kweekprodukten.&#13;
De beknopte beschrijving houdt echter in dat bijvoorbeeld het melkquotum op anderhalve&#13;
bladzijde wordt besproken. Als men dit plaatst tegenover de Vele rechterlijke uitspraken&#13;
en de talrijke publikaties over dit onderwerp, dan kan men zich afvragen of de&#13;
lezer wel doorheeft dat hij een terrein met voetangels en klemmen betreedt.&#13;
Zoals uit de opsomming blijkt, bevat het boek veel details. De diepgang is echter wat&#13;
minder. Als het van belang wordt geacht mee te delen dat op grond van het arrest Vriend&#13;
(van het Hof van Justitie van de toen nog EEG) handelaren niet aangesloten behoeven te&#13;
zijn bij een keuringsinstelling (NAK) dan is het ook wel interessant te weten op grond&#13;
waarvan dat Hof deze uitspraak heeft gedaan (bladzijde 99).&#13;
Het hoofdstuk over de 'Coöperaties' (bladzijde 61 tot en met 75) beperkt zich voornamelijk&#13;
tot het beschrijven van de wettelijke regeling. Een belangrijk probleem bij de coöperatie&#13;
is de verhouding tussen het bestuur en de directeur. Het zou bijvoorbeeld&#13;
interessant kunnen zijn te lezen hoe men bij de Rabobank de verhouding tussen bestuur&#13;
en directie heeft getracht te regelen. Aan de financiering bij de coöperaties wordt driekwart&#13;
bladzijde besteed. Ik zou echter wel iets meer willen weten over de mogelijkheden van een grotere coöperatie om vreemd kapitaal aan te trekken. Met name zou een voorbeeld&#13;
uit de praktijk verhelderend kunnen werken.&#13;
Voor juridische studenten biedt het boek te weinig. Zo heb ik met genoegen de bijdrage&#13;
van Walda over het Pachtrecht gelezen (bladzijde 45 en volgende), maar mijns inziens&#13;
zullen juridische studenten om maar een voorbeeld te noemen, een boek van het niveau&#13;
van dat van Brunner in de Asser-serie moeten bestuderen om voor een tentamen in het&#13;
agrarisch recht te kunnen slagen. Daarbij komt, dat het boek, voor een algemene oriëntatie,&#13;
een introductie in het agrarisch recht, een overzicht in vogelvlucht om de lezer enthousiast&#13;
te maken voor het vak, te uitgebreid is. Maar ook te weinig aus einem Gusz&#13;
geschreven.&#13;
Met betrekking tot het agrarisch hoger beroepsonderwijs heb ik ook zo mijn aarzelingen&#13;
wat de geschiktheid van het boek betreft.&#13;
In ieder geval zal men, wil men met vrucht het boek kunnen gebruiken, zich eerst de&#13;
grondbeginselen van het recht eigen hebben moeten gemaakt. Ik weet niet of dit in het&#13;
leerprogramma past.&#13;
Walda (bladzijde 45) deelt mee, dat het overgrote deel van de cultuurgrond bij de boeren&#13;
in gebruik is op basis van een eigendomsrecht of een erfpachtrecht. Mag men het verschil&#13;
tussen pacht en erfpacht bekend veronderstellen bij de student? Of wat te denken&#13;
van het verschil tussen privaatrecht en publiekrecht en waartoe behoort dan het dwingend&#13;
recht. Of als Ampt-Riksen en Brussaard (op bladzijde 135) spreken over een kettingbeding.&#13;
Kan een H.B.O.-student zich hierbij iets voorstellen?&#13;
Afgezien van de wens het agrarisch recht te beschrijven kan men zich afvragen waar de&#13;
student het meest bij gebaat is.&#13;
Ik zou mij kunnen voorstellen dat enige kennis van het overeenkomstenrecht (het aangaan&#13;
van de overeenkomst, tekortkoming, produktaansprakelijkheid, verborgen gebreken),&#13;
het erfrecht, het huwelijksgoederenrecht en bijvoorbeeld het ontslagrecht, minstens&#13;
zo belangrijk is als te weten wat onder para-veterinairen moet worden verstaan, of het feit,&#13;
dat de minister op grond van de Landbouwwet voorschriften kan vaststellen met betrekking&#13;
tot het gebruiken en het vervoeren van fust (bladzijde 72).&#13;
Nog andere voorbeelden vallen te noemen:&#13;
De coöperatie, welke rechtsvorm in de periferie van de landbouw voorkomt, wordt wel&#13;
behandeld, maar niet de maatschap, toch geen onbekende ondernemingsvorm in de landbouw.&#13;
Waarom wel de Produktschappen behandeld en niet de Waterschappen?&#13;
Waarom wel aandacht besteed aan Pachtrecht, maar niet aan Hypotheekrecht, waarom&#13;
wel de rechtsgevolgen van de aanwijzing als beschermd natuurmonument beschreven,&#13;
maar niet de rechtsgevolgen van de aanvaarding van algemene voorwaarden door de zogenaamde&#13;
loonmester.&#13;
De onderwijsinstelling zal moeten beoordelen hoe uit een oogpunt van efficiency het&#13;
aantal voor de juridische vakken beschikbare studie-uren het beste kan worden gebruikt.&#13;
Zonder mij een oordeel aan te matigen over de didactische kwaliteiten van het boek,&#13;
betwijfel ik of de opzet van het boek het gemakkelijk maakt zich de leerstof eigen te maken.&#13;
Het voornamelijk beschrijvende, opsommende karakter zonder veel sprekende voorbeelden&#13;
maakt het opnemen van de stof mijns inziens niet gemakkelijk. Een ander punt is hoe de opzet van het boek zich verhoudt tot de met name ook in het&#13;
agrarisch hoger beroepsonderwijs voorkomende differentiatie. De student die zich op het&#13;
Milieurecht richt heeft geen behoefte aan het beantwoorden van vragen over de NAK of&#13;
de Landbouwcoöperatie. Van het Milieurecht zal hij daarentegen meer moeten weten dan&#13;
het boek biedt. Misschien heeft hij meer, om maar een voorbeeld te noemen aan het&#13;
'Memo Agrarisch Milieurecht' van de hand van mr. L. Bomhof uitgegeven door Kluwer.&#13;
Degene die zich op de akkerbouw, eventueel gecombineerd met landbouwmechanisatie,&#13;
richt heeft geen belang bij kennis over het bestaan van zogenaamde UDD-middelen&#13;
(bladzijde 112) die alleen door dierenartsen mogen worden gebruikt, maar wellicht wel&#13;
belang bij kennis van fytosanitaire maatregelen of verkeersvoorschriften met betrekking&#13;
tot landbouwwerktuigen. Wellicht is er een markt voor een soort studie-pockets. De huidige&#13;
reproduktietechniek schijnt het uitgeven van dergelijke pockets te hebben vereenvoudigd.&#13;
De waarde van het boek is mijns inziens die van een toegang tot bepaalde bronnen. Ik&#13;
noemde reeds het uitvoerige register. Ook valt de uitgebreide literatuurlijst te noemen.&#13;
Maar ook zal het boek als een uitgebreide, beschrijvende catalogus van de verschillende&#13;
regelingen dienst kunnen doen. Zo wordt op bladzijde 84 meegedeeld hoe ik aan de tekst&#13;
van het Nederlandse suikersysteem kan komen, namelijk door het aan te vragen bij het&#13;
Landbouwschap of bij een van de suikerfabrieken.&#13;
Tot slot: het boek bevestigt de indruk, dat de landbouw in ons land te maken heeft met&#13;
gebod op gebod en regel op regel. Verder blijkt uit het grote aantal ministeriële besluiten&#13;
en beschikkingen, dat bij de regelgeving in de Nederlandse land- en tuinbouw, het parlement&#13;
slechts een geringe rol speelt.</content><legacyfootnotes/><footnotes><footnote/></footnotes><auteurs>Mr. G. Heida</auteurs><published>1994-04-01 00:00:00</published><modified>1993-07-12 00:00:00</modified><editiondate>1994-04-01</editiondate><htmlpath>https://denhollander.info/artikel/6041</htmlpath></article>
</articles></edition>