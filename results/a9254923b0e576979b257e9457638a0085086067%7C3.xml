<edition><articles><article><jaar>1983</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1983</searchword><id>6444</id><udhid>UDH:TvAR/6444</udhid><titel>Jurisprudentieoverzicht Ruilverkavelingswet 1954</titel><searchwords><searchword>TvAR 9/1983</searchword><searchword>UDH:TvAR/6444</searchword></searchwords><attachments><attachment><name>1983_nr 9_Artikel_Dam.pdf</name><extention>pdf</extention><url>https://denhollander.info/download/6226/ci</url></attachment></attachments><inleiding>Art.28&#13;
Inleiding&#13;
In titel III van de Ruilverkavelingswet 1954 is de eerste paragraaf gewijd aan&#13;
het recht van de eigenaar. Eigenaar hier te verstaan in de uitgebreide zin van art. 1&#13;
van de wet. Paragraaf 2 bevat bepalingen omtrent de pacht, terwijl paragraaf 3 als&#13;
opschrift heeft: 'Bepalingen omtrent andere rechten'. Uit dit opschrift vloeit voort,&#13;
dat wanneer in art. 28 sprake is van zakelijke rechten, daaronder niet vallen die zakelijke&#13;
rechten die in artikel 1 reeds onder het eigenaarsbegrip zijn gebracht. Het&#13;
enige artikel van deze paragraaf, art. 28, specificeert nader omtrent welke rechten&#13;
het gaat en spreekt over 'de zakelijke rechten, het recht van huur en de lasten welke&#13;
op de onroerende goederen rusten'. Het artikel bepaalt dat deze rechten worden geregeld&#13;
of opgeheven onder regeling van de geldelijke gevolgen daarvan.&#13;
Het artikel bevat voorts een regeling omtrent de afkoop van een aantal rechten&#13;
en enkele speciale bepalingen omtrent hypotheek en conservatoire en executoriale&#13;
beslagen.&#13;
Onder 'de zakelijke rechten' zal men hier moeten verstaan alle zakelijke rechten&#13;
welke niet vallen onder het ruime begrip 'eigenaar' van artikel 1.&#13;
Wat onder 'lasten' moet worden verstaan is niet geheel duidelijk en de&#13;
rechtspraak is ook niet eenstemmig over de vraag of een bepaald recht daartoe wel&#13;
dan niet gerekend moet worden. Onder 'regeling' van een recht zal m.i. moeten worden&#13;
verstaan het vervangen van bestaande rechten door nieuwe rechten. Het bevat&#13;
dan in principe niet het nieuw vestigen van bepaalde rechten. In de praktijk speelt&#13;
deze kwestie vooral een belangrijke rol bij erfdienstbaarheden, waar men bij deze&#13;
categorie in feite te maken heeft met regelen, opheffen of vestigen. In het onderstaande&#13;
wordt de bestaande jurisprudentie in een aantal rubrieken ondergebracht&#13;
en besproken en wel a. huur, b. erfdienstbaarheden, c. lasten, d. oude zakelijke&#13;
rechten.</inleiding><content>a. Huur&#13;
l.HR 24 jan. 1967 nr. 290&#13;
Dit arrest had betrekking op huur van een jachtrecht. In geding was de vraag of de&#13;
huurder van het jachtrecht, wiens recht niet op de lijst van rechthebbenden was opgenomen,&#13;
zijn huurrecht niettemin kon doen gelden jegens de verkrijger in het kader van de ruilverkaveling van de kavel waarop het huurrecht betrekking had. De HR&#13;
overwoog daarbij als volgt:&#13;
' - Dat artikel 1612, eerste lid, van het Burgelijk Wetboek er toe strekt ingeval van&#13;
vervreemding van het verhuurde - en behoudens afwijkend beding - de huurder te&#13;
beschermen in dier voege, dat na eigendomsoverdracht van het verhuurde de verkrijger&#13;
van de eigendom gehouden is de huurovereenkomst gestand te doen;&#13;
dat dit in artikel 1612 van het Burgerlijk Wetboek neergelegde beginsel is herhaald&#13;
in artikel 5 van de Jachtwet voor huurovereenkomsten betreffende het genot&#13;
van de jacht ingeval van eigendomsoverdracht van de grond, terwijl hetzelfde beginsel&#13;
krachtens artikel 34, lid 1, van de Pachtwet geldt voor pachtovereenkomsten;&#13;
dat echter met eigendomsoverdracht in vorenbedoelde zin niet mag worden&#13;
gelijkgesteld eigendomsverkrijging ingevolge ruilverkaveling uit kracht van de&#13;
wet, aangezien voor deze wijze van verkrijging zowel omtrent pacht als omtrent&#13;
huur van in de ruilverkaveling begrepen onroerende goederen in de&#13;
Ruilverkavelingswet 1954 een regeling wordt gegeven, waarin het evenvermelde,&#13;
in artikel 1612 van het Burgerlijk Wetboek neergelegde beginsel wordt&#13;
afgeweken;&#13;
dat wat betreft de huur voor zoveel thans van belang in de Ruilverkavelingswet&#13;
1954 bij artikel 28, lid 1, is bepaald, dat bij elke ruilverkaveling uit kracht van de&#13;
wet bij het recht van huur, dat op de in de ruilverkaveling begrepen onroerende&#13;
goederen rust wordt geregeld of opgeheven onder regeling van de geldelijke&#13;
gevolgen daarvan, welke regeling of opheffing van het recht van huur krachtens&#13;
artikel 82 wordt opgenomen in het plan van toedeling, aan welk plan onder meer&#13;
ten grondslag wordt gelegd een lijst van rechthebbenden - welke laatstgenoemde&#13;
term blijkens artikel 1, lid 1, mede omvat degenen, die een recht van huur hebben&#13;
op in de ruilverkaveling begrepen onroerende goederen -, die overeenkomstig het&#13;
bepaalde in titel III, paragraaf 6, van de Ruilverkavelingswet 1954 wordt&#13;
opgemaakt;&#13;
dat op grond van deze bepalingen der genoemde wet - en gelet ook op&#13;
hetgeen te dezen artikel 27, lid 1, omtrent de pacht is bepaald - moet worden&#13;
aangenomen, dat ingeval van eigendomsver krijging ingevolge ruilverkaveling uit&#13;
kracht van de wet de huurder tegen de verkrijger als zodanig slechts rechten kan&#13;
doen gelden, indien en voor zover hij deze ontleent aan een regeling van het recht&#13;
van huur als bedoeld in artikel 28, lid 1, van de Ruilverkavelingswet 1954;'&#13;
De regel 'koop breekt geen huur' wordt hier doorbroken geacht door de titelzuiverende&#13;
werking van de ruilverkavelingsakte. In het kader van de ruilverkaveling is&#13;
het huurrecht verder non-existent. Overeenkomstig art. 60, derde lid, waarbij&#13;
wordt bepaald, dat slechts als rechthebbenden kunnen worden erkend zij die&#13;
voorkomen op de lijst van rechthebbenden of hun rechtverkrijgenden, kan in&#13;
ruilverkavelingsverband de huur niet meer overeenkomstig art. 28 worden&#13;
geregeld of opgeheven, nu dit recht niet op de lijst van rechthebbenden was&#13;
opgenomen.&#13;
2. Rb. Middelburg, 30 sept. 1981, Agr.R 1982/3559.&#13;
Hier betrof het het recht van huur op een viswater. Tussen partijen was in&#13;
geding de vraag of dit huurrecht al dan niet van rechtswege was komen te vervallen&#13;
door het passeren van akte van toedeling in ruil verkavelingsverband. De rechtbank overweegt&#13;
als volgt:&#13;
'2. Artikel 28 Ruilverkavelingswet bepaalt onder meer dat het recht van huur (op&#13;
een tot het ruilverkavelingsblok behorend onroerend goed) wordt geregeld of opgeheven&#13;
onder regeling van de geldelijke gevolgen daarvan. Op grond van deze bepaling&#13;
jo artikel 82, artikel 51 en artikel 1, lid 1 moet worden aangenomen dat ingeval&#13;
van eigendomsverkrijging ingevolge ruilverkaveling uit kracht van de wet de huurder&#13;
tegen de verkrijger als zodanig slechts rechten kan doen gelden, indien en voorzover&#13;
hij deze ontleent aan een regeling van het recht van huur als bedoeld in artikel 28&#13;
Ruilverkavelingswet. Vaststaat dat het onderhavige huurrecht in het kader van de&#13;
onderwerpelijke ruilverkaveling niet in een dergelijke regeling is opgenomen.&#13;
3. Volgens het standpunt van eiseres volgt uit het vorenstaande, dat gedaagde geen&#13;
rechten meer uit de huurovereenkomst dd. 18 april 1973 kan doen gelden.&#13;
4. Eiseres ziet hierbij over het hoofd, dat het huurrecht alleen daarom naast de zakelijke&#13;
rechten in artikel 18 is opgenomen, omdat het een zekere zakelijke werking&#13;
heeft, maar dat het huurrecht voor alles een persoonlijk recht is, voortspruitend uit&#13;
een contract, dat in principe - hier niet ter zake doende uitzonderingen daargelaten&#13;
- de ruilverkaveling overleeft. Nu eiseres contractueel jegens gedaagde verplicht is&#13;
hem het viswater in huur ter beschikking te stellen en nu zij daartoe in staat is omdat&#13;
zij - evenals voor de ruilverkaveling - samen met haar kinderen eigenares van de&#13;
litigieuze percelen is, moet de vordering worden afgewezen.'&#13;
Het verschil met het geval sub 1 is dat hier geen overgang van de kavel, waarop het&#13;
huurrecht rustte, aan een derde heeft plaatsgevonden, doch weer aan de oude eigenares&#13;
is toegedeeld. M.i. terecht neemt de rechtbank aan dat het persoonlijk huurrecht&#13;
de ruilverkaveling overleeft. De titelzuiverende werking van de akte van toedeling&#13;
heeft alleen betrekking op de zakenrechtelijke gevolgen van de overgang van de&#13;
kavels.&#13;
In dezelfde zin in WPNR 5405,1977 p.572 (Rechtsvraag). Hetzelfde dient m.i. ook te&#13;
worden aangenomen t.a.v. de pachtrechten in de ruilverkaveling. Aldus ook Rb.&#13;
Roermond 15 juli 1982 (binnenkort te publiceren in Agrarisch Recht C8). Vgl. tevens&#13;
Rb. Almelo 26 sept. 1979, Agr. R. 6, 1982 nr. 3558 (de overweging:'dat hij met&#13;
zijn verpachter tot een regeling van de pacht dient te komen') en Rb. Almelo 26 sept.&#13;
1979, Agr. R. 6, 1982 nr. 3560. In dezelfde zin Dr. M.A. Cohen in WPNR 5530,&#13;
1980 p. 591 e.v.&#13;
b. Erfdienstbaarheden&#13;
Zoals hierboven reeds opgemerkt kan bij deze categorie een onderscheid worden gemaakt&#13;
tussen regelen, opheffen en vestigen. Het overgrote deel heeft betrekking op&#13;
vestiging. Regeling&#13;
1. Rb. Leeuwarden 11 aug. 1977, P. 1978/3365&#13;
Het betrof hier een vordering tot schadeloosstelling wegens het vestigen van een&#13;
recht van reed over de toedeling van reclamant. Weliswaar bestond ook voor de ruilverkaveling&#13;
een recht van reed, doch door de ruilverkaveling is deze aanmerkelijk&#13;
verzwaard en is bovendien veranderd van aard. Het feit dat bij het plan van toedeling&#13;
geen bezwaar is gemaakt tegen deze erfdienstbaarheid laat onverlet de mogelijkheid&#13;
om bij de lijst der geldelijke regelingen voor een schadeloosstelling op te komen.&#13;
Het standpunt van de p.c. dat een eventuele schadeloosstelling moet zijn gebaseerd&#13;
op het proces-verbaal van aanwijzingen (art. 98) acht de Rb. in het algemeen&#13;
juist t.a.v. landbouwkundige problemen, maar t.a.v. een niet-agrarische kavel als&#13;
in casu opent de wet de mogelijkheid om ook andere schadevergoedingen te vorderen.&#13;
De Rb. stelt tenslotte ex aequo et bono een schadevergoeding van ƒ 12.000, -&#13;
vast, welke ten laste van de ruilverkaveling wordt gebracht.&#13;
2. Rb. Leeuwarden, 18 jan. 1979, P.1980/3451.&#13;
Een door reclamant ingebrachte kade wordt toegedeeld aan een ander ter ontsluiting&#13;
van diens toedeling. Reclamant maakt hiertegen bezwaren en wenst toedeling aan&#13;
hem van de kade. Weliswaar diende de kade voorheen ook wel als toegang voor de&#13;
bewuste kavels, maar volgens reclamant bestond terzake t.t.v. de inbreng geen erfdienstbaarheid&#13;
meer. Een poging tot minnelijke oplossing van de problemen&#13;
mislukt. De Rb. moet derhalve een beslissing nemen en overweegt dat er op dat moment&#13;
weliswaar als noodoplossing een andere ontsluiting bestaat, maar landbouwkundig&#13;
doet die ver onder voor ontsluiting via de betwiste kade. De r.c. heeft geen&#13;
kavelsplitsing gelast en nu partijen daaraan niet willen meewerken acht de Rb. zich&#13;
niet bevoegd alsnog tot kavelsplitsing over te gaan. Naar het oordeel van de Rb.&#13;
moet de aanspraak van reclamant op de kade op grond van diens inbreng wijken&#13;
voor het landbouwkundig belang van de ruilverkaveling. De in het plan van toedeling&#13;
opgenomen situatie is aldus gecreëerd op grond van het landbouwbelang onafhankelijk&#13;
van de vraag of de betreffende gronden bevoorrecht waren met een recht&#13;
van reed ten laste van het oorspronkelijke erf van reclamant.&#13;
Opheffing&#13;
3. Rb. Leeuwarden, 8 okt. 1970, P. 1971/3015&#13;
Een erfdienstbaarheid van weg is niet opgenomen op de lijst van rechthebbenden en&#13;
dientengevolge ook niet in het plan van toedeling. Hoewel geen bezwaar is gemaakt&#13;
tegen de lijst van rechthebbenden staat vast dat het bestaan van het recht door de&#13;
p.c. nimmer in twijfel is getrokken. In een bepaald stadium heeft de p.c. het bezwaar&#13;
van reclamant erkend en zelfs door een commissie van drie deskundigen de&#13;
schade doen vaststellen. Pas bij de behandeling door de r.c. is het niet voorkomen&#13;
op de lijst van rechthebbenden door de p.c. gebezigd als argument om reclamants&#13;
bezwaren af te wijzen. De Rb. is van mening dat onder deze omstandigheden het&#13;
niet voorkomen op het plan van toedeling moet worden gelijkgesteld met opheffing&#13;
van de erfdienstbaarheid. Op grond van een uitgebracht deskundigenadvies, waarbij de factor 35 wordt gehanteerd, wordt een vermogensschade aangenomen van&#13;
ƒ 16.002,-.&#13;
Vestiging&#13;
4. Rb. Assen, 19 juni 1962, P. 1964/1293&#13;
Art. 15 stelt als eis dat elke kavel zo moet worden gevormd, dat hij uitweg heeft op&#13;
een openbare land- of waterweg en zo mogelijk daaraan belendt. De vraag rees hier&#13;
op of aan deze eisen kan worden voldaan door vestiging van een erfdienstbaarheid.&#13;
De Rb. neemt aan dat dit mogelijk is, nu art. 15 niet voorschrijft dat het uitwegen&#13;
niet kan plaatsvinden via een recht van overweg.&#13;
5. Rb. Roermond, 29 april 1958, P. 1964/2492&#13;
Hier besliste de Rb. anders dan in het onder het vorige nummer genoemde geval.&#13;
Hier was echter ook een bijzondere situatie in het geding. Uitweg op en belending&#13;
aan de openbare weg was eenvoudig mogelijk door een aantal kavels toe te delen&#13;
aan reclamant i.p.v. aan de gemeente en aan de gemeente een andere gelijkwaardige&#13;
kavel toe te delen.&#13;
Onder deze omstandigheden acht de Rb. een erfdienstbaarheid van uitweg over&#13;
de aan de gemeente toegedachte kavels niet voldoende. Kennelijk had de p.c. in het&#13;
plan van toedeling rekening gehouden met plannen van de gemeente om op de aan&#13;
de gemeente toebedeelde kavels te zijner tijd een weg te leggen. De Rb. is van oordeel&#13;
dat hier een doel is nagestreefd dat vreemd is aan de ruilverkaveling en dat de&#13;
gemeente andere wegen ten dienste staan om de nodige fondsen te verkrijgen voor&#13;
de aanleg van de weg. Derhalver wordt het plan zodanig gewijzigd dat reclamant&#13;
een toedeling krijgt die rechtstreeks aan de openbare weg belendt en daarop uitweg&#13;
heeft. Terecht doet de Rb. hier een beroep op het principe van art. 2 van de Ruilverkavelingswet,&#13;
dat de ruilverkaveling landbouwkundige belangen moet behartigen en&#13;
niet geroepen is algemene belangen van de gemeente, hoe nuttig en gewenst misschien&#13;
ook, te bevorderen.&#13;
6. Rb. Roermond, 25 juni 1959, P. 1964, 2494&#13;
Twee buren hebben verschil van mening omtrent de bij het plan van toedeling gecreëerde&#13;
grens tussen hun percelen. Weliswaar zijn bij de aankoop afspraken gemaakt&#13;
omtrent oprit en tuinafscheiding, maar deze worden verschillend geïnterpreteerd.&#13;
De Rb. acht niet voldoende redenen aanwezig om af te wijken van het plan&#13;
en handhaaft de grens. Wel acht de Rb. reden aanwezig aan de bezwaren van reclamant&#13;
tegemoet te komen: de riolering en toevoer van electra en water van reclamant&#13;
heeft plaats over het perceel van de buurman. De Rb. vestigt nu een erfdienstbaarheid&#13;
ten nutte van het perceel van reclamant en ten laste van het perceel van de buurman:&#13;
de eigenaar van het heersende erf zal voorzover nodig gebruik mogen maken&#13;
van het dienende erf om met een vierwielig voertuig over de oprit van het dienende&#13;
erf tot achter de woning gelegen op het heersende erf te komen en om de riolering&#13;
en voor de woning gelegen op het heersende erf benodigde toevoerleidingen in het&#13;
dienende erf te hebben en daaraan zo nodig reparaties te doen verrichten. 7. Rb. Arnhem, 26 mei 1971, P. 1971/3038&#13;
Ter voldoening aan art. 15 zijn servituten van uitweg gevestigd ten laste van dijkkavels,&#13;
die aan het Polderdistrict Over-Betuwe zijn toegedeeld. De p.c. heeft zoveel&#13;
mogelijk met de belangen van het polderdistrict rekening gehouden. Het polderdistrict&#13;
maakt echter bezwaar tegen deze servituten en wil de dijkkavels onbezwaard&#13;
in eigendom hebben. Het zal aan belanghebbenden dan een publiekrechtelijke vergunning&#13;
verlenen conform het Gelders Waterschapsreglement. De Rb. overweegt&#13;
dat de Ruilverkavelingswet zich niet tegen het vestigen van servituten door de p.c.&#13;
verzet en de bevoegdheid daartoe kan in deze fase van de werkzaamheden i.v.m.&#13;
doel en strekking van de wet ook niet worden gemist. De wet verbiedt niet dat servituten&#13;
worden gevestigd ten laste van dijk- en dijkhellingkavels die openbaar zijn en&#13;
als instrument van waterkering een functie ten openbare nutte hebben, mits die servituten&#13;
niet van zodanige aard zijn dat de bestemming ten openbare nutte daardoor&#13;
teloor zou gaan. Art. 149 van het Gelders Waterschapsreglement vormt daarvoor&#13;
geen beletsel, nu de verplichting tot uitwegen voortvloeit uit de Ruilverkavelingswet.&#13;
Voor noodzakelijke verbeteringen of wijzigingen, waarbij de servituten een belemmering&#13;
zouden opleveren, geeft de Belemmeringenwet Privaatrecht voldoende&#13;
armslag.&#13;
8. Rb. Assen, 23 okt. 1973, P. 1974/3214&#13;
Ter voldoening aan art. 15 van de Ruilverkavelingswet wordt een erfdienstbaarheid&#13;
gevestigd. Weliswaar ligt de kavel aan de Middenweg, maar deze weg is niet in het&#13;
blok opgenomen en staat ook niet als openbare weg in de wegenlegger, hoewel de&#13;
weg sinds lange tijd kennelijk wel wordt gebruikt als zijnde openbaar. De Middenweg&#13;
behoort toe aan diverse aanliggende eigenaren. Een tweetal van die eigenaren&#13;
gaat niet akkoord met vestiging van een erfdienstbaarheid, zoals art. 83 van de wet&#13;
eist. De Rb. acht zich derhalve niet bevoegd een erfdienstbaarheid ten laste van de&#13;
Middenweg te vestigen, nu niet alle eigenaren daarvan daarmee instemmen. Dus&#13;
wordt een erfdienstbaarheid gevestigd ten laste van een wel binnen het blok gelegen&#13;
kavel. De Rb. is van oordeel dat van deze erfdienstbaarheid wel niet te veel overlast&#13;
zal worden ondervonden nu in feite de Middenweg door ieder wordt gebruikt en in&#13;
de toekomst waarschijnlijk een openbaar karakter zal krijgen.&#13;
9. Rb. Leeuwarden, 21 dec. 1978, P. 1980/3442&#13;
Een aan een naturistenvereniging toegedeelde kavel wordt weer belast met een recht&#13;
van reed hoewel dat recht niet in de lijst van rechthebbenden was vermeld. Van de&#13;
kant van de vereniging worden bezwaren i.v.m. de privacy aangevoerd. De reed&#13;
bleek reeds te bestaan toen de vereniging het perceel aankocht, maar door een misverstand&#13;
is deze niet in de lijst van rechthebbenden opgenomen. De reed is voor de&#13;
betrokken landbouwer van groot belang en landbouwkundig is het dan ook noodzakelijk&#13;
de reed weer in het plan op te nemen. Na aanhouding van de behandeling komen&#13;
de vereniging en belanghebbende overeen het recht op te heffen tegen betaling&#13;
aan belanghebbende van ƒ 10.000, - . Het plan van toedeling wordt dienovereenkomstig&#13;
door de Rb. gewijzigd.  10. Rb. Leeuwarden, 6 juli 1978, P. 1981/3480&#13;
Reclamant vraagt vestiging van een recht van weg over een voormalige openbare&#13;
zandweg, die nu aan de openbaarheid wordt onttrokken. De toekomstige eigenares&#13;
van deze zandweg, Staatsbosbeheer, is niet bereid aan een zodanig recht mee te werken&#13;
maar wel om reclamant onder bepaalde voorwaarden vergunning te verlenen&#13;
van de zandweg gebruik te maken. De Rb. brengt in de gestelde voorwaarden een&#13;
aantal wijzigingen aan en wijst vervolgens het bezwaar van reclamant af. De vergunning&#13;
verzekert voldoende de communicatie tussen de bedrijven van de beide broers&#13;
(die in hun bedrijven nauw samenwerken en op grond daarvan het gebruik van de&#13;
weg bezwaarlijk kunnen missen) en stelt reclamant in staat zijn verplichtingen jegens&#13;
zijn broer na te komen.&#13;
11. Rb. 's-Hertogenbosch, 12 jan. 1979, Agr.R. 1983/3604&#13;
Door de p.c. is een erfdienstbaarheid van weg gevestigd ten laste van reclamant. De&#13;
rechtbank acht niet aangetoond dat voorheen sprake was van een openbare weg of&#13;
een buurweg. Weliswaar werd in de vroegere situatie t.b.v. een aantal achterliggende&#13;
percelen van het perceel van reclamant als uitweg gebruik gemaakt, maar de gerechtigde&#13;
van deze percelen heeft thans, zonder noodzaak, zijn bedrijfsinstallatie zodanig&#13;
geplaatst dat ontsluiting langs andere weg moeilijker is geworden. De Rb. acht de&#13;
belangen van reclamant zwaarder wegend dan die van belanghebbende. Zelfs al zou&#13;
zijn komen vast te staan - wat niet het geval is - dat belanghebbende en zijn&#13;
rechtsvoorgangers een deel van grond van reclamant steeds als uitweg hebben mogen&#13;
gebruiken, dan hoeft reclamant nog niet te aanvaarden dat door de aanleg van grote&#13;
bedrijfsgebouwen gedurende de afgelopen jaren het verkeer over de weg aanzienlijk&#13;
zwaarder en drukker is geworden dan voordien het geval was. De door de p.c. gevestigde&#13;
erfdienstbaarheid wordt door de Rb. ongedaan gemaakt.&#13;
12. Rb. Leeuwarden, 19 juni 1980, Agr.R. 1983/3673&#13;
Over de kavel van reclamant is een recht van reed gevestigd, terwijl zijn inbreng niet&#13;
met zodanig recht was belast. De hierdoor ontstane schade dient in contanten te&#13;
worden vergoed, omdat schadeloosstelling in de vorm van verlaging van de ruilverkavelingslasten&#13;
zijn schade niet volledig dekt; uit het stelsel van de Ruilverkavelingswet&#13;
moet worden afgeleid dat de aan reclamant toe te kennen schadeloosstelling niet&#13;
behoort te worden gerekend tot de ruilverkavelingskosten doch dient te worden gedragen&#13;
door belanghebbende; het verhaal van dit bedrag op belanghebbende dient&#13;
te worden verwezenlijkt door wijziging van de lijst der geldelijke regelingen in dier&#13;
voege dat de hem betreffende kostenomslag wordt verhoogd met dat bedrag, waardoor&#13;
wordt bereikt dat de overheid, als degene die de ruilverkaveling financiert, het&#13;
bedrag van reclamants schadeloosstelling voorschiet.&#13;
13. Rb. Utrecht, 2 juni 1982, Agr.R. 1983/3686&#13;
De p.c. vestigt een zakelijk recht van overgang over een spoorweg (Amerongen 48).&#13;
N.S. maakt hiertegen bezwaar en wil slechts uitweg toestaan in de zin van art. 34,&#13;
3e lid, Spoorwegwet. De betrokken kavels hebben ook zonder overweg over het&#13;
spoor uitweg op een openbare weg of belenden daaraan . Er zijn geen zakelijke rechten&#13;
ingebracht, terwijl uit de gevoerde correspondentie met N.S. ook niet van een toezegging daartoe blijkt. Derhalve kan N.S. ook niet worden gehouden tot het verlenen&#13;
van een verdergaand recht dat voorvloeit uit art. 34, derde lid, Spoorwegwet.&#13;
De Rb. schrapt het zakelijk recht.&#13;
Anders ligt het bij een tweetal andere zakelijke rechten (Leersum 17 en Woudenberg&#13;
137). Hier bestaat zonder het recht van overgang over de spoorbaan geen ontsluiting&#13;
voor de betrokken kavels. De p.c. achtte hier derhalve i.v.m. art. 15 zakelijke&#13;
rechten noodzakelijk. N.S. maakt hiertegen ook bezwaar en stelt op grond van&#13;
art. 28 dat vestiging van een kwalitatieve verbintenis mogelijk is (last). De rechtbank&#13;
overweegt hieromtrent dat de uitleg van N.S. niet past in het stelsel van de wet, terwijl&#13;
ook de wetsgeschiedenis daarvoor geen aanknopingspunten levert. De wet laat&#13;
geen ruimte voor vermelding van kwalitatieve verbintenissen op de lijst van rechthebbenden&#13;
(art. 1). Dit maakt het al onwaarschijnlijk dat toedeling van rechten wel&#13;
mogelijk zou zijn. Ook de regels m.b.t. het plan van toedeling voorzien daarin niet.&#13;
Anders dan bij beperkte zakelijke rechten het geval is, pleegt er geen 'lijst van lasten,&#13;
geen zakelijke rechten zijnde' te worden opgemaakt, en de openbare registers kennen&#13;
ook geen vastlegging van dergelijke 'lasten'. De door de p.c. gevestigde zakelijke&#13;
rechten worden gehandhaafd.&#13;
14. Rb. Utrecht, 16 dec. 1981 en 2 juni 1982, Agr.R. 1983/3687 Reclamanten maken&#13;
bezwaar tegen de vestiging door de p.c. van een zakelijk recht van weg t.b.v.&#13;
belanghebbenden op een vroeger kerkepad. Belanghebbenden zijn van oordeel dat&#13;
dit recht van uitweg (een achter-uitgang) op grond van gewoonterecht en het&#13;
bestaan van een buurweg moet worden gehandhaafd. De p.c. stelt dat het pad&#13;
weliswaar openbaar is geweest maar dat hieraan door vaststelling van het plan van&#13;
wegen en waterlopen een einde is gekomen en dat de noodzaak van vestiging&#13;
ontbreekt, al bestaat er wel reden voor een persoonlijk recht van voetpad. Reclamanten&#13;
betwisten dat het pad ooit openbaar is geweest en wijzen erop dat in ieder&#13;
geval dit karakter thans is verloren. De Rb. acht beslissend de vraag of het pad openbare&#13;
weg is geweest. Zo ja, dan dient een zakelijk recht te worden gehandhaafd.&#13;
Weliswaar valt op grond van art. 28 aan te nemen dat nieuwe zakelijke rechten zo&#13;
min mogelijk worden gevestigd, maar dit beginsel geeft, met name nu geen agrarische&#13;
belangen in het geding zijn, geen voldoende grond om een vanouds bestaand&#13;
recht geheel teniet te doen. Als mocht blijken dat geen sprake was van een openbare&#13;
weg, dan is geen voldoende reden voor de vestiging van een zakelijk recht aanwezig:&#13;
zodanig recht is niet ingebracht en ook niet onmisbaar. De p.c. wordt toegelaten tot&#13;
het bewijs van openbaarheid. Uit het getuigenbewijs blijkt dat, tot op het moment&#13;
van de vaststelling van het plan van wegen en waterlopen, openbaarheid van het pad&#13;
moet worden aangenomen. Derhalve worden de in het plan voorziene zakelijke rechten&#13;
gehandhaafd, al worden ze beperkt tot het komen en gaan te voet dan wel per&#13;
fiets.&#13;
Opmerkingen&#13;
Hoewel art. 28 niet rept over vestiging van zakelijke rechten blijken de rechtbanken&#13;
er in het algemeen weinig moeite mee te hebben de bevoegdheid daartoe aanwezig&#13;
te achten. M.i. is die bevoegdheid in de praktijk ook onontbeerlijk. Voorzover het betreft gevallen, waarbij art. 15 een rol speelt moet m.i. worden aangenomen&#13;
dat de wet van het bestaan van deze bevoegdheid ook bepaaldelijk uitgaat.&#13;
Immers, indien een kavel niet aan de openbare weg belendt (welke mogelijkheid in&#13;
artikel 15 uitdrukkelijk wordt opengehouden door te spreken van 'zo mogelijk belendt&#13;
aan') dan blijft weinig anders over dan de uitweg te realiseren via grond van&#13;
een ander.&#13;
Een zekere terughoudendheid is echter wel aanwezig en m.i. ook op zijn plaats.&#13;
In de eerste plaats moet er uit het oogpunt van het ruilverkavelingsbelang een zekere&#13;
noodzaak zijn voor vestiging. Het landbouwkundig belang moet de vestiging eisen.&#13;
Daarnaast wordt ernstig rekening gehouden met de rechtspositie zoals deze tijdens&#13;
de inbreng bestond.&#13;
Uiteraard zal hier veelal een afweging van de belangen van betrokkenen moeten&#13;
plaatsvinden. Indien aan deze voorwaarden niet is voldaan dan bestaat nog altijd&#13;
de mogelijkheid te proberen partijen in onderling overleg vrijwillig (d.m.v. een overeenkomst&#13;
of door toezegging van een vergunning) tot een oplossing te laten komen,&#13;
waarbij de rechter dan bereid is het resultaat zonodig in het kader van de ruilverkaveling&#13;
mee te nemen. Dit is een praktische gang van zaken die ook op ander gebied&#13;
in de ruilverkaveling een belangrijke rol kan spelen en vaak tot een oplossing van&#13;
problemen zal kunnen leiden. Nog verder gaat Rb. Maastricht, 15 juni 1978, Agr.R&#13;
1982/3569. Hoewel het hier geen toepassing van art. 28 betreft ligt vergelijking daarmee&#13;
voor de hand. Het betreft hier namelijk vestiging van een opstalrecht van morellenbornen&#13;
(opstal valt onder de definitie in de Ruilverkavelingswet van de rechten&#13;
van de 'eigenaar'). Hier wordt alleen vastgesteld dat de verkrijgende eigenaar van&#13;
de ondergrond geen bezwaar heeft tegen vestiging van dit recht.&#13;
c. Lasten en enkele bijzondere zakelijke rechten&#13;
1. Rb. Alkmaar, 15 juni 1967, NJ 1968 nr. 174&#13;
Het Prov. Electr. Bedrijf van Noord-Holland (reclamante) wenste opneming in de&#13;
lijst van rechthebbenden van een aantal overeenkomsten met kettingbeding betreffende&#13;
het hebben van kabels in de grond van de betrokken eigenaar. Naar het oordeel&#13;
van de Rb. moeten onder 'lasten, welke op de onroerende goederen rusten' als&#13;
bedoeld in art. 28 Ruilverkavelingswet 1954 worden verstaan zakelijke rechten en&#13;
door de eigenaar van het onroerend goed op zich genomen verplichtingen voorzover&#13;
zij een kwalitatief karakter dragen (betrokkenheid van die persoonlijke verplichtingen&#13;
op het onroerend goed zelve en niet primair op de eigenaar van dat onroerend&#13;
goed). Hieronder vallen niet de verplichtingen die de eigenaar van een onroerend&#13;
goed op zich neemt uit een kettingbeding betreffende het recht van P.E.N, om kabels&#13;
in de grond te hebben, omdat daarbij niet het belang van de grond primair&#13;
staat.&#13;
Rb. Assen, 16 febr. 1971, NJ 1971, nr. 258, P. 1972/3048 In deze procedure&#13;
tegen de lijst van rechthebbenden (waarbij de p.c. in plaats van de betrokken&#13;
belanghebbenden als tegenpartij wordt aanvaard omdat het betreffende verweer dat&#13;
de p.c. onbevoegd is als procespartij op te treden tardief is voorgedragen) gaat het om diverse overeenkomsten, toestemmingen of vergunningen&#13;
krachtens welke de N.A.M, (reclamante) leidingen in de grond van betrokken belanghebbenden&#13;
mag hebben. De rechtbank verstaat onder 'lasten' in art. 28 de&#13;
m.b.t. de desbetreffende grond door de eigenaar aangegane verplichtingen met derden,&#13;
die zodanig zijn dat deze enig recht van die derden m.b.t. die grond schiepen.&#13;
De Rb. erkent derhalve de bovengenoemde rechten welke door de N.A.M, zijn verkregen&#13;
als 'lasten' welke in het kader van de ruilverkaveling kunnen worden geregeld&#13;
of opgeheven.&#13;
3. Rb. Leeuwarden, 3 juli 1975, P. 1977/3322&#13;
Het betreft hier een toedeling waarop een ruilverkavelingsrente van een eerdere ruilverkaveling&#13;
drukt. Reclamant wenst een toedeling zonder dat daarop een oude ruilverkavelingsrente&#13;
met een beroep op de afkoopplicht ex art. 28 rust. De Rb. verwerpt&#13;
dit verweer en stelt dat de afkoop aan de orde komt bij de lijst der geldelijke&#13;
regelingen (art. 100, sub 5).&#13;
4. Rb. Maastricht, 1 juni 1978, Agr.R. 1982 nr. 3570&#13;
Reclamante (de Ned. Gasunie) maakt er bezwaar tegen dat in het plan van toedeling&#13;
niet de voorrang is geregeld welke aan de door haar ingebrachte zakelijke rechten&#13;
als bedoeld in art. 5 Belemmeringswet Privaatrecht toekomt boven de op latere&#13;
tijdstippen op dezelfde grondstroken gevestigde zakelijke rechten van belanghebbenden.&#13;
De Rb. acht het bezwaar gegrond en gelast de volgende aanvulling op te&#13;
nemen in het plan van toedeling: 'Wanneer door de overschrijving van de akte van&#13;
toedeling in de ruilverkaveling 'Land van Swentibold' op dezelfde strook grond als&#13;
waarop het onderhavige recht gevestigd is, t.b.v. een derde een soortgelijk recht is&#13;
gevestigd wordt de onderhavige rangorde van deze rechten bepaald door de tijdstippen&#13;
van inschrijving van de rechten waarvoor zij in de plaats zijn getreden'.&#13;
5. Rb. 's-Hertogenbosch, 17 okt 1980, Agr.R. 1983/3685&#13;
Reclamant maakt bezwaar tegen toedeling van een kavel waarop een zakelijk recht&#13;
als bedoeld in art. 5 van de Belemmeringswet Privaatrecht is gevestigd. Reclamant&#13;
wordt hierdoor belemmerd in het voorgenomen gebruik van deze grond (buitenmanege,&#13;
boomgaard en kinderspeeltuin) en wenst toedeling van het door hem ingebrachte&#13;
perceel. Gezien de in het geding zijnde agrarische belangen van belanghebbenden&#13;
en gelet op het specifieke doel der ruilverkaveling worden de bezwaren van&#13;
reclamant afgewezen.&#13;
6. Rb. Utrecht, 2 juni 1982, Agr.R. 1983/3686&#13;
(Zie onder b nr. 13)&#13;
7. Rb. Middelburg, 24 november 1982, Agr.R. 1983/3688&#13;
Reclamant maakt bezwaar tegen de lijst der geldelijke regelingen en wenst een vergoeding&#13;
voor het feit dat door een aan hem toegedeelde kavel met toestemming van&#13;
de p.c. een electriciteitskabel is gelegd. De Rb. overweegt dat, nu er geen zakelijke&#13;
rechten blijken te zijn krachtens welke de ondergrondse electriciteitsleidingen door&#13;
de P.Z.E.M, zijn gelegd in de aan reclamant toegedeelde kavel, en ook geen overeenkomst van kracht is waaraan P.Z.E.M, het recht kan ontlenen die leidingen te&#13;
laten liggen, reclamant te allen tijde kan vragen die leidingen te verwijderen, tenzij&#13;
voordien overeenstemming tot stand komt over een door P.Z.E.M, aan reclamant&#13;
te betalen vergoeding. Geen vergoeding in het kader van de lijst der geldelijke regelingen&#13;
toegekend.&#13;
8. Rb. 's-Hertogenbosch, 12 nov. 1982, Agr.R. 1983/3689&#13;
Reclamant maakt bezwaar tegen de hoogte van de vergoeding welke bij de lijst der&#13;
geldelijke regelingen is toegekend voor een electriciteitsleiding in en boven zijn toedeling&#13;
en een electriciteitsmast op zijn toedeling. Door de rechtbank wordt toegekend&#13;
een bedrag van ƒ 400, - voor meerdere lengte overhangende kabel dan berekend&#13;
en (in afwijking van de bij het p.v. van aanwijzingen genoemde bedrag) een&#13;
bedrag ad ƒ 3000, - voor een hoekmast, terwijl de vergoeding van een leiding in de&#13;
grond werd verhoogd met ƒ 100, - .&#13;
Opmerking&#13;
Een moeilijk punt blijft de vraag wat onder 'lasten' in art. 28 moet worden verstaan.&#13;
Het meest spreekt mij aan de uitspraak van de Rechtbank Utrecht van 2 juni 1982&#13;
(zie sub b, nr. 13), waarbij wordt aangenomen dat voor toedeling van kwalitatieve&#13;
(en uiteraard ook andere persoonlijke) rechten in het systeem van de wet geen plaats&#13;
is.&#13;
Voor literatuur inzake deze kwestie verwijs ik naar De Haan: 'Balans van de Ruilverkavelingswet',&#13;
T.K.C. 1964, p. 115 e.v. en artikelen in P. 1964, p. 34 en 227:&#13;
Wintermans in P. 1965, p. 3 en 126; Rapport Balans, p. 357; Cohen: WPNR 5302,&#13;
1975, p. 258 en WPNR 5530, 1980, p. 59; Mr. J.D. Ie Grand: WPNR 5318, 1975&#13;
p. 699.&#13;
d. Oude zakelijke rechten&#13;
1. Rb. Middelburg, 12 juli 1961, P. 1964 nr. 2501&#13;
De uitspraak betreft de berekening van de afkoopsom voor een recht van voorpoot.&#13;
2. Rb. Arnhem, 13 juni 1968, P. 1968 nr. 2811&#13;
Een gemeente maakt in het kader van de lijst der geldelijke regelingen bezwaar tegen&#13;
de aanslag terzake van ontlasting van aan haar toegewezen wegen van de daarop&#13;
drukkende pootrechten en tegen de aanslag terzake van de waarde van de krachtens&#13;
bedoelde pootrechten bestaande houtopstanden.&#13;
De gemeente baseert haar bezwaar op art. 16, vijfde lid: 'De toewijzing van de eigendom,&#13;
het beheer en het onderhoud geschiedt zonder geldelijke verrekening'. De Rb.&#13;
constateert dat door de gemeente geen bezwaar is gemaakt in het kader van het plan&#13;
van toedeling tegen deze kosten. De Rb. overweegt vervolgens, dat uit de geschiedenis&#13;
van de totstandkoming van art. 16 blijkt dat de daarin bedoelde geldelijke verrekening&#13;
waarschijnlijk het oog heeft op de kosten van onderhoud. De termen eigendom,&#13;
beheer en onderhoud dienen niet te worden geïnterpreteerd buiten de grenzen van de betekenis, welke deze termen als juridische begrippen hebben en dienen met&#13;
name niet te worden verstaan als mede omvattende zakelijke rechten van derden op&#13;
de aldus aan publiekrechtelijke lichamen toegewezen wegen en waterlopen. Derhalve&#13;
dienen de geldelijke gevolgen van het opheffen van de pootrechten en de overgang&#13;
van de eigendom der houtopstanden op de voet van art. 28, eerste lid, te worden&#13;
geregeld. De term 'onroerend goed' in art. 28, eerste lid, en art. 28, vijfde lid,&#13;
luidt geheel algemeen en is niet beperkt tot kavels niet zijnde wegen of waterlopen.&#13;
Als afkoopsom wordt vastgesteld een bedrag ad. ƒ 74.987, - en als vergoeding voor&#13;
de houtopstanden een bedrag ad. ƒ 79.251, - .&#13;
3. Rb. 's-Hertogenbosch, 29 april 1977, P. 1978 nr. 3376&#13;
Reclamanten maken bezwaar tegen de opheffing van de door hen ingebrachte rechten&#13;
van voorpoot, nu de percelen, waar die rechten bijhoren, langs de bepote wegen&#13;
hun eigendom blijven. De Rb. overweegt, dat de opheffing geen verband houdt met&#13;
het doel van de ruilverkaveling, nl. het belang van de landbouw. Gezien het door&#13;
reclamanten gestelde belang bij het verkrijgen van voorpootrecht als voorwaarde&#13;
voor het verkrijgen van geldelijke tegemoetkomingen ten laste van 's Rijks kas, hetgeen&#13;
niet gemotiveerd door de vertegenwoordiger van de cc. en de belanghebbenden&#13;
is bestreden, zal de Rb. het voorpootrecht van reclamanten regelen als door hen&#13;
voorgesteld, nl. zodanig als het voorheen is geweest, zijnde door cc. en p.c geen&#13;
andere voorstellen tot regeling aan de Rb. gedaan.&#13;
Zie voor deze uitspraak ook het Jurisprudentieoverzicht ad art. 2 in P. 1980. P. 274&#13;
onder 9.&#13;
4. Rb. 's-Hertogenbosch, 5 augustus 1977, P. 1978 nr. 3385&#13;
Een recht van voorpoot is destijds niet opgenomen op de lijst van rechthebbenden,&#13;
waartegen door reclamant geen bezwaar is gemaakt. De Rb. overweegt dat dit in&#13;
vroegere tijden veelal door de landheer bij pootkaart aan ingezetenen verleende&#13;
recht niet inhaerent is aan het recht van eigendom van langs openbare wegen gelegen&#13;
percelen, doch een afzonderlijk zakelijk recht sui generis is. Zulks brengt mee dat&#13;
registratie van dit recht en plaatsing ervan op de lijst van rechthebbenden noodzakelijk&#13;
was, wilde reclamant in het kader van de ruilverkaveling en de afwikkeling daarvan&#13;
op dit recht een beroep doen. Dit recht is echter niet op die lijst opgenomen&#13;
en is opgeheven zonder dat de geldelijke gevolgen daarvan nu nog ter sprake&#13;
kunnen komen.&#13;
Opmerking&#13;
Uit het overzicht valt op te maken, dat oude zakelijke rechten geheel op gelijke voet&#13;
worden behandeld met de moderne zakelijke rechten en daarbij ook dezelfde problemen&#13;
rijzen. Wel is twijfel gerezen omtrent de vraag of hervestiging van een oud zakelijk&#13;
recht op een nieuwe kavel mogelijk zal zijn, nu vaststaat dat vestiging van die&#13;
oude zakelijke rechten langs privaatrechtelijke weg thans niet meer mogelijk is. Deze&#13;
twijfel is m.i. terecht bestreden door de Haan in zijn artikel 'Balans van de ruilverkavelingswet'&#13;
in T.K.L. 1964, p. 115 e.v. Een interessant overzicht van de&#13;
lotgevallen van de oude zakelijke rechten in een ruilverkaveling is te vinden in het proefschrift (Leiden 1978) van Mr. F.C.J. Ketelaar:&#13;
'Oude zakelijke rechten vroeger, nu en in de toekomst' (Algemeen: p. 144;&#13;
pootrecht: p. 159; weiderechten: p. 171; Recht van eendenkooi: p. 190; cijnzen: p.&#13;
205; recht van de dertiende penning: p. 216; visrecht: p. 233; recht van aanwas: p.&#13;
260; stuwrecht: p. 266). Hierin wordt ook naar verdere literatuur omtrent dit&#13;
onderwerp verwezen.&#13;
In de praktijk is de noodzaak gebleken van de mogelijkheid van vestiging van erfdienstbaar&#13;
heden en van zakelijke rechten in art. 5 van de Belemmeringswet&#13;
Privaatrecht. Om buiten twijfel te stellen dat zakelijke rechten kunnen worden&#13;
gevestigd is in art. 145 van de ontwerp-Landinrichtingswet aan de redactie van het&#13;
huidige artikel 28 van de Ruilverkavelingswet 1954 een 2e lid toegevoegd luidende:&#13;
'In het belang der herverkaveling kunnen zakelijke rechten worden gevestigd'.&#13;
Hierbij ontbreekt een toevoeging welke wel bij opheffing en regeling is&#13;
opgenomen, nl. dat de geldelijke gevolgen daarvan moeten worden geregeld. Art.&#13;
204, eerste lid, onder c sub 3° lijkt mij niet voldoende. Er is hier niet alleen sprake&#13;
van een regeling tussen betrokken eigenaren, maar ook een vergoedingsregeling&#13;
door de maatschappij ten behoeve waarvan het recht wordt gevestigd. Zie ook&#13;
Rapport Balans p. 357. Voor kritiek op genoemd art. 145 zie mijn bijdrage aan het&#13;
themanummer Landinrichtingswet in de Pacht 1980 p. 390.</content><legacyfootnotes/><footnotes><footnote/></footnotes><auteurs>Mr B. Dam</auteurs><published>1983-09-01 00:00:00</published><modified>1983-09-01 00:00:00</modified><editiondate>1983-09-01</editiondate><htmlpath>https://denhollander.info/artikel/6444</htmlpath></article>
</articles></edition>