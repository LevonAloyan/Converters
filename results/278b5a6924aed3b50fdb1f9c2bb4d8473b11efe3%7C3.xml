<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1987</searchword><id>6330</id><udhid>UDH:TvAR/6330</udhid><titel>Nederlandse en Belgische meewerkende vrouwen</titel><searchwords><searchword>TvAR 6/1987</searchword><searchword>UDH:TvAR/6330</searchword></searchwords><attachments><attachment><name>1987_nr 6_Artikel_Lopes.pdf</name><extention>pdf</extention><url>https://denhollander.info/download/6112/ci</url></attachment></attachments><inleiding>Het thema van de op 3 oktober 1986 te Maastricht gehouden Beneluxstudiedag&#13;
was de juridische positie van de op het landbouwbedrijf&#13;
medewerkende echtgenote. De bijeenkomst was zekerlijk geanimeerd met&#13;
zo'n negentig aanwezigen, van wie een derde Belgisch.&#13;
De rechtspolitieke kanten van het onderwerp weerspiegelden zich in&#13;
persoon en occupatie van de preadviseurs en in de pluimage van de zaal. Er&#13;
waren twee preadviseuses (al zouden zij bezwaar tegen het woord kunnen&#13;
maken), beiden volksvertegenwoordigsters (idem): mevrouw M. Roosen-van&#13;
der Pelt (Tweede Kamer, CDA) en mevrouw Trees Merckx-van Goey&#13;
(Belgisch Parlement). De Nederlandse preadviseur mr P.M.F. Remie (NCB,&#13;
Tilburg) besprak het onderwerp als jurist en fiscalist, niet als ideoloog. Bij&#13;
de discussie werd het spreekgestoelte bestegen door enkele vrouwen, in&#13;
meerderheid juriste en iets minder vriendelijk dan het landelijk gemiddelde.&#13;
In het onderstaande tracht ik de Nederlandse preadviezen, de discussie en&#13;
enige opmerkingen mijnerzijds subjectsgewijze bijeen te brengen. Het&#13;
Belgische preadvies heeft niet tot discussie geleid. Bovendien speelt de&#13;
terminologie ons parten en heeft nieuw Belgisch recht dikwijls nauwelijks&#13;
praktische gevolgen.</inleiding><content>INLEIDING; ALGEMEEN&#13;
De vrouw in het agrarisch bedrijf heeft binnen haar huwelijk de status die zij&#13;
verdient. Zij is zeer nauw betrokken bij de belangrijke beslissingen omtrent&#13;
de bedrijfsvoering. In vele gevallen gaat het haar om externe, om&#13;
maatschappelijke acceptatie. Daarbij moet zij wel praktisch zijn en (dus) niet&#13;
om wille van het principe onnodig ingewikkelde of zelfs schadelijke&#13;
resultaten bereiken. Tot zover Remie. Mevrouw Roosen wijst er op dat, met&#13;
name in het Zuiden, de boerin altijd heeft meegewerkt en wel vooral in de&#13;
verzorging. Op de aard van de werkzaamheden gaat ook mr M. van der&#13;
Heijde in. Buiten de huishoudelijke activiteiten beweegt de vrouw zich veel&#13;
in het grensgebied tussen huishouding en stal. Een gedeelte van het werk is&#13;
bedrijfsmatig. Vroeger waren, zo vervolgt mevrouw Roosen, huwelijken zelfs&#13;
niet zelden gebaseerd op de inbreng van grond en bedrijf. Spreekster stelt&#13;
vast dat de verrichte arbeid, het overleg in bedrijfsaangelegenheden en de&#13;
hoedanigheid van medecontractant in investeringsovereenkomsten praktisch&#13;
niet tot uitdrukking komen in de officiële status van de vrouw. In de&#13;
buitenwereld wordt zij niet als volwaardig gezien. En dat terwijl door de&#13;
toenemende automatisering (ook) in de huishouding en de vermindering van&#13;
het gemiddelde kindertal enerzijds en de hoge personeelskosten anderzijds&#13;
de betekenis van de meewerkende vrouw toeneemt. Haar drang Naar gelijkwaardigheid en erkenning past in de algemene emancipatiegolf en de&#13;
bewustwording. Anders gezegd – en wel door mevrouw mr A.P. Kool – is de man&#13;
de personificatie van het bedrijf. De vrouw verkeert in een onveilige positie.&#13;
Gezien haar rol, zou zij beter met haar echtgenoot kunnen samenwerken dan met&#13;
hem medewerken. Daarbij zou kunnen worden gedacht aan een vennootschap als&#13;
rechtsvorm, even afgezien van de ongunstige fiscaliteit. Preadviseur Remie gelooft&#13;
nog steeds dat een overeenkomst van huwelijksvoorwaarden de vrouw meer kan&#13;
bieden dan een maatschap of een vennootschap. Wel moet ze rechtshandelend&#13;
optreden en zich dus niet tot intern overleg beperken. Nieuwe wetgeving is niet&#13;
nodig, behalve met betrekking tot de voorwaarden, bijvoorbeeld de fiscale. Op haar&#13;
beurt ziet mevrouw mr H.H. van der Bend toch meer in het ondernemerschap van de&#13;
vrouw. Zij meent dat de vrouw immers in die functie geaccepteerd wil worden.&#13;
Fiscale belemmeringen zouden dus moeten worden opgeheven. Mevrouw C.&#13;
Verwijlen is boerin, zij herinnert zich dat eerst na jaren huwelijk de wens van&#13;
erkenning in een beroepsstatus zich ging ontwikkelen. Tenslotte wordt de wens zeer&#13;
sterk. De beletselen moeten worden opgespoord en geëlimineerd. Uit een en ander&#13;
blijkt dat de principes van de vrouw en de fiscaliteit op gespannen voet staan, zo&#13;
constateert mr B. Verwayen. De vrouw zou voor een principiële keuze in fiscaal&#13;
opzicht worden gestraft.&#13;
FISCALITEIT&#13;
De fiscus negeert de juridische regeling van de man-vrouw verhouding. Hij gaat,&#13;
met name bij de inkomstenbelasting, uit van de draagkracht van het gezin. Bij de&#13;
algehele gemeenschap van goederen komt de belasting ten koste van de gemeenschap.&#13;
Bij huwelijksvoorwaarden wordt vrijwel altijd een rekenbeding gemaakt,&#13;
waardoor de belasting bij helfte wordt gedragen. Als een individuele heffing niet&#13;
haalbaar is, is, volgens Remie, een aanslag op gezamenlijke naam voor de hand liggend.&#13;
Vooralsnog stelt de vrouw het fiscaal voordeel van het gezin boven haar principes&#13;
terzake van status.&#13;
CIVIELRECHTELIJKE POSITIE&#13;
Indien de echtgenoten in algehele gemeenschap gehuwd zijn, een goede verstandhouding&#13;
hebben en (dus) goede afspraken maken in de bedrijfssfeer, kan de vrouw&#13;
volwaardige rechtshandelingen met betrekking tot het bedrijf verrichten. Betreft het&#13;
een vermogensbestanddeel onder de bestuursbevoegdheid van de man, dan is de&#13;
handeling vernietigbaar (art. 98). Koestert de man daartegen geen bezwaren, dan&#13;
heeft de vernietigbaarheid geen praktische betekenis. Verder kan een daad van gewoon&#13;
beheer niet vernietigd worden. Aldus moeten we de onderscheiding tussen beheer&#13;
en beschikking vervangen door die tussen gewoon beheer enerzijds en ander beheer&#13;
plus beschikking anderzijds. In de laatste gevallen staat de goede trouw van de&#13;
wederpartij van de onbevoegde echtgenote aan de vernietigbaarheid in de weg en&#13;
zou de man een schadeclaim ex art. 1401 tegen haar kunnen overwegen. Komt het zo ver, dan is het huwelijk zelf reeds in de gevarenzone. Transacties in onroerend&#13;
goed, zeker terzake van woonruimte, geschieden meestal met medewerking van beide&#13;
echtgenoten.&#13;
Vertonen partijen geen eensgezindheid in bedrijfsaangelegenheden, dan moeten&#13;
zij voorkomen dat stilzwijgende bestuursoverdracht plaatsvindt. Ze bevinden zich&#13;
dan in het feitelijke element. Veilig is een overeenkomst van huwelijksvoorwaarden&#13;
waarbij bestuursoverdracht expliciet wordt uitgesloten. De enige bedreiging komt&#13;
dan nog van de bescherming van derden-verkrijgers van roerende goederen, afkomstig&#13;
uit het bedrijfsvermogen.&#13;
De conclusie van Remie is dat de vrouw zich als mede-onderneemster volledig kan&#13;
ontplooien. Voorwaarde is wel eensgezindheid met haar man. Sterker nog, zij moet&#13;
zich als onderneemster manifesteren, overeenkomsten sluiten om de door haar begeerde&#13;
status te verwerven. Tot een andere conclusie komt het Landbouwschap&#13;
(Verbetering van de positie van de vrouw in land- en tuinbouw, 1984) dat een maatschap&#13;
tussen man en vrouw aanbeveelt. Ook Van der Heijde ziet hierin een oplossing.&#13;
De maatschap biedt een juridische basis met een reële inhoud. Als beide partijen&#13;
risico lopen en met beheer en beschikking zijn belast, komt zelfs de vennootschap&#13;
onder firma in aanmerking. Aan te raden is een belastingconsulent te raadplegen&#13;
en van de diensten van een notaris gebruik te maken. Mevrouw Roosen bepleit&#13;
een wetswijziging, waardoor partners die in algehele gemeenschap van goederen&#13;
zijn gehuwd en samen een agrarische onderneming leiden, beiden als bestuurder&#13;
daarvan worden aangemerkt. Ook de vrouw kan dan een rol spelen in coöperatieve&#13;
verenigingen en in het algemeen naar buiten optreden.&#13;
INKOMEN EN VERMOGEN&#13;
Vaak kan een boer landbouwgrond van zijn vader verkrijgen voor de helft van de&#13;
waarde. Vader en zoon hebben in maatschapsverband samengewerkt of de vader&#13;
heeft aan de zoon verpacht. In agrarische kringen wordt ontkend dat van een gift&#13;
sprake is. Toch doet de man er uit veiligheidsoverwegingen het beste aan vóór de&#13;
aankoop in huwelijksvoorwaarden op te nemen dat bij scheiding en deling aan de&#13;
vrouw niet meer toekomt dan de helft van de waarde van het bedrijf als going concern.&#13;
Is de man hier niet toe bereid, dan zou zijn vader bij notariële akte moeten&#13;
bepalen dat een eventuele gift terzake niet in de algehele gemeenschap van goederen&#13;
valt. Deze materie houdt ook Van der Heijde bezig. De legitieme portie van andere&#13;
erfgenamen kan de opvolger voor torenhoge financieringslasten stellen. De zoon zet&#13;
na het overlijden van zijn vader het bedrijf voort op basis van dezelfde boekwaarde.&#13;
Voorts is te vrezen voor de fiscale afrekening. Het is niet zeker of een testament&#13;
(waarin het bedrijf aan de zoon wordt gelegateerd of - dat kan nog - bij ouderlijke&#13;
boedelverdeling wordt toegewezen, RL) met een verblijvingsbeding voldoende&#13;
veiligheid voor de opvolger schept. Spreker ziet het meest in een wettelijke regeling.&#13;
Remie constateert dat huwelijksvoorwaarden die scheiding van vermogens inhouden,&#13;
meestal een deling van inkomens behelzen, als ware van een algehele gemeenschap&#13;
sprake. Dit neemt niet weg dat de vrouw over de helft van het inkomen, voor zover van de man afkomstig, geen bestuursmacht heeft. Door middel van een manvrouw&#13;
maatschap komt het bestuur van het vermogen bij beide echtgenoten (Van&#13;
Mourik, Rondom de personenvennootschap 1981, blz. 70). De preadviseur blijft er&#13;
bij dat de maatschap niets afdoet aan onenigheid over de besteding van het inkomen.&#13;
Trouwens, de man zal in vele gevallen niet bereid zijn een maatschapsovereenkomst&#13;
aan te gaan of zelfs niet tot wijziging van het huwelijksvermogensregime. Van der&#13;
Heijde wijst er op dat de belastinginspecteurs aan een man-vrouw maatschap&#13;
zwaardere eisen stellen dan aan een maatschap in het algemeen. Wel zijn thans voorstellen&#13;
aanhangig om aan die speciale behandeling een einde te maken. Overigens is&#13;
het fiscale begrip bedrijf, met rechtstreeks rekening en risico, anders dan het civielrechtelijke&#13;
met gedrag en risico.&#13;
ECHTSCHEIDING EN OVERLIJDEN&#13;
Echtscheiding maakt, behalve aan het huwelijk, een einde aan de samenwerking in&#13;
het landbouwbedrijf. Het bedrijf zal normaliter toegedeeld worden aan de man, die op&#13;
zijn beurt in het geval van een algehele gemeenschap van goederen de helft van de&#13;
bedrijfswaarde aan de vrouw zal moeten uitkeren. Zoals boven gesteld, moet&#13;
voorkomen worden dat hier de vrije verkoopwaarde gehanteerd wordt.&#13;
Overlijdt de man, dan bevindt de vrouw zich met de andere erfgenamen in een&#13;
onverdeeldheid. Remie dringt er bij de man op aan een testament of huwelijksvoorwaarden&#13;
met een verblijvingsbeding te maken. Zo kan zij in het bedrijf opvolgen,&#13;
doch blijft het probleem van de verrekening met de overige erfgenamen. Hiervoor&#13;
moeten de echtgenoten, in afwachting van het nieuwe wettelijke erfrecht, zelf de nodige&#13;
voorzieningen treffen. Dat nieuwe erfrecht zal, zo merkt Van der Heijde op,&#13;
toch wel neerkomen op vruchtgebruik van de langstlevende op het vermogen met,&#13;
onder voorwaarden, het recht over zaken in dat vermogen te beschikken.&#13;
FISCAAL MEEWERKEN IN DE OVERNEMING&#13;
Het meewerken van de vrouw kan op twee manieren door de ondernemer fiscaal in&#13;
mindering worden gebracht. In het algemeen zal de keuze moeten vallen op meewerkaftrek.&#13;
Hiervoor is vereist dat de vrouw ten minste 525 uur per jaar meewerkt. Dan&#13;
kan de man 1.5% op de winst in mindering brengen. De aftrek loopt op tot 5% van de&#13;
winst bij ten minste 1750 uur. De premieplicht van de vrouw doet wel af aan het&#13;
fiscale voordeel.&#13;
De andere mogelijkheid is dat de ondernemer en zijn vrouw een reële beloning&#13;
overeenkomen en de overeenkomst schriftelijk vastleggen. Die beloning wordt dan, na&#13;
aftrek van kosten, bij de vrouw belast, tenzij partijen besluiten toch van de meewerkaftrek&#13;
gebruik te maken. Man en vrouw hebben zich dus in de voordelige positie&#13;
gebracht waarin zij bij de aangifte een keuze kunnen maken. De reële beloning moet&#13;
ten minste bedragen 150% van de algemene belastingvrije som, plus eventuele vaste&#13;
aftrekbare kosten en reiskosten. De uitbetaling van de beloning behoeft niet in geld te geschieden, doch kan bij voorbeeld bij wijze van verrekening met de&#13;
privé-uitgaven van het gezin. Remie waarschuwt dat de weg van de reële&#13;
beloning zelden fiscaal gunstiger is dan die van de meewerkaftrek, gezien de&#13;
premies van de volksverzekeringen. De combinatie van een lage&#13;
bedrijfswinst en een hoge beloning van de vrouw (betekent vele uren!) kan&#13;
dankzij verliescompensatie de reële beloning aantrekkelijk maken.&#13;
De fiscale aspecten zijn (ook) volgens prof. mr M.J.A. van Mourik van het&#13;
grootste gewicht. Zij bepalen ook de status van de vrouw, zoals die door&#13;
sommigen wordt opgevat. In civielrechtelijk opzicht hebben partijen een&#13;
grote variëteit van mogelijkheden.&#13;
MAATSCHAP, VENNOOTSCHAP&#13;
Indien zowel man als vrouw ondernemer zijn, beiden dus risico lopen, dan&#13;
kunnen zij denken aan een maatschap of (zelfs) een vennootschap onder firma.&#13;
Ieder van hen geniet dan de fiscale faciliteiten als zelfstandigenaftrek,&#13;
oudedagsreserve, vermogens-aftrek en vrijheid van winst verdeling.&#13;
Daarentegen zijn beiden premies verschuldigd. Mevrouw Roosen voelt&#13;
zekerlijk voor een en ander, dat toch de vrouw in spreeksters ogen aanzien&#13;
verschaft. Wel vereist het goede voorlichting vooraf. Er is wel meer nodig,&#13;
waarschuwt Van Mourik. Om betreurenswaardige fouten te vermijden doen&#13;
de echtgenoten er goed aan zich van notariële bijstand te voorzien. Men&#13;
denke aan de samenloop van vennootschapsrecht met&#13;
huwelijksvermogensrecht en aan verschillen in aansprakelijkheid. Spreker&#13;
verwijst naar zijn nieuwste boek.&#13;
SOCIALE VERZEKERING&#13;
Voor de Sociale Verzekeringsraad ziet mevrouw Roosen een taak inzake de&#13;
arbeidsongeschiktheid van de meewerkende vrouw, verlof bij zwangerschap&#13;
en bevalling, alsmede kinderopvang.&#13;
Mevrouw C. Verwey ziet de status van de vrouw met name in verband met&#13;
de arbeidsongeschiktheid als een belangrijk punt. Hierbij tekent mr L.P.J.&#13;
Mertens aan dat bij vele bedrijven de winsten laag zijn en de premie voor de&#13;
meewerkende vrouw niet kunnen dragen. Is er een polis met een&#13;
huisvrouwenclausule, dan heeft deze geen betrekking op werk in het bedrijf.&#13;
Een arbeidsovereenkomst biedt de beste ver-zekeringsvoorwaarden, doch&#13;
wordt overschaduwd door sociale lasten. Sinds 1976 bestaan voor man en&#13;
vrouw geen verschillende criteria in het sociale verzekeringsrecht. Beiden&#13;
kunnen dus als zelfstandige verzekerd zijn. In de praktijk maken helaas&#13;
hoge financiële drempels zulks uitzonderlijk.&#13;
LIDMAATSCHAPPEN&#13;
Een belangrijk statuselement ziet mevrouw Roosen in het lidmaatschap van&#13;
organisaties. Vrouwen kunnen toetreden tot standsorganisaties, doch de&#13;
integratie met de mannen aldaar verloopt teleurstellend langzaam. Van&#13;
coöperaties kunnen vrouwen vooralsnog geen lid worden. Mr F. Bouts vult aan dat bij gezamenlijk lidmaatschap&#13;
de eerst geplaatste het stemrecht uitoefent. Door statutenwijziging zou een verdeling&#13;
van de stem kunnen bewerkstelligd worden.&#13;
VOORLICHTING&#13;
Standsorganisaties en overheid zullen het emancipatieproces moeten bevorderen en&#13;
begeleiden met voorlichting en informatie. Onderwerpen zijn, aldus mevrouw Roosen,&#13;
de boven behandelde juridische en fiscale positie van de vrouw, het huwelijksvermogensrecht,&#13;
het maat- en vennootschapsrecht, enz. Tevens moet gewezen worden&#13;
op de knelpunten, zoals de ontoereikendheid van de reële beloning als fiscale&#13;
aftrekpost, de niet aftrekbare kosten van huishoudelijke hulp, de beperkte mogelijkheid&#13;
zelfstandig te voorzien in een pensioenvoorziening, fiscale perikelen bij fictieve&#13;
overdracht van het bedrijf.&#13;
ONDERWIJS EN SCHOLING&#13;
Behalve aan het middelbaar en hoger agrarisch onderwijs moeten we met mevrouw&#13;
Roosen denken aan cursussen. Deze moeten kortlopend zijn, dicht bij huis en op&#13;
passende tijden (niet parallel met huishoudelijke verplichtingen). Maar ook in het&#13;
leerlingenwezen zijn mogelijkheden. De bandbreedte van de leeftijdsgrenzen voor&#13;
deelneming zouden voor vrouwen kunnen worden verruimd, zij zouden bij voorrang&#13;
kunnen worden geplaatst en het eigen bedrijf zou mede als leerarbeidsplaats kunnen&#13;
worden aangemerkt.&#13;
VROUW EN PACHTRECHT&#13;
Een actuele pachtvraag komt van mr W.J.M. Gitmans. Sinds 1984 kan de verpachter&#13;
een einde maken aan de overeenkomst met de pachter die (ouder dan)&#13;
65 jaar is of wordt. Deze kan wel indeplaatsstelling vorderen ten behoeve van een&#13;
naaste verwant, zijn vrouw daarbij inbegrepen. Hierop wil mr D.L. Rodrigues&#13;
Lopes nader ingaan. De voornaamste vraag die de rechter zich terzake van de indeplaatsstelling&#13;
moet stellen is of de vrouw redelijke waarborgen biedt voor een behoorlijke&#13;
bedrijfsvoering. Dit houdt onder andere in dat zij de dagelijkse leiding op&#13;
zich kan nemen en daarbij niet (mede) is aangewezen op de bekwaamheden van derden.&#13;
Haar echtgenoot zal bij indeplaatsstelling een derde worden. Waarschijnlijk zal&#13;
de rechter de kennis en ervaring van de man, die wél een rol zullen spelen, niet in&#13;
aanmerking nemen. De vrouw die tientallen jaren heeft meegewerkt in het bedrijf,&#13;
zowel boekhoudkundig als medebeslissend, zal van de rechter weinig te vrezen&#13;
hebben. In het decembernummer van 1986 van dit tijdschrift is een arrest van de&#13;
Pachtkamer van Hof Arnhem gepubliceerd (20 maart 1986, AR 1986, 4000), waarin&#13;
wordt overwogen dat de van de man, de ex-pachter te verwachten steun, wel een rol&#13;
zal kunnen spelen. NABESCHOUWING&#13;
Onderwerpen als bedrijfsopvolging, maatschap, erfrecht, huwelijksvermogensrecht&#13;
en zelfs enige fiscaliteit zijn ons, specialisten in het agrarisch recht, geheel vertrouwd.&#13;
Onwennig staan wij echter tegenover het emancipatorische geweld van enkele&#13;
groepen. Nauwelijks bekomen van de schrik teweeggebracht door de feministische&#13;
theologie, worden wij thans bestookt door het feministische agrarisch recht.&#13;
We hebben Remie leren kennen als een praktisch realist. Hij legt de nadruk op&#13;
de kwaliteit van de relatie tussen de echtgenoten en kent aan juridische voorzieningen&#13;
buiten het huwelijksvermogensrecht en het erfrecht nauwelijks betekenis toe.&#13;
Zijn spiegelbeeld is mevrouw Roosen. Zij is, hoewel geen juriste (of misschien daarom&#13;
juist!), op het recht gefixeerd, doch laat niet na te wijzen op het belang van de&#13;
harmonie in het huwelijk.&#13;
Een slechte relatie is voor beide echtgenoten ongunstig of soms zelfs rampzalig.&#13;
Sommigen zullen suggereren dat van beide verliezers de vrouw het meeste lijdt, maar&#13;
bij de ontbinding van een algehele gemeenschap van goederen is degene met de&#13;
grootste inbreng - gewoonlijk de man die het bedrijf heeft ingebracht - vaak bijna&#13;
geruïneerd. En dan spreken we nog niet eens van alimentatie.&#13;
Het is soms moeilijk discussiëren met personen die zich boos maken, toch probeer&#13;
ik het maar weer eens. De meeste vrouwen, ook de intellectuele, zijn per saldo tevreden&#13;
met hun bestaan naast een man. Zij spreken niet van onderdrukking, van zich&#13;
schikken in een (beklagenswaardig) lot en gewagen niet van historische rolpatronen.&#13;
Een kleine groep vrouwen polariseert tegen de zwijgende vrouwelijke meerderheid&#13;
en tegen bijna alle mannen. Zij eisen rechten op die zij al hebben (!) of die moeilijk&#13;
voor te stellen zijn en formuleren problemen die er niet zijn.&#13;
Een vrouw behoort bij een man, evenals een man bij een vrouw. Ik denk aan het&#13;
boek Genesis en bevind mij in de Theologie, nog niet echter in de feministische Theologie.&#13;
Er is verschil tussen man en vrouw. Genesis lanceert de vrouw als helpster&#13;
van de man. Mochten feministische theologen deze functie bestrijden, dan zijn zij&#13;
geen theologen, doch uitsluitend feministen. Feministische theologie is mogelijk&#13;
reeds een contradictio in terminis, hetgeen aan de oprichting van een leerstoel niet&#13;
in de weg behoeft te staan. Mannen behoren niet bij mannen, althans niet in dezelfde&#13;
zin als vrouwen bij mannen. Als argument tegen de uitspraken van kardinaal&#13;
Simonis werd opgeworpen dat de maatschappij zich juist in tegengestelde richting&#13;
beweegt. Dat is misschien zo, doch verplicht niet de herder de kudde te volgen! In&#13;
onze samenleving wordt van kerkelijke leiders gevraagd de onjuiste weg die sommigen&#13;
hebben ingeslagen, te rechtvaardigen (zie ook de zogenaamde geboortentechnologie).&#13;
De kerkelijke leiders doen dat niet, kunnen dat niet en mogen dat niet.&#13;
Een vrouw kan niet tegelijkertijd een goede relatie met haar man hebben en een&#13;
aparte status nastreven. (De man heeft in beperkte mate ruimte voor een leven naast&#13;
zijn huwelijk, hoofdzakelijk in de sfeer van beroep of bedrijf. In de landbouw is&#13;
die ruimte dus kleiner dan in het algemeen.) Het feministische agrarisch recht leg&#13;
ik terzijde met de vaststelling dat de boerderij niet alleen de plaats van het leven van&#13;
boer en boerin is, maar ook een groot deel van dat leven. Hun relatie en het familievermogensrecht&#13;
lijken daarbij toereikend, het fiscaal recht waarschijnlijk minder.</content><legacyfootnotes/><footnotes><footnote/></footnotes><auteurs>Mr D.L. Rodrigues Lopes</auteurs><published>1987-06-01 00:00:00</published><modified>1987-06-01 00:00:00</modified><editiondate>1987-06-01</editiondate><htmlpath>https://denhollander.info/artikel/6330</htmlpath></article>
</articles></edition>