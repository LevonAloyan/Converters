<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2006</searchword><id>4117</id><udhid>UDH:TvAR/4117</udhid><titel>Evers / Van Dooren (TvAR 2006/5373)</titel><searchwords><searchword>TvAR 12/2006</searchword><searchword>TvAR 2006/5373</searchword><searchword>UDH:TvAR/4117</searchword></searchwords><attachments><attachment><name>2006_nr 12_Rechtspraak_5373.pdf</name><extention>pdf</extention><url>https://denhollander.info/download/4076/ci</url></attachment></attachments><inleiding>[Pachtwet art. 1]&#13;
&#13;
Door partijen als “koop van gras op stam”&#13;
aangeduide transactie voor vaste, voorafgaand&#13;
aan het grasseizoen overeengekomen&#13;
prijs, onafhankelijk van het aantal malen dat&#13;
het gras door de “koper” zou kunnen&#13;
worden geoogst en die ook de naweide&#13;
door paarden omvatte, is pacht. De inhoud&#13;
van de rechtsverhouding is beslissend en&#13;
niet de benaming waarmee partijen die&#13;
verhouding hebben aangeduid.&#13;
Stalling van dieren tegen vast bedrag per&#13;
maand, waarbij de eigenaar van de stal de&#13;
dieren ’s morgens voerde, vervolgens naar&#13;
buiten liet en ze ’s avonds ook weer naar&#13;
binnen haalde. Deze dagelijkse verzorging&#13;
van de dieren is zodanig wezenlijk dat niet&#13;
kan worden gezegd dat de ruimte waarin de&#13;
dieren waren gestald ter uitoefening van de&#13;
landbouw aan de eigenaar van de dieren is&#13;
afgestaan.</inleiding><content>ARREST IN DE ZAAK VAN:&#13;
Johannes Henricus Maria Evers, wonende te&#13;
Vlierden, gemeente Deurne,&#13;
appellant,&#13;
procureur: mr. F.J. Boom,&#13;
tegen&#13;
Johan Jozef Antonius van Dooren, wonende&#13;
te Deurne,&#13;
geïntimeerde,&#13;
procureur: mr. J.B.R. Daniëls.&#13;
1 Het geding in eerste aanleg&#13;
Voor de procedure in eerste aanleg wordt verwezen&#13;
naar de inhoud van de vonnissen van&#13;
12 november 2002 en 10 juni 2003, die de&#13;
pachtkamer van de rechtbank te ’s-Hertogenbosch,&#13;
sector kanton, locatie Helmond, tussen&#13;
appellant (hierna te noemen: Evers) als eiser en&#13;
geïntimeerde (hierna te noemen: Van Dooren)&#13;
als gedaagde heeft gewezen. Van genoemde&#13;
vonnissen is een fotokopie aan dit arrest&#13;
gehecht.&#13;
2 Het geding in hoger beroep&#13;
2.1 Evers heeft bij exploot van 8 juli 2003 aangezegd&#13;
van genoemde vonnissen in hoger&#13;
beroep te komen, met dagvaarding van Van&#13;
Dooren voor dit hof.&#13;
2.2 Bij memorie van grieven heeft Evers vier&#13;
grieven tegen de bestreden vonnissen aangevoerd&#13;
en toegelicht, heeft hij bewijs aangeboden,&#13;
en heeft hij geconcludeerd dat het hof de&#13;
bestreden vonnissen zal vernietigen, en opnieuw&#13;
recht doende, uitvoerbaar bij voorraad,&#13;
de vorderingen van Evers alsnog toe zal wijzen,&#13;
eventueel onder terugverwijzing van de&#13;
zaak naar de pachtkamer in eerste aanleg, alsmede&#13;
onder veroordeling van Van Dooren in&#13;
de kosten van beide instanties, onder bepaling&#13;
dat Van Dooren de wettelijke rente over de&#13;
proceskosten verschuldigd zal zijn als hij deze&#13;
kosten niet binnen veertien dagen na dagtekening&#13;
van het in dezen te wijzen arrest zal hebben&#13;
voldaan.&#13;
2.3 Bij memorie van antwoord heeft Van&#13;
Dooren de grieven bestreden en verweer&#13;
gevoerd, heeft hij bewijs aangeboden en een&#13;
aantal nieuwe producties in het geding gebracht,&#13;
en heeft hij geconcludeerd dat het hof&#13;
de bestreden vonnissen, eventueel onder verbetering&#13;
of aanvulling van de gronden, zal&#13;
bevestigen en de door Evers ingestelde vorderingen&#13;
zal afwijzen, met veroordeling van&#13;
Evers in de kosten van beide instanties&#13;
(bedoeld zal zijn: van het hoger beroep).&#13;
2.4 Ter zitting van 13 september 2004 hebben&#13;
partijen de zaak doen bepleiten, Evers door&#13;
mr. G.J.M. de Jager, advocaat te Tilburg, en&#13;
Van Dooren door mr. A.M.H.C. Coppens,&#13;
advocaat te Deurne; beiden hebben daarbij&#13;
pleitnotities in het geding gebracht. Het hof&#13;
heeft bij die gelegenheid de zaak naar de rol-&#13;
zitting van 12 oktober 2004 verwezen voor&#13;
uitlating door beide partijen in verband met&#13;
schikkingsonderhandelingen.&#13;
2.5 Vervolgens hebben partijen zich eerst op&#13;
de rolzitting van 23 augustus 2005 nader bij&#13;
akte over de zaak uitgelaten. Evers heeft bij&#13;
die gelegenheid enkele nieuwe producties in&#13;
het geding gebracht en heeft tevens zijn eis&#13;
gewijzigd, aldus dat thans door hem wordt&#13;
gevorderd:&#13;
1 Vastlegging van een pachtovereenkomst met&#13;
betrekking tot de percelen kadastraal bekend&#13;
gemeente Deurne, sectie Q, nr. 590 en 391, ter&#13;
grootte van 2.20.00 hectare vanaf 1 mei 2000&#13;
tot eind augustus 2002 voor een pachtprijs&#13;
van ƒ 4.800,– per jaar en verder een verklaring&#13;
voor recht dat de weigering toegang te verlenen&#13;
vanaf 7 september 2001 tot het onderhavige&#13;
perceel van de zijde van Van Dooren&#13;
een tekortkoming in de nakoming van deze&#13;
pachtovereenkomst betekent, althans onrechtmatig&#13;
is en dat Van Dooren aansprakelijk is&#13;
voor de schade die Evers dientengevolge lijdt.&#13;
Evers verzoekt het hof de zaak ter begroting&#13;
van de geleden schade te verwijzen naar een&#13;
schadestaatprocedure.&#13;
2 – Een verklaring voor recht dat er tussen&#13;
partijen een pachtovereenkomst bestaat ten&#13;
aanzien van het gearceerde gedeelte van het&#13;
bedrijfsgebouw A van Van Dooren die is aangegaan&#13;
voor de winterperiode 2000/2001&#13;
(november tot en met maart) voor een bedrag&#13;
van ƒ 250,– per maand en een verklaring voor&#13;
recht dat er tussen partijen een pachtovereenkomst&#13;
bestaat ten aanzien van het gearceerde&#13;
gedeelte van bedrijfsgebouw A en het gearceerde&#13;
gedeelte van bedrijfsgebouw D die&#13;
voor de winterperiode 2001/2002 is aangegaan&#13;
voor een bedrag van ƒ 1.200,– per maand.&#13;
– Een verklaring voor recht dat het weigeren&#13;
van de toegang tot de bedrijfsgebouwen aan&#13;
Evers van de zijde van Van Dooren een&#13;
tekortkoming in de nakoming van deze pachtovereenkomst&#13;
voor de winterperiode 2001/&#13;
2002 betekent, althans onrechtmatig is en dat&#13;
Van Dooren aansprakelijk is voor de schade&#13;
die Evers als gevolg van de tekortkoming in&#13;
de nakoming, althans als gevolg van deze&#13;
onrechtmatige daad, lijdt.&#13;
– Verwijzing van de zaak naar een schadestaatprocedure&#13;
ter bepaling van de schade die&#13;
Evers lijdt als gevolg van deze tekortkoming&#13;
in de nakoming, althans als gevolg van deze&#13;
onrechtmatige daad.&#13;
3 a Bepaling dat Van Dooren binnen twee&#13;
weken na betekening van het in dezen te wijzen&#13;
vonnis/arrest, zal overgaan tot afgifte aan&#13;
Evers van de volgende zaken:&#13;
– 40 grasbalen;&#13;
– de inhoud van de kuil die is gemaakt van het&#13;
gras dat in 2001 van het gepachte is gekomen;&#13;
– 50 afrasteringspalen met bijbehorend afrasteringslint;&#13;
– 2 schragen;&#13;
– hekwerken uit het stalgedeelte onder A (zie&#13;
productie 3 bij conclusie van repliek van&#13;
11 juni 2002);&#13;
– de bouwmaterialen volgens de facturen van&#13;
Jos Lammers van 21 juni 2001 en 3 juli 2001.&#13;
b Bepaling dat indien en voor zover afgifte&#13;
van de gevorderde zaken niet meer mogelijk is&#13;
door kwaliteitsverlies of wegraken, Van Dooren&#13;
zal worden veroordeeld tot het betalen van de&#13;
waarde van deze zaken aan Evers, zulks op te&#13;
maken bij staat en te vereffenen volgens de wet.&#13;
4 Veroordeling van Van Dooren om aan&#13;
Evers, tegen behoorlijk bewijs van kwijting, te&#13;
vergoeden de kosten van buitengerechtelijke&#13;
rechtsbijstand, ter hoogte van ƒ 500,–, althans&#13;
ter hoogte van een door het hof naar redelijkheid&#13;
en billijkheid vast te stellen bedrag, te&#13;
vermeerderen met de wettelijke rente vanaf de&#13;
dag van het verzuim tot de dag der algehele&#13;
voldoening.&#13;
5 Veroordeling van Van Dooren in de kosten&#13;
van deze procedure en bepaling dat Van&#13;
Dooren de wettelijke rente over de proceskosten&#13;
verschuldigd zal zijn als hij de proceskosten&#13;
niet binnen veertien dagen na het in&#13;
dezen te wijzen arrest zal hebben betaald.&#13;
2.6 Ten slotte hebben partijen de stukken voor&#13;
het wijzen van arrest aan het hof overgelegd.&#13;
3 De vaststaande feiten&#13;
3.1 Op grond van de in zoverre niet bestreden&#13;
vaststelling van de pachtkamer in eerste aanleg&#13;
staat in hoger beroep het navolgende vast.&#13;
3.2 Evers heeft aan de Eikhofweg 4 te Vlierden&#13;
(gemeente Deurne) een paardenfokkerij.&#13;
Van Dooren, die doende is zijn agrarisch&#13;
bedrijf aan de Vloeieindsweg 6 te Deurne af te&#13;
bouwen, heeft in de gemeente Deurne een&#13;
aantal gronden in eigendom, waaronder de&#13;
percelen kadastraal bekend gemeente Deurne,&#13;
sectie Q, nummers 391 en 590, ter gezamenlijke&#13;
grootte van omstreeks 2.20 ha (hierna: de&#13;
gronden).&#13;
3.3 De gronden zijn in 1999 door de gemeente&#13;
Deurne verworven omdat zij in verband met de&#13;
aanleg van de rondweg rond Vlierden ruilgronden&#13;
nodig had. Bij het sluiten van de koopovereenkomst&#13;
heeft Van Dooren van de gemeente&#13;
Deurne bedongen, dat hij de gronden mocht&#13;
blijven gebruiken zolang de gemeente daarover&#13;
niet zelf wenste te beschikken.&#13;
3.4 Ter uitvoering van die afspraak is tussen&#13;
Van Dooren en de gemeente Deurne een eenmalige&#13;
pachtovereenkomst gesloten voor het&#13;
tijdvak tot 1 mei 2001. De pachtovereenkomst&#13;
bepaalt dat het de pachter zonder toestemming&#13;
van de gemeente niet is toegestaan om&#13;
het gepachte onder te verpachten dan wel aan&#13;
derden in gebruik af te staan.&#13;
3.5 In of omstreeks april 2000 zijn partijen&#13;
met elkaar in contact gekomen, waarbij over&#13;
het gebruik van de gronden is gesproken. Op&#13;
28 april 2000 heeft Evers per kas een betaling&#13;
van ƒ 2.500,– aan Van Dooren verricht. Vervolgens&#13;
heeft Evers op 9 oktober 2000 een&#13;
bedrag van ƒ 2.300,– op de bankrekening van&#13;
Van Dooren overgemaakt onder vermelding&#13;
van “aankoop gras”.&#13;
3.6 In de winterperiode van 2000/2001 heeft&#13;
Evers een vijftal veulens gestald in de bedrijfsgebouwen&#13;
van Van Dooren. Evers heeft hiervoor&#13;
aan Van Dooren een bedrag van ƒ 250,–&#13;
per maand betaald. De veulens werden door&#13;
Van Dooren verzorgd. Verder zijn door Evers&#13;
aan Van Dooren geen betalingen gedaan. In de&#13;
nazomer van 2001 zijn problemen tussen partijen&#13;
ontstaan.&#13;
3.7 Aan Evers is door Van Dooren de toegang&#13;
tot de gronden en de bedrijfsgebouwen ontzegd;&#13;
de gronden zijn door Van Dooren&#13;
omgeploegd. In verband met deze problemen&#13;
heeft de toenmalige gemachtigde van Evers op&#13;
4 oktober 2001 een brief aan Van Dooren&#13;
geschreven, waarin hij stelt dat een pachtovereenkomst&#13;
is aangegaan en waarin Van Dooren&#13;
aansprakelijk wordt gesteld voor alle schade.&#13;
4 Beoordeling van het geschil in&#13;
hoger beroep&#13;
4.1 Het gaat in deze zaak om in hoofdzaak&#13;
drie vragen, in de eerste plaats de vraag of ten&#13;
aanzien van de gronden tussen Van Dooren&#13;
als verpachter en Evers als pachter een pachtovereenkomst&#13;
tot stand is gekomen, in de&#13;
tweede plaats de vraag of ten aanzien van&#13;
gedeelten van de bedrijfsgebouwen van Van&#13;
Dooren (hierna: de gebouwen) tussen Van&#13;
Dooren als verpachter en Evers als pachter&#13;
pachtovereenkomsten tot stand zijn gekomen&#13;
en in de derde plaats de vraag in hoeverre Van&#13;
Dooren gehouden is tot de afgifte van materialen&#13;
en gras. Ten aanzien van eerste twee&#13;
vragen heeft in eerste aanleg bewijslevering&#13;
plaatsgevonden. De pachtkamer in eerste aanleg&#13;
heeft na die bewijslevering de vorderingen&#13;
van Evers afgewezen.&#13;
4.2 Grief I heeft betrekking op de verdeling&#13;
van de bewijslast. De grief faalt. Nu het Evers&#13;
is die zich beroept op het bestaan van een&#13;
pachtovereenkomst, rust op hem de bewijslast.&#13;
De pachtkamer in eerste aanleg heeft terecht&#13;
aan Evers bewijs opgedragen. Voor een omkering&#13;
van de bewijslast bestond en bestaat geen&#13;
aanleiding.&#13;
4.3 Grief II heeft betrekking op de wijze&#13;
waarop de pachtkamer in eerste aanleg het&#13;
bewijs heeft gewaardeerd. Het hof zal die&#13;
grief als eerste bespreken.&#13;
4.4 Wat betreft het bewijs van een ten aanzien&#13;
van de gronden tot stand gekomen pachtovereenkomst,&#13;
overweegt het hof als volgt.&#13;
4.5 Volgens de eigen getuigenverklaring van&#13;
Van Dooren heeft hij in april 2000 met Evers&#13;
afgesproken dat deze het gras zou kopen voor&#13;
een bedrag van ƒ 4.800,–, waarvan een bedrag&#13;
van ƒ 2.500,– eind april 2000 en de rest in&#13;
oktober 2000 is betaald. In 2001 zijn, klaarblijkelijk&#13;
eveneens in het begin van het grasseizoen,&#13;
voor dat jaar dezelfde afspraken&#13;
gemaakt als in 2000. Uit de verklaringen van&#13;
de loonwerkers Munsters en Lammers en de&#13;
bij hun verklaringen gevoegde kopieën van&#13;
facturen volgt dat het gras in 2000 en 2001&#13;
meermalen in opdracht van Evers is geoogst.&#13;
Een en ander vindt, behalve in de verklaringen&#13;
van andere getuigen, ook steun in de verklaring&#13;
van Van Dooren zelf, die immers onder&#13;
meer heeft verklaard dat Munsters het gras in&#13;
2000 heeft gemaaid.&#13;
4.6 Wat betreft weidegang op de gronden&#13;
door paarden van Evers heeft Van Dooren als&#13;
getuige verklaard dat er 5 à 10 paarden in de&#13;
wei hebben gelopen en dat de paarden aan het&#13;
einde van de winter uit de wei moesten,&#13;
omdat het land met gras moest worden ingezaaid.&#13;
Weliswaar heeft Van Dooren als getuige&#13;
ook verklaard dat hij met Evers niet was overeengekomen&#13;
om diens paarden in te scharen&#13;
en heeft hij ter gelegenheid van de pleidooizitting&#13;
verklaard dat hij tegen Evers er wat&#13;
van heeft gezegd dat op de gronden diens&#13;
paarden liepen, maar hij heeft bij laatstbedoelde&#13;
gelegenheid óók verklaard dat Evers zich&#13;
wat betreft de weidegang beriep op het feit&#13;
dat deze het gras van hem had gekocht en uit&#13;
hetgeen Van Dooren toen verder heeft verklaard,&#13;
volgt dat hij zich vervolgens niet tegen&#13;
die weidegang heeft verzet. Aldus heeft het&#13;
overeengekomen gebruik, zoals geworden en&#13;
goedgevonden, mede de naweide omvat.&#13;
4.7 Ter zake van de vraag of de hiervoor&#13;
bedoelde afspraken als pacht behoren te worden&#13;
gekwalificeerd, acht het hof mede van&#13;
belang dat partijen in het begin van het grasseizoen&#13;
voor het gebruik van de gronden een&#13;
(vaste) prijs zijn overeengekomen, die niet&#13;
afhankelijk was van de vraag hoe vaak in het&#13;
desbetreffende seizoen daadwerkelijk zou&#13;
kunnen worden geoogst, zodat (weers)omstandigheden&#13;
die de grasopbrengst ongunstig&#13;
dan wel juist gunstig beïnvloedden ten nadele&#13;
respectievelijk ten voordele van Evers kwamen,&#13;
en dat voor de naweide klaarblijkelijk&#13;
niet afzonderlijk is betaald, zodat ook die&#13;
naweide in de voorstelling van partijen kennelijk&#13;
mede in bedoelde prijs was verdisconteerd.&#13;
4.8 Uit het voorgaande volgt op zichzelf reeds&#13;
– dat wil zeggen afgezien van het bewijs dat&#13;
besloten ligt in de verklaringen van de overige&#13;
getuigen en de overige bewijsmiddelen – dat&#13;
ten aanzien van de gronden tussen partijen&#13;
pachtovereenkomsten zijn tot stand gekomen.&#13;
Die pachtovereenkomsten hebben betrekking&#13;
op de periode vanaf het begin van het grasseizoen&#13;
in 2000 respectievelijk 2001 tot en met&#13;
het einde van de erop volgende winter. Het&#13;
bestaan van één doorlopende pachtverhouding&#13;
vanaf 1 mei 2000 kan uit de bewijsmiddelen&#13;
niet worden afgeleid. Evers heeft zelf als&#13;
getuige niet duidelijk aangegeven voor welke&#13;
periode partijen het gebruik van de gronden&#13;
zijn overeengekomen, terwijl Van Dooren&#13;
duidelijk verklaart dat in 2001 voor dat jaar&#13;
dezelfde afspraken zijn gemaakt als voor het&#13;
jaar ervoor. De andere getuigen hebben alleen&#13;
verklaard over het feitelijk gebruik van de&#13;
gronden en niet over een overeengekomen&#13;
periode van gebruik.&#13;
4.9 De omstandigheid dat tussen partijen is&#13;
gesproken van “koop van gras” en niet van&#13;
pacht, doet niet af aan hetgeen hiervoor is&#13;
overwogen en beslist, omdat immers de inhoud&#13;
van de rechtsverhouding zoals die tussen partijen&#13;
heeft bestaan beslissend is en niet de&#13;
benaming waarmee partijen die verhouding&#13;
hebben aangeduid. Ook de omstandigheid dat&#13;
– zoals Van Dooren heeft aangevoerd, maar&#13;
door Evers wordt ontkend – het aan Evers&#13;
bekend was dat Van Dooren in zijn verhouding&#13;
tot de gemeente niet tot onderverpachting&#13;
bevoegd was, leidt niet tot een andere&#13;
beslissing, omdat die omstandigheid de kwalificatie&#13;
van het door partijen overeengekomen&#13;
gebruik niet kan beïnvloeden. De omstandigheid&#13;
dat Van Dooren in 2000 en 2001 zelf&#13;
diverse werkzaamheden op de gronden heeft&#13;
verricht en/of werkzaamheden heeft doen uitvoeren,&#13;
leidt evenmin tot een andere beslissing.&#13;
Voorzover het betreft werkzaamheden&#13;
direct voorafgaande aan het grasseizoen in&#13;
2000 en 2001, zoals het bemesten van de&#13;
grond en het inzaaien van gras, geldt dat die&#13;
werkzaamheden voor de vraag of vervolgens&#13;
ten aanzien van de aldus bewerkte gronden&#13;
pachtovereenkomsten zijn totstandgekomen,&#13;
naar hun aard niet van belang zijn. Wat betreft&#13;
door Van Dooren in 2000 verrichte maaiwerkzaamheden&#13;
heeft Van Dooren als getuige&#13;
zelf gesproken van een vriendendienst, klaarblijkelijk&#13;
ten opzichte van Evers, hetgeen&#13;
impliceert dat die werkzaamheden niet in verband&#13;
stonden met een agrarische exploitatie&#13;
van de gronden ten behoeve van (mede) hemzelf.&#13;
Ook wat betreft de overige door of in&#13;
opdracht van Van Dooren uitgevoerde werkzaamheden&#13;
geldt dat die door Van Dooren&#13;
niet in verband worden gebracht met een&#13;
eigen exploitatie van de gronden. De omstan-&#13;
digheid dat Van Dooren de gronden zelf bij&#13;
de meitelling heeft opgegeven, leidt evenmin&#13;
tot een ander beslissing.&#13;
4.10 Wat betreft het bewijs van ten aanzien&#13;
van de gebouwen tot stand gekomen pachtovereenkomsten,&#13;
overweegt het hof als volgt.&#13;
4.11 Partijen zijn het erover eens dat in de&#13;
winter van 2000 op 2001 het gebruik van de&#13;
aan Van Dooren toebehorende gebouwen&#13;
beperkt is gebleven tot de stalling van vijf&#13;
veulens à ƒ 250,– per maand. Ook volgens de&#13;
eigen verklaring van Evers was het Van Dooren&#13;
die de veulens ’s ochtends voerde, de veulens&#13;
vervolgens naar buiten liet en ’s avonds&#13;
ook weer naar binnen haalde. Deze dagelijkse&#13;
verzorging van de veulens acht het hof zodanig&#13;
wezenlijk, dat die omstandigheid verhindert&#13;
dat kan worden gezegd dat Van Dooren&#13;
de ruimte waarin de veulens waren gestald ter&#13;
uitoefening van de landbouw aan Evers heeft&#13;
afgestaan. De enkele omstandigheid dat Evers&#13;
het voer kocht en bij Van Dooren afleverde,&#13;
zoals door Evers als getuige is verklaard,&#13;
zodat de voor de stalling (en verzorging) van&#13;
de veulens overeengekomen prijs niet mede&#13;
op het voer betrekking had, geeft aan de&#13;
rechtsverhouding tussen partijen niet alsnog&#13;
het karakter van een pachtovereenkomst.&#13;
Evers heeft voorts nog verklaard dat hij zelf&#13;
ook de stallen uitmestte, maar uit de verklaring&#13;
van de getuige J.F.M. van Helmond blijkt&#13;
dat Van Dooren ook zelf bij het schoonmaken&#13;
van de stallen betrokken was. Dat – behalve&#13;
Van Dooren – Evers, en blijkens zijn verklaring&#13;
ook J.F.M. van Helmond, de stallen&#13;
schoonmaakten, legt onvoldoende gewicht in&#13;
de schaal. Dat geldt ook voor de omstandigheid&#13;
dat Evers in de stal voerhekken heeft&#13;
laten plaatsen, zoals door Evers en J.F.M. van&#13;
Helmond is verklaard. Genoemde omstandigheden&#13;
zijn ook in onderling verband beschouwd&#13;
onvoldoende om daaruit een pachtovereenkomst&#13;
te kunnen afleiden.&#13;
4.12 Wat betreft de winter van 2001 op 2002&#13;
heeft Evers verklaard dat hij “ook een ander&#13;
bedrijfsgedeelte in gebruik [zou] krijgen”,&#13;
waar zes of zeven drachtige merries zouden&#13;
komen te staan. Kennelijk was het ook wat&#13;
betreft deze merries de bedoeling dat Van&#13;
Dooren de dagelijkse verzorging van de dieren&#13;
op zich zou nemen, zodat ook in zoverre&#13;
van een pachtovereenkomst geen sprake is.&#13;
De omstandigheid dat Evers materialen heeft&#13;
gekocht voor de inrichting van bedoeld&#13;
bedrijfsgedeelte doet daaraan niet af.&#13;
4.13 Uit het voorgaande volgt dat grief II&#13;
gedeeltelijk slaagt en voor het overige ongegrond&#13;
is.&#13;
4.14 Grief III heeft betrekking op de vraag of&#13;
door Van Dooren aan Evers materialen behoren&#13;
te worden afgegeven.&#13;
4.15 Wat betreft onder meer de afrasteringspalen&#13;
met bijbehorend afrasteringslint hebben&#13;
partijen ter gelegenheid van de pleidooizitting&#13;
afspraken gemaakt over het ophalen daarvan&#13;
door Evers bij Van Dooren. Bij zijn laatste&#13;
akte voert Evers aan dat partijen wel pogingen&#13;
hebben ondernomen, maar dat zij er niet in&#13;
zijn geslaagd om overeenstemming te bereiken&#13;
over de juiste voorwaarden waaronder&#13;
afgifte van de goederen plaats kon vinden.&#13;
Een nadere toelichting is door hem niet gegeven.&#13;
Aldus heeft Evers zijn belang bij een veroordeling&#13;
van Van Dooren onvoldoende toegelicht.&#13;
In zoverre faalt de grief.&#13;
4.16 Wat betreft de overige materialen geldt&#13;
dat die niet in verband staan met de pachtovereenkomsten&#13;
met betrekking tot de gronden,&#13;
maar met de stalling van veulens respectievelijk&#13;
de voorgenomen stalling van drachtige&#13;
merries. Zoals volgt uit hetgeen naar aanleiding&#13;
van grief II is overwogen, is wat betreft de&#13;
gebouwen geen sprake van een pachtovereenkomst,&#13;
zodat de pachtrechter niet bevoegd is&#13;
om van een vordering tot afgifte van bedoelde&#13;
materialen kennis te nemen.&#13;
4.17 Wat betreft de afgifte van het gras stelt&#13;
Van Dooren als voorwaarde voor die afgifte&#13;
dat de daarvoor overeengekomen koopprijs&#13;
wordt voldaan. Zoals volgt uit hetgeen naar&#13;
aanleiding van grief II is overwogen, is geen&#13;
sprake van koop van gras maar van een pachtovereenkomst.&#13;
Gelet op de bepaling van het&#13;
eerste lid van artikel 9 Pachtwet kan Van&#13;
Dooren – zolang de bij dit arrest vast te leggen&#13;
pachtovereenkomsten niet zijn goedgekeurd –&#13;
geen opschortingsrecht ontlenen aan de omstandigheid&#13;
dat Evers de overeengekomen prijs&#13;
gedeeltelijk nog niet heeft voldaan. Het hof zal&#13;
Van Dooren dan ook veroordelen tot afgifte&#13;
van het gras. In zoverre slaagt grief III.&#13;
4.18 Grief IV heeft betrekking op de proces-&#13;
kosten. Uit hetgeen hiervoor is overwogen,&#13;
volgt dat partijen ieder deels in het ongelijk&#13;
worden gesteld. Gelet daarop dienen de proceskosten&#13;
te worden gecompenseerd, aldus&#13;
dat ieder van partijen de eigen kosten draagt.&#13;
In zoverre slaagt de grief.&#13;
4.19 Het hof passeert de door partijen gedane&#13;
bewijsaanbiedingen omdat zij – mede in het&#13;
licht van de omstandigheid dat in eerste aanleg&#13;
reeds bewijslevering heeft plaatsgevonden&#13;
– onvoldoende zijn gespecificeerd, respectievelijk&#13;
geen relevante feiten betreffen.&#13;
4.20 De slotsom is dat het vonnis van 12 november&#13;
2002 dient te worden bekrachtigd en&#13;
dat het vonnis van 10 juni 2003 behoort te&#13;
worden vernietigd. Het hof zal pachtovereenkomsten&#13;
vastleggen met betrekking tot de&#13;
gronden voor de periode vanaf het begin van&#13;
het grasseizoen in 2000 respectievelijk 2001 tot&#13;
en met het einde van de erop volgende winter,&#13;
tegen een pachtprijs van steeds ƒ 4.800,–,&#13;
waarvan een eerste termijn van ƒ 2.500,– te&#13;
voldoen eind april en het restant in oktober.&#13;
Van Dooren is aansprakelijk voor de schade&#13;
die Evers heeft geleden als gevolg van zijn&#13;
weigering vanaf 7 september 2001 om Evers&#13;
toegang tot het gepachte te verlenen en het&#13;
hof zal hem dan ook veroordelen tot schadevergoeding&#13;
nader op te maken bij staat. Naar&#13;
het hof uit de conclusie van repliek onder 15&#13;
begrijpt, heeft de vordering – in het geval dat&#13;
de korte duur van de overeenkomst van 2001&#13;
niet wordt goedgekeurd – geen betrekking op&#13;
eventuele schade die Evers lijdt als gevolg van&#13;
de omstandigheid dat hij de gronden ook na&#13;
eind augustus 2002 (het moment waarop de&#13;
gemeente de percelen heeft opgeëist) niet&#13;
heeft kunnen gebruiken. Bij de formulering&#13;
van het dictum zal het hof daarmee rekening&#13;
houden. Bij een verklaring voor recht heeft&#13;
Evers geen zelfstandig belang, zodat zijn vordering&#13;
in zoverre zal worden afgewezen. Het&#13;
hof zal Van Dooren voorts veroordelen tot&#13;
afgifte van het gras. Ook de gevorderde veroordeling&#13;
tot schadevergoeding op te maken&#13;
bij staat voor het geval dat afgifte niet meer&#13;
mogelijk is, is toewijsbaar. Het meer en anders&#13;
gevorderde zal worden afgewezen, waaronder&#13;
ook de gevorderde vergoeding voor buitengerechtelijke&#13;
kosten. Bedoelde kosten zijn door&#13;
Evers onvoldoende toegelicht. Voor de gevraagde&#13;
uitvoerbaarbijvoorraadverklaring bestaat&#13;
geen grond omdat tegen dit arrest geen beroep&#13;
in cassatie openstaat. Het hof zal de proceskosten&#13;
compenseren als onder 4.18 weergegeven.&#13;
5 Beslissing&#13;
Het hof, recht doende in hoger beroep:&#13;
bekrachtigt het vonnis van de pachtkamer van&#13;
de rechtbank te ’s-Hertogenbosch, sector kanton,&#13;
locatie Helmond, van 12 november 2002;&#13;
vernietigt het vonnis van de pachtkamer van&#13;
de rechtbank te ’s-Hertogenbosch, sector kanton,&#13;
locatie Helmond, van 10 juni 2003 en&#13;
doet opnieuw recht;&#13;
legt een pachtovereenkomst vast met betrekking&#13;
tot de percelen kadastraal bekend&#13;
gemeente Deurne, sectie Q, nr. 590 en 391, ter&#13;
grootte van 2.20.00 hectare vanaf het begin&#13;
van het grasseizoen 2000 (te stellen op 1 mei&#13;
2000) tot het einde van de erop volgende winter&#13;
(te stellen op 15 februari 2001) voor een&#13;
pachtprijs van ƒ 4.800,–, alsmede een pachtovereenkomst&#13;
met betrekking tot dezelfde&#13;
grond en voor dezelfde prijs vanaf het begin&#13;
van het grasseizoen 2001 (te stellen op 1 mei&#13;
2001) tot het einde van de erop volgende winter&#13;
(te stellen op 15 februari 2002), een en&#13;
ander onverminderd de werking van het eerste&#13;
lid van artikel 9 Pachtwet en de mogelijke&#13;
toepassing van het tweede lid van dat artikel;&#13;
veroordeelt Van Dooren tot vergoeding van&#13;
de door Evers geleden schade die het gevolg is&#13;
van de weigering door Van Dooren vanaf&#13;
7 september 2001 om Evers toegang tot het&#13;
gepachte te verlenen, niet zijnde eventuele&#13;
schade die het gevolg is van het niet kunnen&#13;
gebruiken van het gepachte na eind augustus&#13;
2002, nader op te maken bij staat;&#13;
veroordeelt Van Dooren tot afgifte aan Evers&#13;
binnen twee weken na betekening van dit&#13;
arrest van 40 grasbalen en de inhoud van de&#13;
kuil die is gemaakt van het gras dat in 2001&#13;
van het gepachte is gekomen;&#13;
veroordeelt Van Dooren, voor zover afgifte&#13;
van de in de vorige alinea bedoelde zaken niet&#13;
meer mogelijk is door kwaliteitsverlies of&#13;
wegraken, tot vergoeding van de als gevolg&#13;
daarvan door Evers geleden schade, nader op&#13;
te maken bij staat;&#13;
verklaart de pachtrechter onbevoegd om van&#13;
de vordering van Van Dooren kennis te nemen&#13;
voor zover het betreft de afgifte van de overige&#13;
materialen;&#13;
wijst af het meer of anders gevorderde;&#13;
compenseert de proceskosten, zowel wat betreft&#13;
het geding in eerste aanleg als wat betreft&#13;
dat in hoger beroep, aldus dat ieder van partijen&#13;
de eigen kosten draagt.</content><legacyfootnotes/><footnotes><footnote/></footnotes><auteurs/><published>2006-12-01 00:00:00</published><modified>2006-12-01 00:00:00</modified><editiondate>2006-12-01</editiondate><htmlpath>https://denhollander.info/artikel/4117</htmlpath></article>
</articles></edition>