<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2004</searchword><id>3511</id><udhid>UDH:TvAR/3511</udhid><titel>Eindelijk uit het mestmoeras?</titel><searchwords><searchword>TvAR 4/2004</searchword><searchword>UDH:TvAR/3511</searchword></searchwords><attachments><attachment><name>2004_nr 4_Artikel_Bruil.pdf</name><extention>pdf</extention><url>https://denhollander.info/download/3544/ci</url></attachment></attachments><inleiding>Preadvies Vereniging voor Agrarisch Recht&#13;
1	Wat moet er vooraf gezegd worden?&#13;
&#13;
De titel van dit preadvies verwijst naar een boek dat een jaar of acht jaar geleden verscheen: Het mestmoeras, geschreven door Frits Bloemendaal. Prof. de Haan besprak dit boek in Agrarisch recht onder de titel ‘Een journalist in het mestmoeras; Beschouwing over een negatief boek en een positieve beleidsnota’.  De vraag of het mestmoeras in feitelijke zin nog wel bestaat – als het al ooit bestaan heeft – behoeft hier niet te worden beantwoord. Wel staat vast dat het juridische moeras nog altijd bestaat en dat Nederland moet trachten daar uit te geraken. Toen het bestuur van de Vereniging voor Agrarisch Recht besloot dat de jaarvergadering van 2004 over mest zou gaan, was nog lang niet duidelijk wat precies de effecten zouden zijn van de uitspraak van het Europese Hof van Justitie over het Nederlands mestbeleid. Alleen dat het zo niet langer kon. Ook nu is nog veel onzeker. Om die reden zijn de titels van de onderdelen van dit preadvies, evenals de titel zelf, voorzien van vraagtekens. Eigenlijk zouden achter elke zin wel vraagtekens gezet kunnen worden, maar dat leest een beetje moeilijk en dus doe ik dat hierbij in figuurlijke zin.&#13;
&#13;
Preadviezen over mestrecht zouden vele honderden bladzijden kunnen omvatten.  Er is immers heel veel over te zeggen. De lezers die een dergelijke omvattende behandeling wensen, zullen teleurgesteld zijn. In mijn preadvies zal ik het onderwerp slechts in grote lijnen behandelen. Daarvoor heb ik enkele redenen:&#13;
–	een compleet handboek mestrecht zou meer tijd vergen dan beschikbaar was;&#13;
–	het mestrecht is voor een groot gedeelte nogal technisch van karakter. De praktijk dient dat uiteraard in alle details te beheersen, voor een wetenschappelijke vereniging is dat minder noodzakelijk en ook minder interessant. Hier kan het gaan om structuren en leerstukken, een en ander tegen de achtergrond van meer algemene juridische noties.&#13;
Dit preadvies heeft dus, minder dan bij preadviezen wel gebruikelijk, een informatief karakter. Lang niet alle onderwerpen komen aan de orde, lang niet alle onderwerpen worden diepgaand behandeld. Er is een keuze gemaakt, waarbij de opiniërende bedoeling voorop heeft gestaan.&#13;
&#13;
Met mijn mede-preadviseur is een taakverdeling overeengekomen, waarbij hij zich voornamelijk concentreert op de aspecten van organisatie, administratie, controle en handhaving – kortom de uitvoerbaarheid van de nieuwe regelgeving, zoals die er aan lijkt te komen – terwijl ik in dit preadvies voornamelijk over de materiële aspecten van het mestrecht zal schrijven.&#13;
&#13;
Nog een opmerking vooraf. Het mestbeleid staat vooral ook voortdurend ter discussie omdat de daaraan ten grondslag liggende technische en milieuhygiënische aannames zelf ter discussie staan. Is mest nu wel echt zo schadelijk? Kunnen al dat geld en die inspanning niet beter worden besteed? Ook op dit terrein staan de milieupessimisten en de milieuoptimisten tegenover elkaar. Hoewel ik mij bij de laatste groep meer thuis voel, kan ik de neiging om daarover mee te gaan discussiëren goed onderdrukken. Een eenvoudig jurist moet tenslotte ook maar vertrouwen op hetgeen de ingenieurs bedenken en zich neerleggen bij hetgeen de politici als beleidsdoelstellingen formuleren. Ik erken overigens volkomen dat deze distantie niet zo eenvoudig is als men zelf in zijn belangen wordt getroffen. &#13;
</inleiding><content>2	Waarom moet er eigenlijk weer nieuwe wetgeving komen?&#13;
&#13;
2.1	Wat was er mis met de oude wetgeving?&#13;
&#13;
Met de oude wetgeving was niet zo veel mis, althans indien men deze wetgeving op effectiviteit ten aanzien van de doelstelling ervan beoordeelt. Wel kunnen we een drietal hoofdproblemen onderscheiden. In de eerste plaats natuurlijk de Nitraatrichtlijn. Los van dit Europese probleem kunnen we constateren dat er voorheen – en nog steeds – sprake is van een opeenstapeling van verschillende systemen. Dat is niet alleen niet erg efficiënt qua regelgeving maar leidt ook tot het derde probleem: hoge administratieve lasten.&#13;
&#13;
Om met dat laatste te beginnen: een zekere administratieve last hoort nu eenmaal altijd bij systemen die trachten te sturen op doelen, waarvan Minas een soort van voorbeeld is. ‘Een soort van’, want het echte einddoel van de Nitraatrichtlijn (en Minas als nationale instrumentering daarvan) is een kwaliteitsnorm voor grond- en oppervlaktewater. Het zou dus denkbaar zijn geweest om de Nederlandse veehouders  te verplichten tot een norm van 50 mg per liter. Een verbod zou dan kunnen luiden in termen van “het is verboden agrarische activiteiten uit te oefenen op grond die niet voldoet aan de kwaliteitsnorm”. Het is dan vervolgens aan de grondgebruiker om die norm te halen. Als ik mij niet vergis heeft Van den Brink, de oude voorman van het Nederlands Vakverbond Varkenshouders, zoiets ook wel eens voorgesteld. Het grote voordeel van het sturen op zo’n einddoel is dat de normadressaat – wie dat dan in casu ook precies zou moeten zijn – geheel vrij is in de keuze van de middelen die hij wil inzetten om het doel te bereiken. Handhaving zou betrekkelijk gemakkelijk zijn: een kwestie van meten. Het grote nadeel zou natuurlijk zijn dat de grondgebruiker wordt aangesproken op een norm, waaraan hij misschien niets kan doen, of die hij tenminste slechts voor een deel kan beïnvloeden. En dan is natuurlijk Leiden in last. Wij hebben dat kunnen zien bij het zogenaamde Minas-gat: het verschijnsel dat bedrijven die alle mest afvoerden toch een heffing moesten betalen.  Bij Minas is wel een afgeleid doel geformuleerd voor de bijdrage van de boer aan de stikstof- en fosfaatvervuiling in bodem- en oppervlaktewater: de verliesnorm. Deze verliesnorm is veel minder gemakkelijk te handhaven. Er moet immers worden nagegaan en verantwoord of en hoe deze verliesnorm is bereikt en niet overschreden. Daar hoort een heel administratief systeem bij. De administratieve lasten zijn dus voor een belangrijk deel het gevolg van een gekozen regelsysteem, waarbij gestuurd wordt op doelen en minder op middelen. Een tweede verklaring voor de administratieve lasten is de verfijning in de regels die telkens weer nodig blijkt te zijn, is het niet om milieuredenen – zoals de afwijkende normstelling voor droge uitspoelingsgevoelige zandgronden – dan is het wel om rechtvaardigheidsredenen. Voorbeeld daarvan is de afwijkende uitrijmogelijkheid voor het veenkoloniaal bouwplan. Een zekere administratieve last is dus inherent aan een systeem dat niet zeer eenvoudig is qua normstelling. Toch valt er ook binnen dat gegeven nog veel winst te boeken, zo toont de lopende operatie van het Ministerie van LNV aan. &#13;
&#13;
Het tweede probleem – de stapeling van systemen – is moeilijker te verklaren. Een wonderlijke redenering volgde de regering bij de invoering van het mestafzetsysteem.  Deze redenering kwam er op neer dat dat systeem nodig was, omdat Minas te fraudegevoelig was. Bovendien kon het systeem van dierrechten niet worden afgeschaft, omdat nog niet duidelijk was of het nieuwe systeem wel zou werken. Zoals bekend is het afschaffen van de dierrechten intussen ook al weer vooruitgeschoven.  Het lijkt een beetje op het schieten met hagel: er wordt altijd wel iets geraakt. Een fraaie aanblik biedt dit alles natuurlijk niet. Dierrechten, Minas en mestafzetsysteem, drie systemen met hetzelfde doel. Het is onnodig te betogen dat dit ook onnodige lasten voor het bedrijfsleven oplevert. Naar mijn smaak is Minas voldoende: een bedrijf dat daaraan voldoet produceert in beginsel milieuverantwoord.&#13;
&#13;
Het eerstgenoemde probleem – de Nitraatrichtlijn – zal ik hierna behandelen.&#13;
&#13;
2.2	Een stukje geschiedenis: wat kunnen we daarvan leren?&#13;
&#13;
De geschiedenis van het Nederlandse mestbeleid is niet verschrikkelijk treurig, maar er moet toch ook worden gezegd dat er een groot aantal verkeerde keuzen is gemaakt, zeker achteraf gezien. Ik zal trachten een inventarisatie te geven.&#13;
&#13;
De allereerste mestwet – de Interimwet beperking varkens- en pluimveehouderijen – was nog niet zo gek. Voor het eerst kregen we te maken met terugwerkende kracht van wetgeving , met een hardheidsgevallenregeling , en – als kern van de normering – een uitbreidingsverbod. De reden dat deze wet mislukt is, ligt niet aan de wet zelf, maar aan de vroegtijdige bekendmaking van het wetsvoorstel. Daardoor hadden boeren en hun adviseurs nog enkele dagen om ervoor te zorgen dat zij onder de hardheidsregeling zouden vallen, vooral door het snel indienen van bouwvergunningaanvragen op gemeentehuizen die welwillend de loketten openden in het desbetreffende weekend. Tussen 1984 en 1986 is met name het aantal varkens enorm toegenomen.&#13;
&#13;
Onder de uiteindelijke regeling, in de Meststoffenwet van 1986, is het aantal dieren niet meer belangrijk uitgebreid, maar deze regeling begon dus al wel aan een probleem dat snel groter was geworden. Bij de formulering van de centrale normstelling  zijn een paar keuzen gemaakt die achteraf voor problemen hebben gezorgd. In de eerste plaats is destijds gekozen voor fosfaat als normeringseenheid. Destijds is daarover een geweldige discussie geweest: nemen wij fosfaat of nemen wij stikstof als uitgangspunt voor de normstelling? Men dient te beseffen dat toen ook reeds in Europees verband over regulering werd gesproken en dat daarbij stikstof vooral in beeld was, zoals uiteindelijk ook in 1991 in de Nitraatrichtlijn is neergelegd. Nederland heeft niettemin voor fosfaat gekozen, onder meer omdat dat gemakkelijker te meten was, een constantere factor vormde en – vooral – omdat dat gunstiger uitkwam voor de boeren. Aangezien Europees, zoals gezegd, voor stikstof is gekozen, heeft Nederland vervolgens jarenlang in Brussel uitgelegd dat, als je fosfaat regelt, je eigenlijk indirect ook stikstof regelt. Uiteindelijk moest Nederland toch aan de stikstof, dat in 1998, met de invoering van Minas in de Meststoffenwet nog naast fosfaat kwam te staan en in het Mestafzetsysteem van 2001 zelfs helemaal alleen als normeringseenheid gold. Fosfaat kan intussen niet meer buiten de normering blijven, aangezien de Kaderrichtlijn water daar uitdrukkelijk om vraagt. In de tweede plaats is in 1986 gekozen voor een uitbreidingsverbod dat gebaseerd was op een inventarisatie van de situatie in 1985, die door boeren zelf werd opgegeven aan Bureau Heffingen. Naderhand zijn deze opgaven wel gecontroleerd – en daarbij is van grootschalige onjuistheden niet gebleken – maar daardoor is wel een zgn. latente ruimte ontstaan, rechten die men wel had maar niet werkelijk benutte.  Deze latente ruimte werd, veel later, begroot op maar liefst 18%. Deze latente ruimte bood natuurlijk nog mogelijkheden om de dierstapel uit te breiden. Weliswaar is er een poging gedaan om de latente ruimte af te romen – in artikel 5, tweede lid, van de Wet verplaatsing mestproductie – maar deze poging kon niet erg succesvol zijn nu dit artikel weliswaar de mestproductierechten binnen die latente ruimte bestempelde als ‘niet overdraagbaar’, maar niet verhinderde dat veehouders de niet-latente rechten overdroegen en de latente ruimte zelf weer opvulden. Zou in 1986 een uitbreidingsverbod zijn gebaseerd op werkelijke aantallen gehouden dieren – zoals eerder bij de invoering van de melkquotering is gebeurd en later ook bij de introductie van varkensrechten en pluimveerechten is geschied –, dan zou het probleem van de latente ruimte niet zijn ontstaan. Hierbij dient wel te worden opgemerkt dat Nederland voor 1986 nog niet beschikte over een zo uitgebreid systeem van registratie als daarna is ontstaan. De invoering zou dus een stuk lastiger zijn geweest. Men mag gerust aannemen dat ook deze, achteraf minder gelukkige werkwijze, in het voordeel van de veehouders uitpakte. Een derde eigenaardigheid in het systeem van de mestproductierechten was dat het uitbreidingsverbod niet gold (en geldt) voor bedrijven die minder dan 125 kg fosfaat per hectare produceerden. Deze uitzondering op het uitbreidingsverbod was een geste aan extensieve bedrijven en akkerbouwbedrijven die er misschien nog ooit een tweede tak bij wilden beginnen. De uitzondering werd gerechtvaardigd door de – onjuiste – gedachte dat grondgebonden bedrijven niet zouden bijdragen aan het mest- en milieuprobleem. Ook deze 125 kg heeft naderhand voor veel problemen gezorgd, in die zin dat nog uitbreiding van de veestapel kon plaatsvinden. Hoewel de wetgever dit destijds uitdrukkelijk ook beoogde, werd daar later toch anders tegenaan gekeken, met name bij de beoordeling van de zogenaamde akkerbouwconstructies. Het vreemde is vervolgens echter dat het mestafzetsysteem wederom uitgaat van een verband tussen grond en mestproductie. Zo doet het zich voor dat een samenwerkingsverband tussen een akkerbouwer en een veehouder onder het systeem van de mestproductierechten als uiterst verdacht moet gelden, terwijl het mestafzetsysteem dergelijke samenwerkingsverbanden, in de vorm van mestafzetovereenkomsten, zelfs min of meer verplicht stelt.&#13;
&#13;
Toen de Nitraatrichtlijn werd vastgesteld, in 1991, moest Nederland binnen twee jaar een eerste Actieprogramma opstellen.  Op basis van de Richtlijn kon men voor dat eerste Actieprogramma uitstel krijgen als het ging om zgn. kwetsbare gebieden. Aangezien Nederland niet op tijd klaar was heeft men het hele land toen maar onder de Nitraatrichtlijn gebracht.  Bij dit alles waren de boerenorganisaties nauw betrokken, mag men aannemen.&#13;
&#13;
Dan het Mineralenaangiftesysteem. Laat ik voorop stellen dat ik er wel een fan van ben en ik kan het dus goed begrijpen dat de Nederlandse regering lang heeft vastgehouden aan dit systeem, waarvan toch aanstonds duidelijk moet zijn geweest dat het zich niet verdroeg met de Nitraatrichtlijn. Lang heeft men dat oordeel voor zich uit kunnen schuiven, maar de uitspraak van het Hof van Justitie kan toch niet als een verrassing komen. Misschien meer ‘hoop’ dan ‘verwachting’? Nu staat het dan ook definitief vast: het systeem van verliesnormen deugt niet (dat moeten gebruiksnormen zijn) en de normen zijn ook nog eens veel te hoog. Een verhaal over het Nederlandse gras dat het zo geweldig doet, wordt niet overal geloofd. Wellicht heeft ook het systeem van de saldering – waarbij aanvankelijk dankzij een soepel regime aardige voorraden konden worden opgebouwd – niet veel bijgedragen aan de Nederlandse goodwill te Brussel.&#13;
&#13;
Over de Wet herstructurering varkenshouderij hoeven we het niet te hebben. De wet is een totale mislukking geworden om een paar redenen. Om te beginnen werd de wet werd door elke boer en door vele juristen onrechtvaardig gevonden en er is volop over geprocedeerd.  Door een van de rechterlijke uitspraken is de wet zelfs ruim een jaar buiten werking geweest. De tweede voorziene korting van 15% is uiteindelijk niet doorgegaan, hetgeen natuurlijk ook al een slok op een borrel scheelt.  Tenslotte is de Knelgevallenregeling uiteindelijk – mede door de invloed van de Tweede Kamer – behoorlijk ruim uitgevallen.&#13;
&#13;
Mislukt dus, en dit werd door de regering ook aangevoerd als argument om het mestafzetsysteem in te voeren. Wat dit mestafzetsysteem nu eigenlijk voor nut heeft gehad, is niet erg duidelijk. De mededeling van de regering dat “het stelsel een succes is” valt moeilijk te begrijpen, tenzij men ook kennis neemt van de motivering: “Nagenoeg alle ondernemers hebben de (verplichte) mestafzetovereenkomsten ingediend”  Als men succes zo wil definiëren dan is vrijwel alle regelgeving succesvol.  Ik constateer dat het mestafzetsysteem geen enkele beperking heeft opgeleverd qua aantallen dieren en dus ook geen milieuwinst kan hebben betekend. Het systeem is eenvoudigweg niet het meest knellend in het totaal van de regelgeving, heeft ook niet geleid tot de voorspelde sluiting van 6.000 bedrijven, en kan dus simpelweg als overbodig worden gekenschetst. Intussen is de regering ook tot een beter inzicht gekomen: op 19 maart 2004 werd bekendgemaakt dat het systeem van MAO’s verdwijnt. &#13;
&#13;
Het streven naar afschaffing van regelgeving heeft naar mijn smaak ook een paar missers opgeleverd. Zo is het mij een raadsel waarom er eigenlijk voor gekozen is om de kortingen bij de overdracht van mestproductierechten, varkensrechten en pluimveerechten af te schaffen. Ook het waarom van vervallen van de ‘inzakregeling’ is mij niet duidelijk evenals het overdraagbaar maken van het grondgebonden deel van het varkensrecht. Deze wijzigingen in de regelgeving zijn het gevolg van het streven naar lastenverlichting, het zijn “lastige lasten”.  Ik kan mij wel voorstellen dat deze beperkingen bij de overdracht vervelend waren voor de samenvoeging van bedrijven en voor bijvoorbeeld verplaatsingen in het kader van landinrichtingsprojecten – dat is ook de officiële motivering van deze wijzigingen – maar verder zat er volgens mij helemaal niemand op te wachten en levert het ook geen lastenverlichting op. Wel wordt door de regering erkend dat deze versoepelingen mogelijk zijn omdat het landelijk mestoverschot is verdwenen, hetgeen natuurlijk een opsteker is, maar niet gezegd kan worden dat de mestwetgeving daar een grote rol in heeft gespeeld. De kortingen bij overdrachten waren eigenlijk vrij eenvoudige en waarschijnlijk juist ook de enige instrumenten voor zo’n reductie. Voor het overige is, wat het terugdringen van het mestoverschot betreft, zeer veel te danken aan een instrument op het gebied van de ruimtelijke ordening: de Regeling beëindiging veehouderijtakken.&#13;
&#13;
Wat zijn de lessen die we uit het verleden kunnen trekken? Misschien zijn er veel meer, maar ik noem de volgende:&#13;
–	Streef niet naar gewin op korte termijn, als dat op lange termijn extra problemen oplevert.&#13;
–	Een sanering kan plaatsvinden op basis van dwang – of zo men wil: onteigening zonder schadeloosstelling – maar zal nooit erg effectief zijn. Een warme sanering is niet alleen effectiever, zoals de Rbv aantoont, maar uiteindelijk ook veel goedkoper. En dan spreek ik nog maar niet over rechtvaardigheid.&#13;
–	Kom, als het over de structuur van de normstelling gaat, niet teveel tegemoet aan de wensen van die organisaties en bedrijven die menen een uitzonderingspositie te mogen bedingen. Ook grondgebonden bedrijven produceren mest en een uitbreiding daarvan is in beginsel onwenselijk. Zo valt ook de melkrundveehouderij telkens weer een aparte – gunstige – behandeling ten deel die ik maar niet kan verklaren vanuit milieu-overwegingen.&#13;
–	Wees wel bereid te luisteren naar de doelgroep als het om uitvoeringsaspecten gaat. Als het doel van een regeling ook op minder bezwarende wijze kan worden bereikt is dat meegenomen. De talrijke voorstellen tot lastenverlichting zijn daarvan goede voorbeelden, maar zoals gezegd: niet allemaal.&#13;
&#13;
2.3	Zit de Europese Unie ons in de weg?&#13;
&#13;
In het algemeen sta ik sceptisch tegenover de Europese Unie, soms zelfs antisceptisch. Dat hangt meer samen met mijn aversie tegen grootschaligheid in het algemeen – waardoor ik ook tegen gemeentelijke herindelingen en tegen scholenfusies ben – en mijn weerstand tegen politieke belangenbehartiging – die in de Brusselse gebouwen aan de orde van de dag is – dan dat deze scepsis gebaseerd is op een nauwkeurige en gefundeerde afweging van allerlei belangen. Buiten kijf staat immers dat de Nederlandse landbouw als geen andere bedrijfstak in Nederland en als geen andere landbouwsector in Europa geprofiteerd heeft van de Europese gedachte. Tenminste in economische zin, zou men daaraan toe moeten voegen, want of de in de jaren zestig ingezette trend ons uiteindelijk nu werkelijk gelukkig maakt staat nog te bezien. Mansholt denkt er intussen ook geheel anders over.  Dat de Europese Unie naast een marktbeleid nu al een aantal jaren ook oog heeft voor natuur, landschap en milieu mag ons dan op sommige momenten minder goed uitkomen, maar er is toch niemand die zal beweren dat landschappen verpest mogen worden, vogels onbeschermd rond moeten vliegen, bodem en water onbeperkt vervuild mogen worden. Natuurlijk: het gaat om de maatvoering.&#13;
&#13;
Over de Europese Unie bestaan nogal wat vooroordelen. Veel boeren menen dat Nederland teveel voorop loopt, strenger is dan nodig, het braafste jongetje van de klas wil zijn. Men kan er ernstig aan twijfelen of andere Europeanen de Nederlanders ook zo zien. Het is, volgens Von Meijenfeldt, geen fabeltje dat Nederland op milieugebied voorop heeft gelopen, tot ongeveer 10 jaar geleden. Nederland behoort nu alleen nog tot de Europese milieutop qua efficiency, recycling en zuivering.  Als oorzaken van het toenemende aantal derogatieverzoeken van en ingebrekestellingen tegen Nederland noemt hij de volgende:&#13;
–	Het is modieus om de schuld bij de ouderwetse gedetailleerde regelzucht van Brussel te zoeken. Natuurlijk is het wel waar en moet het proportionaliteitsbeginsel en de instrumentenmix steeds weer worden bepleit. Maar Nederland is ook wel erg eigenwijs als het op het overnemen van richtlijnen aankomt. Nog steeds wordt over het hoofd gezien dat hetgeen in Brussel is besloten strenger en / of anders kan zijn dan de bestaande nationale regelgeving. Inmiddels is er op milieuterrein sprake van a) minder voorsprong en dus voorbeeldwerking van Nederland, b) een professioneel en onafhankelijk draaiend ambtenarenapparaat in Brussel (plm. 400 mensen, waarvan maar 5% uit Nederland) en c) actieve en vaak ook politiekere inbreng in Expert Meetings door meer andere landen.&#13;
–	Een nog belangrijker verklaring wordt toch gevormd door de Nederlandse milieuproblemen. Deze problemen hangen samen met de intensiteit van bevolking, landbouw, mobiliteit en industrie. De moeite die het kost om aansluiting bij Europa te houden ligt vooral ook bij het voldoen aan emissieplafonds en kwaliteitseisen.&#13;
Deze analyse kan, dunkt mij, worden onderschreven. De Nederlandse houding ten aanzien van de Europese Unie lijkt mij – toegegeven: betrekkelijk buitenstaander – tamelijk naïef. Dat geldt zowel de relativering van de betekenis van het Europese recht als de invloed die wij daarop trachten uit te oefenen. Nederland is daarbij misschien wel wat braver dan andere landen. Ook het tweede punt is natuurlijk waar: in geen enkel ander land is sprake van zo’n grote mestdruk, om het zo maar eens te noemen. Er zijn misschien regio’s in Europa aan te wijzen waar de intensieve veehouderij ook een zekere mestdruk veroorzaakt, maar nog steeds niet vergelijkbaar met de concentratiegebieden in Nederland. &#13;
&#13;
Hoe is het nu met de Nitraatrichtlijn gegaan? Nog eind 2002 dacht de regering dat Nederland iets te kiezen had en internationale verplichtingen in een belangenafweging kon betrekken: “Hiertoe is besloten in een afweging tussen de spankracht van de sector, te bereiken milieudoelen en internationale verplichtingen” heette het in de beleidsconclusies naar aanleiding van de Evaluatie Meststoffenwet 2002.  De Nederlandse regering staat in haar onbegrip overigens niet alleen; met de Staten-Generaal is het zo mogelijk nog droeviger gesteld, gelet op de discussie over de wijziging van de Natuurbeschermingswet 1998.  De gedachte dat het met de Nitraatrichtlijn wel mee zou vallen kan toch niet afkomstig zijn van de Europese Commissie, die al in 1998 kritisch reageerde op een eind 1997 ingediend Nederlands actieprogramma.  Eind 1999 werd het bekende ‘met redenen omklede advies’ door de Commissie uitgebracht, hetgeen ook de basis was voor de beoordeling door het Hof, namelijk 9 december 1999. Ook in de literatuur is al vanaf 1996 kritisch gereageerd op het Nederlandse mestbeleid in relatie tot de Nitraatrichtlijn.  Wel moet worden toegegeven dat kritische boodschappen niet overvloedig hebben geklonken, zelfs niet uit de hoek van de milieujuristen.  De agrarische juristen kunnen de hand ook in eigen boezem steken. Wellicht kunnen wij collectief “wir haben es nicht gewusst” roepen, samen met de regering. Dit doet mij weer denken aan Ines Härtel die toch al in 2001 in haar proefschrift concludeerde: “Als Ergebnis ist festzuhalten, dass die Niederlande wesentliche Vorschriften der Nitratrichtlinie nicht umgesetzt haben”. &#13;
&#13;
De les die we in elk geval kunnen trekken is: kijk serieus naar Europese regels. Misschien kan getwijfeld worden aan de intrinsieke waarde van die regels, misschien slaagt Nederland er in om een veel beter systeem te ontwerpen, misschien denken we dat we er wel onderuit komen, uiteindelijk zal dat tegenvallen. Naar mijn smaak hoeven we ook niet verder te gaan dan waartoe Europese verordeningen en richtlijnen ons verplichten.  In het mestmoeras zullen we trouwens onze handen vol hebben om aan de minimale verplichtingen te voldoen. In dit licht is het misschien wel aardig om te vernemen dat europarlementariër Jan Mulder de Nitraatrichtlijn wil laten intrekken.  Hij heeft dit voorstel in het Europees Parlement ingebracht op basis van de gedachte dat de nieuwe Europese richtlijn voor grondwaterkwaliteit een norm voor nitraat zal bevatten, waardoor de Nitraatrichtlijn overbodig wordt. Mulder mikt op het doelvoorschrift  en wil de middelen aan de Lid-Staten overlaten. Afschaffing van de Nitraatrichtlijn zou trouwens pas in 2009 kunnen plaatsvinden.&#13;
&#13;
In meer algemene zin blijft het inderdaad zaak om aandacht te blijven besteden aan het subsidiariteitsbeginsel: wat moet op Europees niveau beslist worden en wat kan op het niveau van de Lid-Staten worden gelaten?   Het traditionele onderscheid tussen Europese verordeningen enerzijds – een verordening heeft een algemene strekking, is verbindend in al haar onderdelen en is rechtstreeks toepasselijk in elke Lid-Staat – en richtlijnen anderzijds – een richtlijn is verbindend ten aanzien van het te bereiken resultaat doch aan nationale instanties wordt de bevoegdheid gelaten vorm en middelen te kiezen – is volgens mij niet langer houdbaar. Het staat nog wel precies zo in artikel 249 van het EG-verdrag, maar niemand trekt zich daar wat van aan. Ook het Europese Hof niet. Zelf heb ik in elk geval besloten om dit op college te behandelen bij het onderwerp ‘geschiedenis’.&#13;
&#13;
2.4	Heeft het Europese Hof het wel goed met ons voor?&#13;
&#13;
Het antwoord op deze vraag kan kort zijn: neen. De uitspraak van het Hof van 2 oktober 2003 is dermate onwelwillend dat zij niet rechtvaardig lijkt. In de eerste plaats is er geen enkel begrip voor Nederland in de uitspraak te bespeuren, met als dieptepunten de overwegingen die worden gewijd aan de mestopslagcapaciteit en aan de steile hellingen. Hoe Nederland ook betoogt dat wij een vlak land zijn, het Hof houdt vol dat er een regeling voor steile hellingen moet zijn. Die is intussen ook opgenomen in het Besluit gebruik meststoffen (art. 6a-6d, met een bezienswaardige bijlage III).  Het hoeft niet te verbazen dat het Hof, eenmaal in deze gemoedstoestand, met Minas al helemaal niets opheeft.&#13;
&#13;
In dit verband is het wel informatief om aandacht te besteden aan een brief die, ter ondersteuning van het Nederlandse derogatieverzoek, aan Eurocommissaris Wallström is gezonden door de Stichting Natuur en Milieu, de Stichting Reinwater en het Centrum voor Landbouw en Milieu. Deze drie organisaties kunnen er moeilijk van beschuldigd worden dat zij Nederland willen overleveren aan fosfaat en stikstof. In de brief wordt een lans gebroken voor het Minas-systeem en voorstellen gedaan voor verbetering daarvan. Ik geef de opsomming uit de brief integraal weer, omdat ik de redelijkheid ervan in het oog vind springen:&#13;
&#13;
1.	We fully support the primary goals of the Nitrates Directive: a 50 mg/litre standard for groundwater and preventing eutrophication of surface water. These goals must be decisive for all other provisions in – or derived from – the Directive.&#13;
2.	We believe that the Commission must be tough on goals, but flexible on means. Secondary provisions must be strict enough to realize the primary objectives, regardless of the consequences for agriculture. On the other hand, it is reasonable to ask that they are not stricter than necessary.&#13;
3.	In line with the latter, we fully support the principles of the Dutch mineral accounting system Minas. Minas has two major advantages from an environmental point of view:&#13;
–	it focuses not just on input of nutrients, but on the balance of input minus output, which is what really matters for the environment;&#13;
–	it includes not just animal manure but also N-fertiliser and other N-inputs.&#13;
	In addition, the system is effective, judging from the declining nitrate concentrations in groundwater in many Dutch areas since 1998,when Minas was put in place, and the results of several pilot projects across the country.&#13;
4.	However, we do agree with the Expert Group that the Minas system still has shortcomings. Some inputs of N and P are still lacking and standards are not strict enough to realize the goals of the Directive for groundwater. We therefore recommend:&#13;
–	stricter Minas standards for N-surpluses per hectare, specified per soil type 1;&#13;
–	in the medium term a stepwise tightening of the Minas standards for P-surpluses per hectare to well below 20 kg/ha, specified per soil type;&#13;
–	including three additional kinds of N-input in Minas: N from clover in grassland, N from mineralisation in peat soils and N from air deposition;&#13;
–	including P-fertiliser.&#13;
5.	Another possible shortcoming might be the levies linked with Minas. Although these levies are high and prohibitive for most farmers, some farmers may decide to pay the levies rather than comply with the standards. If that turns out to be a structural problem on an appreciable number of farms,levies should be raised substantially.&#13;
6.	Regarding animal manure, input standards in theory would not be necessary if Minas standards are strict enough. But without standards for animal manure or livestock density, the pressure on the Minas system would become too high. Therefore we fully support an upper limit for animal manure per hectare of grassland. We suggest a temporary limit of 230 kg N/ha for grassland on all soil types for the next three years on an individual basis.&#13;
7.	Regarding peat soils – rare in the EU – we still lack sufficient information to set adequate standards. Here surface water rather than groundwater is at stake. For the next years Minas standards which include N from mineralisation, combined with an input standard for animal manure per hectare, is a major step forward. If necessary, further steps should follow.&#13;
8.	Nitrate in groundwater and both nitrate and phosphate in surface water should be monitored carefully in all soil types over the next years, and the figures obtained should be used as a basis for evaluation and – if necessary – further tightening of the standards.&#13;
&#13;
Volstrekt redelijk, maar het heeft Minas niet kunnen redden. Zelfs het toenemende besef dat de Nitraatrichtlijn zelf niet deugt heeft niet tot een zekere distantie geleid.&#13;
&#13;
3	Hoe ziet de nieuwe mestwetgeving er uit?&#13;
&#13;
3.1	Welke uitgangspunten hebben te gelden en wat staat er in het Actieprogramma?&#13;
&#13;
Algemeen&#13;
&#13;
In het Actieprogramma  staat dat de diensten van de Commissie te kennen hebben gegeven dat het Actieprogramma alleen maatregelen dient te bevatten die volledig in overeenstemming zijn met de Nitraatrichtlijn en met het arrest van het Europese Hof. Op het eerste gezicht lijkt men met deze zin te bedoelen dat voorstellen die niet met de Nitraatrichtlijn in overeenstemming zijn niet in het Actieprogramma mogen staan – hetgeen een open deur zou zijn – maar bij nader inzien beoogt men hiermee te verklaren dat het interimbeleid niet in het Actieprogramma zelf is opgenomen. Dit interimbeleid is in een afzonderlijk document te vinden: het “Nederlands Interimprogramma (2004 – 2005) Inzake de Nitraatrichtlijn; 91/676/EEG”. Dit programma komt nog aan de orde in paragraaf 3.4.&#13;
&#13;
Het antwoord op de vraag welke uitgangspunten hebben te gelden moeten wij natuurlijk in de eerste plaats naar de Nitraatrichtlijn zelf kijken. Vervolgens kunnen uit de interpretatie van het Hof van die richtlijn ook enkele uitgangspunten worden afgeleid. In het Actieprogramma zijn uitvoerige overzichten opgenomen, zowel van de uitspraak van het Hof als van de nationale implementatie van de Nitraatrichtlijn.  Het heeft niet veel zin deze opsomming hier te herhalen. Veel zaken zijn intussen, sinds het moment van toetsing, 1999, ook al geregeld in de Nederlandse regelgeving, zoals uitrijperiodes voor kunstmest, de steile hellingen, teeltvrije zones, strengere normen voor droge zandgronden. Twee hoofdproblemen blijven over: de opslagcapaciteit en de verliesnormen.&#13;
&#13;
Opslagcapaciteit&#13;
&#13;
In Bijlage III, punt 1, onder 2, van de Richtlijn is bepaald dat de opslagcapaciteit van tanks voor dierlijke mest groter moet zijn dan die welke vereist is voor de langste periode waarin het op in de bodem brengen van mest in de betrokken kwetsbare zone verboden is, behalve wanneer ten genoegen van de bevoegde instantie kan worden aangetoond dat elke hoeveelheid mest boven de werkelijke opslagcapaciteit op een voor het milieu onschadelijke wijze zal worden verwijderd. De Nederlandse regering had bij het Hof betoogd dat Nederland over de vereiste opslagcapaciteit beschikte maar erkend dat er geen regels voor waren. De Commissie legt de richtlijn aldus uit dat er dwingende wettelijke en bestuursrechtelijke maatregelen moeten worden vastgesteld inzake de opslagcapaciteit op de bedrijven en dat alleen per geval een uitzondering kan worden gemaakt. Minas is voor dat laatste niet voldoende. Dat het Hof hier zonder veel omhaal over de opslagcapaciteit per bedrijf spreekt is niet tot de tekst van de bijlage ter herleiden. Daaruit zouden hoogstens eisen aan de capaciteit per kwetsbare zone kunnen worden afgeleid. Niettemin stelt het Actieprogramma een regeling bij amvb in het vooruitzicht. In 2004 zal het Besluit minimumopslagcapaciteit dierlijke meststoffen worden vastgesteld. Het is de bedoeling dat deze regeling per 1 januari 2005 van kracht wordt. In deze amvb worden regels opgenomen over de minimumomvang van de opslag. Als algemene eis zal gelden dat elk bedrijf beschikt over een opslagcapaciteit die overeenkomt met zes maanden mestproductie. De exacte vorm van deze regels is nog niet bekend. Zal een en ander in kubieke meters worden uitgedrukt en gekoppeld aan de diersoorten en de aantallen dieren? Dat lijkt het meest exact, maar brengt weer de nodige ingewikkeldheid met zich mee. Ik zou het wel aandurven om te volstaan met de algemene bepaling, dat elk bedrijf over zes maanden opslag moet beschikken. Een tweede moeilijkheid is het begrip ‘bedrijf’. Men zou de opslagcapaciteit kunnen koppelen aan inrichtingen en / of locaties, maar ‘bedrijf’ is een veel ruimer begrip. Daar kunnen ook samenwerkingsverbanden onder vallen. Of zouden problemen op dit punt voorkomen kunnen worden door de uitzonderingsmogelijkheid: “de mest zal op een voor het milieu onschadelijke wijze worden afgevoerd”? Deze zinsnede lijkt te verplichten tot individuele opslagovereenkomsten, vooraf af te sluiten en te overleggen. Lastig, maar altijd nog minder ingewikkeld dan een mestopslagmaatschap.&#13;
&#13;
Gebruiksnormen&#13;
&#13;
De verliesnormen als systeem voldoen niet, volgens het Hof. Het hiervoor essentiële onderdeel van de Richtlijn is bijlage III, punt 1 en punt 2. Bij de beperking van het op of in de bodem brengen van meststoffen wordt rekening gehouden met de kwetsbare zone, met name:&#13;
–	bodemgesteldheid, grondsoort, schuinte van hellingen;&#13;
–	klimaat, neerslag, irrigatie;&#13;
–	landgebruik en landbouwpraktijken, waaronder vruchtwisseling.&#13;
En gebaseerd op een balans tussen:&#13;
–	de te verwachten stikstofbehoeften van de gewassen, en&#13;
–	de toevoer van stikstof naar de gewassen uit de bodem en uit bemesting, die overeenkomt met:&#13;
-	aanwezige hoeveelheden aan het begin van het seizoen;&#13;
-	de toevoer door nettomineralisatie in de bodem;&#13;
-	toevoeging van stikstof uit dierlijke mest;&#13;
-	toevoeging van stikstof uit kunstmest en andere meststoffen.&#13;
Deze maatregelen moeten waarborgen dat de op of in de bodem te brengen dierlijke mest voor elk bedrijf een bepaalde hoeveelheid per hectare niet overschrijdt. Deze bepaalde hoeveelheid is 170 kg..&#13;
&#13;
Het Hof stelt dat aan deze bepalingen alleen kan worden voldaan door een stelsel van gebruiksnormen. Het Actieprogramma stelt thans dan ook een drietal gebruiksnormen in het vooruitzicht:&#13;
–	Een stikstofgebruiksnorm voor dierlijke mest. Deze gebruiksnorm is 170 kg stikstof per hectare (behoudens derogatie, zie par. 3.2). Er wordt niet volstaan met eenvoudigweg te bepalen dat “het verboden is meer dierlijke mest te gebruiken dan overeenkomt met 170 kg”. Volgens de Nitraatrichtlijn en het Hof zou dat voldoende moeten zijn. De rest is handhaving. Maar uit het Actieprogramma leid ik af dat er toch weer een soort Minas-norm komt in de vorm van een vergelijking: de mestproductie + mestaanvoer -/- mestafvoer +/- voorraadverschil moet gelijk of kleiner zijn aan de gebruiksnorm voor het bedrijf. In deze vergelijking wordt de productie forfaitair per diersoort vastgesteld (zoals nu ook gebeurt), de aan- en afvoer van mest kan eveneens op basis van het huidige systeem geschieden, de voorraadverschillen moeten worden geadministreerd en de gebruiksnorm (170 kg) wordt vermenigvuldigd met het aantal hectaren per bedrijf, dat feitelijk in gebruik is (zoals we nu ook al doen).&#13;
–	Een gebruiksnorm voor de totale stikstofbemesting (dierlijke mest plus kunstmest). Bij de berekening van deze norm komt wat meer kijken. De vergelijking oogt nog wel simpel genoeg: gebruik dierlijke mest + gebruik kunstmest + gebruik overige meststoffen &amp;#8804; stikstofgebruiksnorm. In deze vergelijking wordt de dierlijke mest op dezelfde manier berekend als boven, zij het dat het nu alleen gaat om de werkzame stikstof.  Het kunstmestgebruik wordt bepaald door de aanvoer (met verrekening van voorraad). Dat geldt ook voor overige meststoffen. De stikstofgebruiksnorm wordt per gewas en per grondsoort bepaald. Basis is het landbouwkundig bemestingsadvies. Dat advies geeft aan welke stikstofbemesting economisch optimaal is. Vervolgens vindt bijstelling naar beneden plaats via wetenschappelijke berekeningen en op basis van milieudoelen, bodemtype, grondwaterstand. Ook de nettomineralisatie (wat dat dan ook mag zijn) en de stikstofdepositie uit de lucht worden meegenomen bij de berekening van de gebruiksnorm. De vlinderbloemigenstikstofbinding telt ook mee. In het Actieprogramma vinden we al een lijstje met normen voor enkele gewassen. Al met al een ingewikkeld technisch verhaal.&#13;
–	Een gebruiksnorm voor totale fosfaatbemesting. De noodzaak hiervoor vloeit niet voort uit de Nitraatrichtlijn, maar uit andere richtlijnen, zoals de Kaderrichtlijn water,  aldus het Actieprogramma. Ook deze norm biedt weer een vergelijking: gebruik dierlijke mest + gebruik kunstmest + overige meststoffen &amp;#8804; fosfaatgebruiksnorm. De productie van dierlijke mest wordt op dezelfde wijze bepaald als hierboven (forfaitair, maar dan met fosfaat). Hetzelfde geldt voor de aan- en afvoer en de voorraadverschillen. De fosfaatkunstmest komt er nu ook bij. De fosfaatgebruiksnorm wordt afgeleid van de huidige verliesnormen, met een aanscherping in de toekomst (maximaal 5 kg per jaar omlaag). Op bepaalde grondsoorten mag misschien iets meer fosfaat worden gebruikt.&#13;
&#13;
Nederland streeft, aldus het Actieprogramma, naar een eenvoudig en robuust stelsel. Ziedaar! De vraag die mij bekruipt is: doen we nu toch weer niet teveel in het licht van de Nitraatrichtlijn? Waarom niet met het formuleren van een gebruiksnorm – a la het oude Besluit Gebruik Dierlijke Meststoffen – volstaan?&#13;
&#13;
3.2	Wat gaat er gelden, vooruitlopend op het nieuwe systeem?&#13;
&#13;
Het nieuwe gebruiksnormensysteem zal pas per januari 2006 in werking treden, aldus het Actieprogramma. Zoals reeds vermeld is voor de periode 2004-2005 een apart Interimprogramma geformuleerd. Voor deze twee jaren blijft het beleid gebaseerd op Minas en een productieplafond (dierrechten).&#13;
&#13;
Vooruitlopend op het nieuwe systeem – en dat zal nu dan voor na 2006 gelden – is reeds in 2000 een derogatieverzoek ingediend bij de Commissie om te mogen afwijken van de norm van 170 kg stikstof. Deze derogatie wordt gebaseerd op de Nitraatrichtlijn zelf (Bijlage III, punt 2), waarin staat dat een hogere norm kan worden vastgesteld als geen afbreuk wordt gedaan aan de doelstellingen van de richtlijn op grond van objectieve criteria. Deze objectieve criteria zijn o.a. lange groeiperiodes en gewassen met hoge stikstofopname en op deze twee criteria is de Nederlandse aanvraag gebaseerd: gras groeit langer en neemt veel stikstof op.  In 2004 komt er een nieuw, aangepast derogatieverzoek, aldus het Interimprogramma. De nieuwe derogatie zal gelden voor bedrijven met meer dan 70% stikstofbehoeftige gewassen met een lang groeiseizoen (gras) en worden geïmplementeerd via de gebruiksnorm dierlijke mest en de gebruiksnorm totale bemesting. Over de derogatie is uitvoerig overleg gevoerd met Brussel en dit heeft geleid tot een groot aantal voorwaarden:&#13;
–	derogatie tot 250 kg stikstof, geldend voor vier jaar; daarna waarschijnlijk 230 kg;&#13;
–	nationale mestproductie niet boven het niveau van 2002;&#13;
–	gebruiksnorm geldt voor alle soorten mest;&#13;
–	alleen voor gras;&#13;
–	derogatie alleen voor individuele bedrijven, via derogatieverklaring met bijkomende verplichtingen:&#13;
-	na scheuren van grasland gewas met relatief hoge stikstofbehoefte telen;&#13;
-	optimaliseren van beweiding;&#13;
-	wellicht minder subsidie op basis van POP.&#13;
Deze individuele derogatie zal wel weer de nodige administratieve lasten meebrengen.&#13;
&#13;
Over de kans die een derogatieverzoek in Brussel maakt is veel gespeculeerd, met name in de discussie over de verliesnormen tot 2006.  Tot 2006 blijft het systeem van Minas derhalve gelden. Per 2003 verandert er wel iets, zo is half maart 2004 bekendgemaakt, in de uitvoering van Minas.  Men kan er vanaf 2003 voor kiezen om geen aangifte te doen als men aan twee voorwaarden voldoet:&#13;
–	de stikstofproductie op het bedrijf is niet groter dan 170 kg per hectare, en&#13;
–	uit de Minas-boekhouding blijkt dat geen heffing verschuldigd is.&#13;
Als men geen aangifte doet, beroept men zich automatisch op de vrijstelling. Wel gaat een eventueel opgebouwd saldo verloren. Deze vereenvoudiging voor extensieve bedrijven lijkt vooruit te lopen op de zogenaamde risicobenadering in het nieuwe systeem (zie par. 5). De saldo’s gaan trouwens in 2006 sowieso verloren, omdat in het gebruiksnormensysteem geen saldering tussen de jaren plaatsvindt. &#13;
&#13;
Ook de Minas-normen worden nog aangepast. Ook hier gaat de discussie over een jaar dat al voorbij is, 2003. Zoals bekend bevat de Meststoffenwet voor 2003 strengere verliesnormen dan voor 2002 en men is nu doende dat (voor een deel) ongedaan te maken. Een daartoe strekkend wetsvoorstel ligt bij de Eerste Kamer.  Het zal wel ergens goed voor zijn, maar ik vind het niet zo fraai dat wetgeving met terugwerkende kracht wordt aangepast, ook al is dat in dit geval voor de boeren geen bezwaar. &#13;
&#13;
Half maart 2004 maakte de regering ook bekend dat het systeem van mestafzetovereenkomsten per 1 januari 2005 zal gaan vervallen. De volgende redenen worden daarvoor gegeven: &#13;
–	Uit de evaluatie van de Meststoffenwet blijkt dat het stelsel van mestafzetovereenkomsten slechter presteert op sturingskracht en administratieve lasten dan het stelsel van productierechten. Productierechten bieden een hard plafond in de beheersing van de veestapel.&#13;
–	Eén van de redenen om het stelsel van mestafzetovereenkomsten in te voeren was de aansluiting bij de EU-nitraatrichtlijn. Sinds oktober 2003 zijn we verplicht om over te gaan tot een stelsel van gebruiksnormen. Vanuit dit oogpunt is het stelsel van mestafzetovereenkomsten dan ook niet meer nodig. De overgang naar gebruiksnormen betekent dat landbouwbedrijven niet meer worden afgerekend op de hoeveelheid stikstof en fosfaat die in het milieu verdwijnt (output), maar op de hoeveelheid stikstof en fosfaat die zij gebruiken voor de groei van gewassen (input).&#13;
–	Een laatste maar zeker niet onbelangrijk argument is dat de boer te maken krijgt met minder regelgeving en dat de uitvoeringskosten voor de overheid verminderen.&#13;
Aldus de regering. Dit betekent dat het systeem voor 2004 nog volop geldt, maar voor 2005 niet meer.  Ik ben eigenlijk wel benieuwd wat de invoering en instandhouding van het mao-systeem, waarvan van het begin af aan duidelijk was dat het nergens voor diende, nu al met al gekost heeft. De overheid heeft er heel veel geld aan uitgegeven, maar ook de boeren en de intermediairs. Er zijn zelfs bedrijven aan failliet gegaan (Mestbureau Oost). Moet mislukte wetgeving eigenlijk ook niet geëvalueerd worden?&#13;
&#13;
3.3	Hoelang gaat het nieuwe systeem gelden, en wat daarna?&#13;
&#13;
Per 2006 geldt er een nieuw stelsel van gebruiksnormen. Daarnaast blijven gelden het systeem van de dierrechten – de mestproductierechten, de varkensrechten, de pluimveerechten. Vooralsnog gelden deze dierrechten tot 1 januari 2007.  Men kan wel aannemen dat de dierrechten ook daarna niet zullen verdwijnen, zeker niet nu de mestafzetovereenkomst het loodje heeft gelegd. Ook de gebruiksbepalingen (hoe en wanneer uitrijden) van het Besluit gebruik meststoffen zullen blijven gelden, evenals de milieuvergunningenregelgeving. Per saldo zal er qua regelgeving wel heel wat veranderen, maar eenvoudiger zal het zeker niet worden. Over de effecten van het nieuwe beleid – zowel voor het milieu als voor de landbouw – valt nog weinig te zeggen.  Hoe lang het nieuwe systeem zal gelden is ook niet te voorspellen. De lotgevallen van het mestafzetsysteem leren wel relativeren. Afgezien daarvan is het zeer goed mogelijk dat vanaf 2009 – de beoogde inwerkingtreding van de Grondwaterrichtlijn – en in elk geval in de aanloop naar 2015 – een belangrijke implementatietermijn van de Kaderrichtlijn water – de discussies weer in alle hevigheid zullen oplaaien (zie par. 4.2).&#13;
&#13;
4	Welke bedreigingen moeten we nog onder ogen zien?&#13;
&#13;
4.1	Klopt het nieuwe systeem?&#13;
&#13;
De grote vraag is natuurlijk: slagen we erin iedereen ervan te overtuigen dat het nieuwe systeem wel in overeenstemming is met de Europese richtlijnen, en dan met name de Nitraatrichtlijn? Ik denk van wel. Niet uitgesloten is dat er op een ondergeschikt punt – neem nu de nettomineralisatie – nog eens een gebrek naar voren komt, maar over het algemeen heeft de regering met het Actieprogramma toch erg haar best gedaan om te voldoen aan de Nitraatrichtlijn.&#13;
&#13;
4.2	Nog andere richtlijnen in beeld?&#13;
&#13;
We hebben geconstateerd dat ook het nu aangekondigde mestbeleid niet het eeuwige leven zal hebben. Met de volgende richtlijnen dienen we nu en/of in de toekomst nog rekening te houden:&#13;
–	De NEC-richtlijn.  Op grond van deze Richtlijn dient Nederland in 2010 de ammoniakuitstoot te beperken tot maximaal 128 kiloton. De verwachting is dat dat zal lukken met, onder meer, emissie-eisen aan stallen. De desbetreffende amvb, waarvan het ontwerp al in 2001 werd gepubliceerd,  laat echter wel erg lang op zich wachten. Thans wordt inwerkingtreding in de tweede helft van 2004 voorzien. Of de oorspronkelijk voorgestelde overgangstermijnen dan gehandhaafd kunnen blijven, is sterk de vraag. Als het allemaal niet meevalt zullen er provinciale en regionale ammoniakplafonds moeten worden vastgesteld, met belangrijke consequenties voor bedrijven en hun milieuvergunning.&#13;
–	De IPPC-richtlijn.  Ook deze richtlijn grijpt in eerste instantie aan op de milieuvergunning. Toch zou deze richtlijn ook wel kunnen betekenen dat de derogatie van individuele IPPC-bedrijven wordt bemoeilijkt.&#13;
–	De Kaderrichtlijn water is al genoemd.  Op grond van deze richtlijn dienen grond- en oppervlaktewater in 2015 een goede toestand te hebben. Dat kan ernstige consequenties hebben voor de Nederlandse landbouw.  Met deze Kaderrichtlijn wordt ook voldaan aan allerlei richtlijnen voor deelterreinen, zoals zwemwater, drinkwater, afvalstoffen e.d.  Om maar een enkel voorbeeld te noemen: de norm van 50 mg zal dan ook werkelijk ‘hard’ zijn.&#13;
&#13;
4.3	Heeft de Nederlandse overheid onrechtmatig gehandeld?&#13;
&#13;
Toen het arrest van het Hof bekend werd gemaakt, stond de telefoon bij de juridische adviseurs niet stil. Betekende het feit dat het Hof had geoordeeld dat Minas “in strijd was met” het Europese recht niet, dat Minas ongeldig, onrechtmatig, onverbindend was? Dat de heffingen niet langer betaald hoefden te worden of dat betaalde heffingen zelfs teruggevorderd konden worden? Laten we voorop stellen dat het Europese Hof niet heeft geoordeeld dat Minas in strijd was met de Nitraatrichtlijn. Het dictum luidt slechts dat het Koninkrijk der Nederlanden niet voldaan heeft aan de krachtens richtlijn 91/676 op hem rustende verplichtingen door niet de noodzakelijke wettelijke en bestuursrechtelijke bepalingen vast te stellen. Minas was, met andere woorden, niet voldoende. De constatering dat een nationale regeling in strijd is met Europees recht – wat in casu dus niet het geval is – kan meebrengen dat deze regeling in de Lid-Staat buiten toepassing gelaten moet worden.  Het beginsel van de formele rechtskracht staat eraan in de weg dat beslissingen die in het verleden zijn genomen moeten worden teruggedraaid. In principe kan schending van Europees recht – waaronder het niet of niet tijdig implementeren van richtlijnen valt – ook tot onrechtmatig handelen en schadeplichtigheid leiden. In het algemeen wordt aangenomen dat aan drie voorwaarden dient te worden voldaan:&#13;
a.	de geschonden regel van gemeenschapsrecht strekt ertoe aan particulieren rechten toe te kennen waarvan de inhoud kan worden vastgesteld op basis van de bepalingen van gemeenschapsrecht;&#13;
b.	er is sprake van een voldoende gekwalificeerde schending;&#13;
c.	er is een direct causaal verband tussen de schending en de schade.&#13;
Het zal duidelijk zijn dat aan deze voorwaarden in ons geval niet voldaan is.&#13;
&#13;
Daarmee zouden we deze vragenstellers al direct en gemakkelijk rietwaarts kunnen verschepen, maar men dient ook nog in gedachten te houden dat Minas in de vorige eeuw steeds uitdrukkelijk is gepresenteerd als de nationale uitwerking van de verplichtingen van de Nitraatrichtlijn. Nu vast staat dat het als zodanig niet kan dienen, blijkt de Nederlandse wetgeving dus niet op een deugdelijke motivering te berusten en zou de wet dus daarom onrechtmatig kunnen zijn. Wel is de vraag – nog steeds – waaruit die schade dan eventueel zou bestaan. Als de overheid wel direct de juiste weg in was geslagen, zouden de beperkingen immers wel groter zijn geweest. De heffing misschien? Die komt in het nieuwe systeem in ieder geval niet terug.&#13;
&#13;
Misschien dringt de vraag naar een eventueel onrechtmatig overheidshandelen zich nog wel pregnanter op naar aanleiding van het debacle – want zo mogen wij het toch wel noemen – van het mestafzetsysteem. De schade is in elk geval gemakkelijk aantoonbaar. Maar ook hier geldt: ondeugdelijk is nog niet direct onrechtmatig. Een schadeprocedure acht ik niettemin zeker niet geheel kansloos.&#13;
&#13;
4.4	Administratieve lasten en handhaving&#13;
&#13;
Een nieuw systeem brengt nieuwe administratieve regels met zich mee. Ook de handhaving zal anders worden. Aangezien mijn mede-preadviseur over deze onderwerpen gaat, zal ik hier volstaan met een korte opmerking. Het Minas-stelsel had naar mijn overtuiging niet alleen qua normstelling voordelen, maar ook qua handhaving. In het nieuwe systeem zie ik de administratieve lasten niet fundamenteel minder worden; ook het halen van de gebruiksnormen moet worden verantwoord door de bedrijven. De handhaving zal volgens mij moeilijker worden, nu in plaats van heffingen weer gewerkt moet gaan worden met het strafrecht, of een verkapte vorm daarvan, de bestuurlijke boete. Ik vermoed dat juist de handhaving Nederland mede in de problemen heeft gebracht. We hebben de neiging regels betrekkelijk serieus te nemen en dus ook aandacht te besteden aan de handhaafbaarheid ervan. De Europese instellingen hebben er in deze zaak geen blijk van gegeven hier gevoelig voor te zijn. De suggestie van het Hof is eigenlijk: als je iets maar strafbaar stelt, dan is het goed. Toch is de zgn. Griekse methode – gewoon regels overschrijven en er vervolgens niet meer naar omkijken – niet de oplossing. Uiteindelijk willen wij dat – het milieu als een formaliteit beschouwen – zelf in Nederland niet, maar ook de EU vraagt in algemene zin wel aandacht voor handhaving en toezicht, speciaal van de milieuwetgeving.  Ook de Nitraatrichtlijn verplicht tot het opstellen van controleprogramma’s (art. 5, zesde lid). Daarover is trouwens altijd veel te doen geweest: de diepte waarop de nitraatverontreiniging in het grondwater wordt gemeten (zie art. 6). Nederland meet in de bovenste meter van het grondwater. Er bestaat een – niet-bindend – conceptrichtsnoer van de Commissie dat voorschrijft dat tussen 0 en 5 meter kan worden gemeten. Hoe scrupuleus Nederland daar dan weer mee omgaat – en niet kiest voor meten op 5 meter – is te lezen in het Actieprogramma. &#13;
&#13;
Zo is er ook een voorstel voor een Richtlijn van het Europees Parlement en de Raad inzake milieubescherming door het strafrecht.  Dit idee is door Michael Faure “naïef, disproportioneel, niet nodig, ineffectief en wellicht zelfs contraproductief” genoemd.  Dat valt niet mee.&#13;
&#13;
Tenslotte dient onder deze paragraaf aandacht te worden gevraagd voor het volgende zinnetje in het Actieprogramma, onder uitvoeringsaspecten: “Op grond van het gemeenschappelijk landbouwbeleid (richtlijn  1782/2003) zal ook in het kader van de voorwaarden voor cross-compliance worden nagegaan of bedrijven voldoen aan de verplichtingen van de Nitraatrichtlijn.” Over deze cross-compliance is mij lang nog niet alles duidelijk. Vooralsnog ga ik ervan uit, gelet op de artikelen 3 en 4 van de Verordening, dat de Lid-Staat gehouden is om te preciseren waaraan dan exact voldaan moet worden  – zodat een simpele verwijzing naar de richtlijn niet past – en dat deze eisen niet verder gaan dan hetgeen in de nationale milieuwetgeving is neergelegd, in casu dus in de toekomstige Meststoffenwet.  Het mislopen van de bedrijfstoeslag is intussen – voor de bedrijven die ermee te maken hebben – misschien wel een grotere incentive dan de dreiging van een strafsanctie of bestuurlijke boete.&#13;
&#13;
5	Hoe dient de slotconclusie te luiden?&#13;
&#13;
Bij wijze van slotbeschouwing zou ik om te beginnen aandacht willen vragen voor de dilemma’s die bij het ontwerpen van dit soort van regelgeving opkomen. Ik realiseer mij dat deze exercitie voor de korte termijn niet veel te betekenen kan hebben – we zullen de handen vol hebben om het Actieprogramma uit te voeren – maar misschien is het toch wel zinvol om eens verder te kijken dan 2006.&#13;
&#13;
Ik meen dat er een viertal dilemma’s in de instrumentering van beleid te onderscheiden is:&#13;
–	doel versus middel;&#13;
–	forfaitair versus verfijnd;&#13;
–	juridisch versus economisch;&#13;
–	normering versus handhaving.&#13;
Bij elk van deze onderwerpen kan ook het bestuurlijk niveau een rol spelen (internationaal, Europees, nationaal, lagere overheid). Ik zal nog kort bij elk onderwerp stilstaan.&#13;
&#13;
Doel versus middel&#13;
&#13;
In het voorgaande heb ik al aandacht gevraagd voor het – thans schijnbaar verlaten – gedachtegoed dat richtlijnen zich vooral op doelen richten en niet middelen voorschrijven. Hoe dat ook zij, ook op nationaal niveau moet voortdurend in de gaten worden gehouden: wat is het doel en wat zijn de middelen? Elke keer moeten daarbij keuzes worden gemaakt. Justiciabelen hebben vaak een voorkeur voor doelvoorschriften, onder het motto “laat verder maar aan ons over hoe wij het doel realiseren”. Dat geeft een zekere flexibiliteit. Maar er zijn ook nadelen. De normering is vaak ingewikkelder en gaat gepaard met een verantwoordingsplicht die grote administratieve lasten meebrengt.  Bovendien hangt de acceptatie van het doel sterk af van de vraag of het doel min of meer met eenvoudige middelen te bereiken is. Als de wetgever de vertaalslag tussen doel en middel niet maakt, zal de boer dat moeten doen.  En als de ingezette middelen niet tot het gestelde doel blijken te leiden is uiteraard Leiden in last. Als wij dit probleem de ‘relatieve overmacht’ noemen dat is er ook een derde moeilijkheid: de ‘absolute overmacht’. Een doelvoorschrift kan alleen werken als het gestelde doel ook alleen door de normadressaat kan worden bereikt. Als er invloeden van buiten zijn, kan een boer hoog of laag springen, maar wordt het doel niet bereikt. Vertaald naar water: bij grondwater is een doelvoorschrift misschien nog wel mogelijk – aangenomen dat de kwaliteit van grondwater toch voor het allergrootste deel van het grondgebruik daarboven afhangt – maar bij oppervlaktewater ligt dat heel anders. Daar zijn meer invloeden op (overstorten, depositie etc.) en oppervlaktewater is ook mobieler. Het beste is – zoals altijd – een mix van voorschriften. Zo zou het denkbaar zijn dat bepaald wordt dat indien het doel bereikt is, aan de wettelijke eisen is voldaan. Als het doel niet bereikt is dan kijken we pas naar de middelen. Vertaald naar nitraat in water zou het systeem van de normstelling ongeveer als volgt kunnen zijn:&#13;
a.	het is verboden agrarische activiteiten te verrichten op grond, waaronder het grondwater de kwaliteitsnorm van 50 mg overschrijdt;&#13;
b.	agrarische activiteiten mogen in dat geval toch worden verricht indien (volgen middelvoorschriften).&#13;
Dit lijkt erg op hetgeen de regering in het Actieprogramma voorstelt onder par. 3.5, Uitvoeringsaspecten, maar het gaat verder. Een dergelijke differentiatie zou immers niet alleen uitvoering en handhaving betreffen, maar zich ook uitstrekken naar de normstelling zelf. Qua handhaving van de eerste norm (a.) is er geen enkel probleem. Kwestie van meten. Misschien is dan het nitraatprobleem in grondwater al voor driekwart opgelost, en dus ook het regelgevingsprobleem. Hoe dan ook: Nederland zou er in versterkte mate naar moeten streven dat de Europese overheid zich toch vooral beperkt tot doelvoorschriften. Anders dan de Nitraatrichtlijn lijken de nieuwe waterrichtlijnen daar – zeker op termijn – goede aanknopingspunten voor te bieden.&#13;
&#13;
Forfaitair versus verfijnd&#13;
&#13;
In het mestrecht is het een voortdurende strijd geweest: kiezen we voor eenvoudige, robuuste en forfaitaire normen, of wordt gekozen voor ingewikkelder werkelijke getallen en bedragen.  In het Actieprogramma  staat aangegeven dat “waar mogelijk en zinvol” wordt uitgegaan van forfaits. Maar bedrijven die daar belang bij hebben kunnen zelf, en op eigen kosten, aannemelijk maken dat hun bedrijfsspecifieke omstandigheden afwijken van bepaalde forfaits. Zodoende biedt, aldus het Actieprogramma, de overheid ondernemers de ruimte om zelf te bepalen in welke mate hun bedrijf afhankelijk is van bemonstering en administratie. Zoals gezegd wordt deze keuzemogelijkheid niet vertaald in verschillende normstellingen: alle agrarische bedrijven zullen – ongeacht areaal, veestapel of diersoort – onder het stelsel van gebruiksnormen worden gebracht. Alleen de wijze waarop de bedrijven zich moeten verantwoorden verschilt. Daarbij zal een indeling in risicogroepen worden gehanteerd. Dat is dus een wezenlijk verschil met Minas, waar een keuze tussen forfaitair en verfijnd wel mogelijk is. Iets dergelijk had ook in het nieuwe systeem opgenomen kunnen worden, maar het moet worden erkend dat de marges niet groot zijn. Als de forfaits bijvoorbeeld te ongunstig zijn, zullen velen voor een verfijnd systeem kiezen, maar enerzijds zal dat niet veel kunnen opleveren en anderzijds zal, mocht dat toch het geval zijn, de forfaits naar beneden moeten worden bijgesteld. Voorbeeld: stel nu eens dat een bedrijf weet aan te tonen dat de forfaitaire excretienormen in zijn geval niet moeten gelden omdat de werkelijke mestproductie veel lager is. Hij kan dan misschien even ‘profiteren’ (waar een toename van de lasten tegenover staat), maar vervolgens zullen er al snel stemmen opgaan om – als veel bedrijven ermee komen – de forfaitaire norm naar beneden bij te stellen. De forfaitaire norm zal immers basis moeten kunnen blijven vormen voor het realiseren van het doel. Afgezien van dit alles dient ook de rechtvaardigheidskwestie een rol te spelen: een forfaitaire (of eenvoudige en robuuste) norm kan in concrete situaties zo onredelijk uitwerken dat het onrechtvaardig wordt. En dat is ook weer niet de bedoeling, dus komt er een norm die meer recht doet aan die concrete situaties: verfijning op verfijning is het resultaat.&#13;
&#13;
Juridisch versus economisch&#13;
&#13;
Economische instrumenten zijn wellicht veel geschikter dan juridische instrumenten om het probleem op te lossen. In dit verband kan nog eens aandacht worden gevraagd voor instrumenten als stikstofheffingen.  Het is wel van belang om dat dan Europees te regelen, aangezien nationale heffingen concurrentievervalsend zouden werken, tenzij we erin zouden slagen om een systeem te ontwerpen waarbij de geïnde heffingen weer naar de sector worden teruggesluisd, zonder in de verboden staatssteun terecht te komen. Een stikstofheffing zou het overschotprobleem al heel snel doen wegsmelten. Meststoffen zouden, met andere woorden, weer schaars (in economische zin) gemaakt moeten worden, dan halen wij het tenslotte nog uit de bodem. Graag lees ik nog eens het citaat uit de Boerenpsalm (1935) van Felix Timmermans dat C.J. Kleijs-Wijnnobel plaatste boven haar artikel ‘Het gebruik van meststoffen; regels op grond van de Wet bodembescherming’, Agr.r. 1987, p. 413: “De patat wast geerne in een klad beir. ’s Nachts halen wij den beir uit de gemakken der stad en elke patat krijgt er een vollen lepel van, bijna een soepterrien. Dat geeft hem couragie. Wat wij als schone vruchten aan de mensen geven, krijgen wij als beir terug om er verse vruchten van te bekomen. Ik vind dat schoon.”&#13;
&#13;
Normering versus handhaving&#13;
&#13;
Hiervoor heb ik reeds aangestipt dat er in Nederland relatief veel aandacht is voor de handhaafbaarheid van de regelgeving (overigens zonder dat ik daarmee ook maar iets over het resultaat van die aandacht wil zeggen). Mijn indruk is dat de Europese Unie daar minder zwaar aan tilt en in elk geval geen concessies wenst te doen op dit punt, in die zin dat soepeler handhaafbare normen de voorkeur zouden kunnen krijgen op strengere, maar niet te handhaven regelgeving. Handhaafbaarheid hangt mede af van het draagvlak onder de boeren. Het lijkt mij dat daar toch enige aandacht voor mag zijn.&#13;
&#13;
Slot&#13;
&#13;
Ik eindig met een wens en een stelling:&#13;
–	Wens: er is grote behoefte aan een integraal wetgevingsprogramma voor het agrarisch milieubeleid voor de lange termijn, dat vervolgens ook consequent wordt uitgevoerd.&#13;
–	Stelling: het nieuwe mestbeleid is waarschijnlijk in overeenstemming met de Nitraatrichtlijn, maar het is ingewikkelder, brengt niet minder lasten met zich mee, zal moeilijker te handhaven zijn en is daardoor uiteindelijk ook niet goed voor het milieu.&#13;
&#13;
</content><legacyfootnotes> .	Agr.r. 1996, p. 344 e.v. De genoemde ‘positieve’ nota was de Integrale Notitie Mest- en Ammoniakbeleid, Kamerstukken II 1995-1996, 24 445, nr. 1. In deze Notitie werd o.a. afstand genomen van het mestafzetscenario, toen in beeld als alternatief voor Minas. Wonderlijk genoeg bleek het in 2002 ineens naast Minas te moeten worden ingevoerd.&#13;
 .	Voor de hoofdlijnen van het mestrecht zie: D.W. Bruil, W. Brussaard, P. de Haan (red), Inleiding agrarisch recht, 2003, p. 265 e.v.&#13;
 .	Met De Haan, a.w., meen ik dat reeds veel is bereikt in relatief korte tijd, als men het vergelijkt met andere milieuproblemen.&#13;
Of grondeigenaren in het algemeen.&#13;
 .	Het Minas-gat is intussen gedicht, via wetsvoorstel 28 818.&#13;
 .	Zie R. Haije, ‘De stand van het mestrecht’, in: Kroniek Agrarisch Recht 2002, p. 171 e.v.&#13;
 .	Kamerstukken II 1999-2000, 27 276, nr. 3.&#13;
 .	Was 2005, wordt 2007, Zie: Kamerstukken II 2003-2004, 29 001.&#13;
 .	De Interimwet werkte terug tot het moment dat het wetsvoorstel bij de Tweede Kamer was ingediend. Dat leidde destijds nog tot polemiek - zie W. Brussaard, ‘De Interimwet beperking varkens- en pluimveehouderijen’, Agr.r. 1985, p. 297. &#13;
Ook het parlement heeft lang stilgestaan bij de terugwerkende kracht. Later is men daar veel gemakkelijker over gaan denken.&#13;
 .	Ook bij de invoering van de superheffing (1984) dook dit fenomeen al op.&#13;
 .	Voorheen artikel 15, thans in artikel 55 Meststoffenwet.&#13;
 .	Al was het maar door als gehouden aantallen op te geven de capaciteit van de stallen, hetgeen in werkelijkheid dan nog te hoog was.&#13;
 .	Zie artikel 5, eerste lid, Richtlijn. Daarvan is thans de derde versie beschikbaar.&#13;
 .	Zie: Uitspraak Hof van Justitie, overweging 20. Artikel 3, vijfde lid, Nitraatrichtlijn.&#13;
 .	Er loopt thans nog een procedure in Straatsburg.&#13;
 .	Stb. 2003, 524; inwerkingtreding Stb. 2004, 38.&#13;
 .	Kamerstukken II 2001-2002, 23 385, nr. 1 (Evaluatie Meststoffenwet).&#13;
 .	“De Whv is een succes, want vrijwel alle varkenshouders beschikken thans over de (verplichte) varkensrechten” of “de Bob-campagne is een succes, want iedereen kent Bob”.&#13;
 .	Zie verder par. 3.2.&#13;
 .	Zie hierover R. Haije, ‘De stand van het mestrecht’, in: Kroniek agrarisch recht 2002, p. 171.&#13;
 .	Zie het boek van Frank Westerman, De graanrepubliek.&#13;
 .	H.G. von Meijenfeldt in: P.C. Gilhuis, J.M. Verschuuren (red), Is er nog verschil tussen Europees en Nederlands milieurecht?, Den Haag 2003, p. 120 e.v.&#13;
 .	Zelfs in Amerika bestaat een mestprobleem. Zie: T.J. Centner, ‘Regulating animal waste in the United States’, in: Kroniek agrarisch recht 2002, p. 240 e.v.&#13;
 .	Kamerstukken II 2002-2003, 28 385, nr. 2.&#13;
 .	In deze wetsprocedure worden amendementen ingediend die evident in strijd zijn met het Europees recht; de Minister van LNV ziet zich nu genoodzaakt daarover een spoedadvies van de Raad van State te vragen! Zie: Kamerstukken II 2003-2004, 28 171, nr. 59.&#13;
 .	Het eerste Actieprogramma is ingediend in 1996, op de allerlaatste dag voordat de implementatietermijn verstreek, Stcrt. 30 januari 1996, nr. 21. De brief van de Commissie dateert van 29 september 1998.&#13;
 .	Zie: Y. Hofhuis / J.H. Jans, ‘Afwijken van de Nitraatrichtlijn?’, MenR 1996, p. 76.&#13;
 .	In Milieu &amp; Recht vinden we er na 1996 vrijwel niets over.&#13;
 .	Ines Hartel, Dungung im Agrar- und Umweltrecht, Schriften zum Umweltrecht Band 117, Berlin 2001, p. 334. Ook voor Vlaanderen constateert deze auteur een “Umsetzungsdefizit”, terwijl ook Duitsland wel wat omzettingsproblemen heeft.&#13;
 .	Anders: Von Meijenfeldt, a.w. Niet uitgesloten is dat Von Meijenfeldt gelijk heeft. Stel nu eens dat wij al in 1986 hadden gekozen voor stikstof in plaats van fosfaat. Dan zou dat weliswaar conform de Nitraatrichtlijn van 1991 zijn geweest, maar toch zou aan fosfaatnormering ook niet ontkomen kunnen worden: de Kaderrichtlijn water (2000) noemt fosfaat ook als een belangrijke verontreinigende stof. Ergo: winst op korte termijn kan verlies op lange termijn betekenen.&#13;
 .	Persbericht 11 februari 2004.&#13;
 .	In het Commissievoorstel dat thans bij het Europees Parlement ligt (COM (2003) 550) komt de bekende 50 mg per liter inderdaad terug als doelvoorschrift (bijlage 2).&#13;
 .	Artikel 5 van het EG-verdrag stelt dit beginsel uitdrukkelijk voorop. Zie ook Kamerstukken II 2003-2004, 28 663, nr. 12 over Milieubeleid 2002-2006.&#13;
 .	Dit soort zinloze letterknechterij is niet uniek. Nederland is eerder veroordeeld omdat in de nationale wetgeving geen verbod voor het jagen vanuit vliegtuigen was opgenomen. Hoezeer Nederland ook betoogde dat dit bij ons een weinig populaire sport was, dat men dan toch meer aan Afrika moest denken, een veroordeling volgde: Europees Hof van Justitie 15 maart 1990, zaak C-339/87.&#13;
 .	Te downloaden bij www.minlnv.nl bij het beleidsthema ‘mest’. Zie: Kamerstukken II 2003-2004, 26 729, nr. 61.&#13;
 .	P. 20 e.v.&#13;
 .	Daarvoor wordt een werkingscoëfficiënt uitgerekend, Actieprogramma, p. 10.&#13;
 .	Richtlijn 2000/60/EG. Fosfaat is een eutrofierende stof en als zodanig aangemerkt als behorend tot de “belangrijkste verontreinigende stoffen”, zie Kaderrichtlijn, bijlage VIII. Het voorstel voor een Grondwaterrrichtlijn spreekt niet over fosfaat.&#13;
 .	Dit is onderbouwd door een RIVM-rapport: Willems WJ; Vellinga TV; Oenema O; Schroder JJ; Meer HG van der; Fraters B; Aarts HFM, Onderbouwing van het Nederlandse derogatieverzoek in het kader van de Europese nitraatrichtlijn, RIVM Rapport 718201002, 2000.&#13;
 .	De vraag was of de temporisering van de aanscherping de kansen op derogatie zou verknoeien; zie bijvoorbeeld Kamerstukken II 2003-2004, 28 971, wijziging Meststoffenwet.&#13;
 .	Website LNV.&#13;
 .	Interimprogramma, p. 5.&#13;
 .	Kamerstukken I 2003-2004, 28 971, A.&#13;
 .	Voor het milieu ook niet. Zie over de wijzigingen: J. de Ruiter en W.M.G. Visser, ‘Bijstellingen 2004 in de regulerende mineralenheffingen’, Land en Tuinbouw Bulletin januari 2004, p. 1 e.v.&#13;
 .	Website LNV.&#13;
 .	Meerjarige afzetovereenkomsten blijven tussen partijen wellicht nog wel gelden.&#13;
 .	Kamerstukken II 2003-2004, 29 001.&#13;
 .	Een kop in Het Landbouwblad van 13 maart 2004: ‘Gebruiksnormen zowel voor veehouderij als voor akkerbouw een enorme achteruitgang’.&#13;
 .	2001/81/EG, PbEG L 309. Zie hierover Kamerstukken I/II 2003-2004, 29 277, nr. 1; deze procedure heeft betrekking op het vergelijkbare Gotenburg-verdrag.&#13;
 .	Stcrt. 2001, 99.&#13;
 .	1996/61/EG. Zie hierover D.W. Bruil, ‘De IPPC-richtlijn en de landbouw’, Tijdschrift Omgevingsrecht 2004, p. 23 e.v.&#13;
 .	2000/60/EG. Zie over de Kaderrichtlijn water: Inleiding agrarisch recht, p. 220 e.v.&#13;
 .	F.J.E. van der Bolt, H. van den Bosch, Th.C.M. Brock, P.J.G.J. Hellegers, C. Kwakernaak, T.P. Leenders, O.F. Schoumans, P.F.M. Verdonschot, Gevolgen van de Europese Kaderrichtlijn Water voor landbouw, natuur, recreatie en visserij, Wageningen 2003.&#13;
 .	Zie daarover het Actieprogramma, p. 2.&#13;
 .	Zie Kamerstukken I 2003-2004, 28 430 A. De bijgevoegde notitie ‘Doorwerking internationaal-rechtelijke uitspraken in de nationale praktijk en wetgeving’ is te vinden op http://docs.szw.nl/pdf/35/2003/35_2003_3_4658.pdf.&#13;
 .	Zie bijvoorbeeld: A.J.C. de Moor-van Vugt, ‘Europese criteria voor milieutoezicht’, in: Handhaving van milieurecht in Europees perspectief, Vereniging voor Milieurecht, 2003-3, p. 85 e.v.&#13;
 .	P. 26: “in het kader van de evaluatie Meststoffenwet 2004 wordt onderzocht of het milieukundig verantwoord en uitvoerbaar is om op een andere diepte (…) te toetsen.” In opdracht van het Europarlement wordt thans ook internationaal zo’n onderzoek uitgevoerd.&#13;
 .	COM (2001) 0131. Dit voorstel is inmiddels gevolgd door een Kaderbesluit 2003/80/JBZ van de Raad van 27 januari 2003 (PbEG L 29).&#13;
 .	Michael Faure, ‘Milieustrafrecht in Europa; een reactie’, in: Handhaving van milieurecht in Europees perspectief, Vereniging voor Milieurecht, 2003-3, p. 128 e.v.&#13;
 .	Bedoeld is: verordening.&#13;
 .	Artikel 3, tweede lid: “De bevoegde nationale autoriteit bezorgt de landbouwer de lijst van de in acht te nemen uit de regelgeving voortvloeiende beheerseisen en eisen inzake goede landbouw- en milieuconditie.”&#13;
 .	Artikel 4 Verordening: “In het kader van deze verordening gelden de in bijlage III genoemde besluiten in de van tijd tot tijd gewijzigde versie, en in geval van richtlijnen, zoals geïmplementeerd door de lidstaten.” In de genoemde bijlage III staan onder meer de Vogel- en Habitatrichtlijn en de Nitraatrichtlijn.&#13;
 .	Zie ook par. 2.1 voor een voorbeeld: 50 mg nitraat als doelvoorschrift.&#13;
 .	Zo kan na enig onderzoek, door Alterra bijvoorbeeld, blijken dat de doelen van de Kaderrichtlijn water zo hoog zijn gesteld, dat landbouw in Nederland niet meer mogelijk zal zijn. F.J.E. van der Bolt, H. van den Bosch, Th.C.M. Brock, P.J.G.J. Hellegers, C. Kwakernaak, T.P. Leenders, O.F. Schoumans, P.F.M. Verdonschot, Gevolgen van de Europese Kaderrichtlijn Water voor landbouw, natuur, recreatie en visserij, Wageningen 2003.&#13;
 .	In het belastingrecht zien we dat uiteraard ook; denk aan de nieuwe regeling voor de reiskosten.&#13;
 .	P. 13.&#13;
 .	Zie W.J. van der Weijden, G.J. Verschuur, Naar een duurzame landbouw en voeding in Nederland, CLM Utrecht 2001.&#13;
</legacyfootnotes><footnotes><footnote/></footnotes><auteurs>prof. mr. D.W. Bruil</auteurs><published>2004-04-01 00:00:00</published><modified>2004-04-01 00:00:00</modified><editiondate>2004-04-01</editiondate><htmlpath>https://denhollander.info/artikel/3511</htmlpath></article>
</articles></edition>