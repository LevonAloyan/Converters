<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2012</searchword><id>10116</id><udhid>UDH:TvAR/10116</udhid><titel>Non-conformiteit bijonroerende zaken</titel><searchwords><searchword>TvAR 10/2012</searchword><searchword>UDH:TvAR/10116</searchword></searchwords><attachments><attachment><name>TvAR2012_10_02_Non-confirmiteit.pdf</name><extention>pdf</extention><url>https://denhollander.info/download/8711/ci</url></attachment></attachments><inleiding>1. Inleiding&#13;
In een aantal artikelen in het Advocatenblad (Advocaten­blad 2000, p. 215-222, p. 337-338, p. 891-896 en Advoca­tenblad 2005, p. 626-632) heeft mr. J. Dammingh de ont­wikkelingen besproken van de aansprakelijkheid voor gebreken aan onroerende zaken en de positie van de verko­per. In het onderhavige artikel nemen wij aan de hand van jurisprudentie de recente ontwikkelingen onder de loep.1 De jurisprudentie over non-conformiteit is sterk casuïstisch van aard.&#13;
</inleiding><content>2. Onderscheid consumentenkoop en koop bij onroerende zaken&#13;
Art. 7:5 lid 1 BW geeft een definitie van het begrip consu­mentenkoop. Het moet gaan om een roerende zaak. De be­palingen omtrent consumentenkoop zijn niet van toepassing op koop van onroerende zaken. Wel wordt de particulier die bijvoorbeeld een woning koopt, apart beschermd (vgl. art. 7:2, 7:3, 7:8 en 7:26 lid 4 en 5 BW).&#13;
3. Non-conformiteit&#13;
Op grond van art. 7:17 lid 1 BW dient de verkoper aan de koper een zaak af te leveren die aan de overeenkomst be­antwoordt. Dit is het conformiteitsvereiste. Uit het confor­miteitsbeginsel vloeit één van de hoofdverplichtingen van de verkoper voort. Uit art. 7:17 lid 2 BW volgt dat een zaak niet aan de overeenkomst beantwoordt indien zij niet de ei­genschappen bezit die de koper op grond van de overeen­komst mocht verwachten. De koper mag verwachten dat de zaak de eigenschappen bezit die voor een normaal gebruik daarvan nodig zijn en waarvan hij de aanwezigheid niet be­hoefde te betwijfelen. Daarnaast mag de koper verwachten dat de zaak de eigenschappen heeft die nodig zijn voor een bijzonder gebruik dat bij de overeenkomst is voorzien.&#13;
De koper kan na de levering van de onroerende zaak met diverse gebreken worden geconfronteerd, zoals boktor, schimmelvorming, asbest, verzakte fundering, scheurvor­ming in de muren, bodemverontreiniging, een olietank, af­val, puin, etc. Deze gebreken kunnen een normaal gebruik van de onroerende zaak in de weg staan. De vraag of een zaak voldoet aan het conformiteitsvereiste, moet worden beantwoord aan de hand van alle relevante feiten en om­standigheden van het geval.2 Art. 7:17 lid 2 BW noemt in dat verband met name de aard van de zaak en de medede­lingen die de verkoper over de zaak heeft gedaan. Krach­tens art. 7:17 lid 5 BW kan de koper zich niet op non-con­formiteit beroepen wanneer het gebrek hem ten tijde van het sluiten van de overeenkomst bekend was of redelijker­wijs bekend kon zijn. Hier is het onderscheid tussen consu­ment en niet-consument relevant.&#13;
4. Mededelings- en onderzoeksplicht&#13;
4.1 Onderzoeksplicht koper&#13;
In beginsel mag de koper alleen die eigenschappen verwach­ten ‘waarvan hij de aanwezigheid niet behoeft te betwijfe­len’. Uit die bewoordingen volgt volgens de parlementai­re geschiedenis dat de koper een onderzoeksplicht heeft.3 De omvang van de onderzoeksplicht van de koper is afhankelijk van de aard van de verkochte zaak, de waarneembaarheid van het gebrek en de overige omstandigheden van het geval, zoals de mededelingen die van de verkoper mochten worden verwacht of door hem zijn gedaan en de personen van koper en verkoper, deskundig of ondeskundig.4 Uiteindelijk dient het gebrek als een tekortkoming in de nakoming van de overeenkomst te worden aangemerkt indien het gebrek een normaal gebruik van het gekochte in de weg staat en als de koper in voldoende mate onderzoek heeft gedaan. De Hoge Raad heeft uitgemaakt dat de koper in beginsel mag afgaan op de juistheid van de mededelingen van de verkoper.5 Het is daarnaast vaste jurisprudentie van de Hoge Raad dat een verkoper die zijn mededelingsplicht heeft geschonden door bepaalde inlichtingen niet aan de koper te geven, zich er niet op kan beroepen dat de koper onvoldoende onderzoek naar de zaak heeft verricht.6 Mededelingen van de verkoper over (mogelijke) gebreken kunnen onder bepaalde omstandighe­den met zich meebrengen dat de koper zich niet op non-con­formiteit kan beroepen, als hij geen onderzoek heeft gedaan naar aanleiding van die mededelingen. In het algemeen pre­valeert de mededelingsplicht van de verkoper boven de on­derzoeksplicht van de koper. Deze ‘prioriteitsregel’ heeft de Hoge Raad in zijn arrest van 14 november 2008 bevestigd.7 Hieruit volgt in ieder geval dat de mededelingsplicht van de professionele verkoper voorrang heeft boven de onderzoeks­plicht van de niet-professionele koper.8&#13;
4.2 Mededelingsplicht verkoper &#13;
In beginsel is de verkoper verplicht om de koper mededeling te doen van gebreken die de verkoper kent en het door de koper voorgenomen gebruik (ver)hinderen.9 Dit brengt met zich dat de verkoper bijvoorbeeld zijn bekendheid van een eventuele bodemverontreiniging aan de koper dient mede te delen. De verkoper dient rekening te houden met het nor­male gebruik van de zaak en met wat hij weet of moet we­ten over het bijzonder gebruik dat de koper voor ogen staat. In ieder geval heeft de verkoper een mededelingsplicht in­dien hij weet of moet weten dat de zaak voor dit normale of bijzondere gebruik ongeschikt is. De verkoper mag de ko­per niet bewust onjuist informeren. Of de verkoper een me­dedelingsplicht heeft, moet in de eerste plaats aan de hand van de concrete omstandigheden van het geval worden vast­gesteld. Deze omstandigheden moeten zo volledig en nauw­keurig mogelijk worden vastgesteld, aldus de Hoge Raad in het arrest Offringa/Vinck c.s.10 Het ging in deze zaak om de verkoop van een huis. In een taxatierapport werden wel enige gebreken van geringe aard vermeld, maar niet gerept over scheurvorming. Bij de bezichtiging constateerde de ko­per dat er zettingen waren in deuren en vloeren en dat er di­verse (gerepareerde) scheuren waren. Naderhand bleek dat de scheurvorming van structurele aard was en werd veroor­zaakt doordat de fundering van het huis te wensen overliet. De verkoper was zich bewust van de scheurvorming die na reparatie enige tijd later terugkwam. Het fundamentele ka­rakter van de gebreken had de verkoper ten onrechte ver­zwegen. De niet ontdekte gebreken lagen bovendien niet zo­danig in het verlengde van de wel ontdekte gebreken dat op de koper een nadere onderzoeksplicht kwam te rusten. &#13;
Voor het aannemen van een op de verkoper rustende mede­delingsplicht gelden blijkens de literatuur de volgende (cu­mulatieve) eisen11: de verkoper is op de hoogte van de be­treffende eigenschap, althans behoort daarvan op de hoogte te zijn, de verkoper weet of behoort te weten dat de eigen­schap voor de koper van essentieel belang is, de verkoper moet er rekening mee houden dat de koper met betrekking tot die eigenschap een onjuiste voorstelling van zaken heeft, verkeersopvattingen brengen mede dat de verkoper gehou­den is de koper over de eigenschap in te lichten. De laatste voorwaarde brengt mee dat ook hier de specifieke omstan­digheden van het geval, waaronder bijvoorbeeld de deskun­digheid van partijen en de onderzoeksplicht van de koper van doorslaggevend belang kunnen zijn. &#13;
Om te bepalen of de verkoper in de gegeven omstandighe­den een mededelingsplicht heeft, is met name van belang of hij van het gebrek op de hoogte was. Uit de jurisprudentie volgt dat zeer spoedig een mededelingsplicht wordt aange­nomen, indien de verkoper het gebrek kende12 of indien de verkoper het vermoeden heeft dat er een gebrek is.13 Was de verkoper niet op de hoogte van het gebrek, dan wordt niet spoedig een mededelingsplicht aangenomen. Wel wordt de bij de verkoper aanwezige wetenschap tot op zekere hoog­te geobjectiveerd. Dat betekent dat de mededelingsplicht ook kan worden aangenomen, indien de verkoper het gebrek had behoren te kennen. Ook dit dient te worden vastgesteld aan de hand van de concrete omstandigheden van het geval. Hierbij speelt onder meer de deskundigheid van de verko­per een rol. &#13;
De Hoge Raad heeft onder meer in het arrest Offringa/Vinck c.s. geoordeeld dat de mededelingsplicht bij de verkoper en de onderzoeksplicht bij de koper tegelijk kunnen bestaan. Volgens de Hoge Raad sluit het enkele feit dat een partij haar onderzoeksplicht naar bepaalde gegevens verzaakt niet uit dat de andere partij met betrekking tot diezelfde gege­vens een mededelingsplicht heeft. &#13;
Van belang is voorts welk onderzoek van de koper mag wor­den gevergd. In de hierboven genoemde regel uit het ar­rest Van der Beek/Van Dartel ligt volgens de Hoge Raad besloten dat het enkele feit dat een koper zijn onderzoeks­plicht naar bepaalde relevante gegevens verzaakt, niet uit­sluit dat de verkoper met betrekking tot diezelfde gegevens een mededelingsplicht heeft. De strekking van deze regel is bescherming te bieden aan de onvoorzichtige koper tegen nadelige gevolgen van dwaling, veroorzaakt door het ver­zwijgen van relevante gegevens.14 &#13;
4.3 Mededelings- en onderzoeksplicht: onderscheid particuliere en professionele koper/verkoper &#13;
In het algemeen wordt aangenomen dat op een professionele koper een zwaardere onderzoeksplicht rust dan op een par­ticuliere koper,15 vooral indien de professionele koper van een particuliere verkoper koopt. Van een professionele ko­per mag meer worden verwacht dan alleen het gebruikelij­ke onderzoek. De particuliere koper heeft tegenover de pro­fessionele verkoper een minder grote onderzoeksplicht.16 Aan de over en weer aanwezige deskundigheid wordt groot belang gehecht. Wordt de particuliere koper bij de aankoop van de onroerende zaak bijgestaan door een deskundige, bij­voorbeeld een architect, een aannemer of een makelaar, dan wordt de koper als deskundig aangemerkt, hetgeen een rui­mere onderzoeksplicht met zich brengt.17 &#13;
5. Non-conformiteit en de NVM-koopakte &#13;
Bij de koop en verkoop van woningen wordt in de praktijk veel gebruik gemaakt van de NVM-koopakte. Voor bedrijfs-onroerend goed wordt veelal de NVM-koopakte BOG ge­bruikt en voor de verkoop van bijvoorbeeld een boerderij of landbouwgrond de koopakte Agrarisch Onroerend Goed naar NVM-model. Art. 5 van deze model-akte wijkt af van hetgeen art. 7:17 BW bepaalt over non-conformiteit.18 In art. 5.1 van de NVM-koopakte is het risico van alle zichtbare en onzichtbare gebreken uitdrukkelijk bij de koper gelegd. In afwijking van art. 7:17 BW levert een feitelijk gebrek dat het normaal gebruik als woning verhindert, geen non-con­formiteit op. Art. 5.3 behelst een uitzondering op deze regel: de verkoper geeft aan de koper de garantie dat de geleverde zaak de eigenschappen zal bezitten die voor het normaal ge­bruik daarvan nodig zijn. Deze garantie geldt niet ten aan­zien van gebreken die het normaal gebruik niet verhinderen en gebreken die ten tijde van de koop aan de koper kenbaar waren. De onderzoeksplicht van de koper blijft dus belang­rijk. Dat laatste geldt immers ook voor gebreken die de ko­per niet kende, maar die hij wel zou hebben ontdekt indien hij het onderzoek had verricht dat redelijkerwijs van hem mocht worden gevergd. Dat betekent in de praktijk dat als een gebrek het normaal gebruik niet verhindert of als het ge­brek voor de koper kenbaar is, art. 5.3 buiten beschouwing blijft en het gebrek krachtens art. 5.1 voor risico van de ko­per komt.19 Indien wordt vastgesteld dat het gebrek niet ken­baar is voor de koper en een normaal gebruik verhindert, dan zal er sprake zijn van non-conformiteit. &#13;
In het arrest De Rooij/Van Olphen20 heeft de Hoge Raad zich over art. 5.3 van de NVM-koopakte uitgelaten. De ko­per had de verkoper medegedeeld dat hij voornemens was het woonhuis te slopen en vervolgens op de grond twee (ge­schakelde) woningen te bouwen. In art. 5.3 van de koopak­te hadden partijen laten opnemen: ‘Koper is voornemens de onroerende zaak te gebruiken als: bouwperceel voor twee halfvrijstaande woonhuizen’ . Uiteindelijk bleek dat sloop van het bestaande woonhuis niet mogelijk was, omdat op de woning een aanwijzing bleek te rusten als ‘beschermd dorpsgezicht’. De koper stelde dat er sprake was van een te­kortkoming, omdat de geleverde woning niet de eigenschap­pen voor een normaal gebruik had doordat sloop van de wo­ning niet mogelijk was. De Hoge Raad oordeelt dat onder normaal gebruik als bedoeld in art. 5.3 niet kan worden ver­staan het slopen van de bebouwing gevolgd door het gebruik van de grond als bouwgrond; daaraan doet niet af dat in art. 5.3 het door de koper voorgenomen gebruik is vastgelegd. Normaal gebruik heeft volgens de Hoge Raad betrekking op wat daaronder naar gangbaar spraakgebruik wordt verstaan. De verkoper dient ervoor in te staan dat de onroerende zaak geschikt is voor normaal gebruik. Het ligt volgens de Hoge Raad op de weg van de koper feiten en omstandigheden te stellen en zonodig te bewijzen waaruit volgt dat de verkoper in het gegeven geval de bedoelde eigenschappen van de ver­kochte onroerende zaak wel degelijk heeft willen garande­ren, of dat de koper daarop in de gegeven omstandigheden redelijkerwijs heeft mogen vertrouwen, bijvoorbeeld door­dat de makelaar die de verkoop heeft begeleid, de verkoper uitdrukkelijk erop heeft gewezen dat deze diende in te staan voor hetgeen achter ‘normaal gebruik’ in de standaardakte werd opgenomen. &#13;
Indien de onroerende zaak niet de eigenschappen bezit die voor normaal gebruik nodig zijn, dan is de verkoper op grond van art. 5.3 aansprakelijk voor de schade van de ko­per.21 Het voorgaande brengt met zich dat, indien art. 5.3 uit de NVM-koopakte wordt verwijderd, de gebreken op grond van art. 5.1 in beginsel voor rekening van de koper komen, tenzij toepassing van art. 5.1 in de gegeven omstandigheden naar maatstaven van redelijkheid en billijkheid onaanvaard­baar is. &#13;
Art. 5.4 van de NVM-koopakte bevat enkele onbekend­heidsclausules, waarin wordt vastgelegd dat aan de verkoper of aan de koper niet bekend is dat de onroerende zaak ver­ontreiniging, ondergrondse tank, asbest, etc. bevat. De Hoge Raad heeft in het arrest Christiaanse/Van Dijk geoordeeld dat een dergelijke onbekendheidsclausule de garantie van art. 5.3 niet inperkt.22 &#13;
In de praktijk wordt bij de verkoop van oudere woningen niet zelden gebruik gemaakt van een ouderdomsclausule. Uit de jurisprudentie volgt dat een dergelijke clausule onver­let laat dat een bepaald gebrek, bijvoorbeeld ernstige con­structieve problemen, op grond van art. 5.3 van de NVM-koopakte non-conformiteit kan opleveren en daarmee voor risico van de verkoper blijft.23 Anders dan de onbekend­heidsclausule beperkt een ouderdomsclausule wel de garan­tie zoals neergelegd in art. 5.3. Dat betekent dat minder ern­stige gebreken die aan normaal gebruik in de weg staan en die het gevolg zijn van ouderdom van de onroerende zaak, in afwijking van art. 5.3 voor risico van de koper komen. &#13;
6. Overzicht recente jurisprudentie &#13;
6.1 Non-conformiteit in het algemeen &#13;
In de lagere rechtspraak wordt met betrekking tot de koop van woningen de lijn gevolgd dat niet iedere onvolkomen­heid maakt dat een gekochte woning of een boerderij, be­staande uit onder meer een woonhuis en ligboxenstallen, niet aan de overeenkomst beantwoordt. Niet elk gebrek be­lemmert het normale gebruik. De koper van een bestaan­de woning, zal, afhankelijk van ouderdom en prijs daarvan, tot op zekere hoogte rekening moeten houden met een be­paalde mate van meteen te verrichten (achterstallig) onder­houd en aanpassing aan de eisen van de tijd, ook al was de noodzaak daartoe ten tijde van het sluiten van de koop niet direct zichtbaar.24 Gaat het om ernstiger gebreken die aan een normaal gebruik in de weg staan, dan moet de verko­per, indien hij daarvan op de hoogte is, in het algemeen on­gevraagd daarover mededeling doen.25 Een oppervlakkige aantasting door houtworm die constructief geen betekenis heeft, is in beginsel onvoldoende om de conclusie te recht­vaardigen dat de woning niet geschikt is voor normaal ge­bruik.26 In deze zaak oordeelde de rechtbank bovendien dat de bij de standaard NVM-koopakte overgelegde informatie­lijst niet meer beoogt dan vorm, inhoud en structuur te ge­ven aan de mededelingsplicht van de verkoper. Die medede­lingsplicht strekt – behoudens in bijzondere omstandigheden – niet verder dan dat de verkoper ten tijde van het sluiten van de koopovereenkomst aan de koper mededeelt wat hem bekend is omtrent de woning. De mededeling van een ver­koper in een vragenlijst ontslaat de koper niet van zijn on­derzoeksplicht.27 &#13;
In het arrest Fabels/Meenderink28 oordeelde de Hoge Raad dat er ook sprake kan zijn van non-conformiteit in geval van gebreken die het normaal gebruik van de geleverde woning niet belemmeren. In deze zaak stelde de koper -kort gezegd-dat de door de verkoper uitgevoerde verbouwingen in strijd met de destijds geldende bouwvoorschriften hadden plaats­gevonden. Volgens de verkoper is er geen non-conformiteit, omdat de gestelde gebreken het normaal gebruik niet in de weg staan. Dit betoog verwerpt de Hoge Raad. Volgens de Hoge Raad brengt de conformiteitseis van art. 7:17 BW mee dat de koper van een woning in beginsel, behoudens anders­luidende afspraken, ervan mag uitgaan dat de bouw van een woning of een verbouwing destijds is geschied met inacht­neming van de op dat moment geldende voorschriften, ook als die voorschriften niet direct betrekking hebben op ge­bruiksbepalende eigenschappen of veiligheidsaspecten van de woning. Gelet op dit arrest zal de verkoper die op grond van art. 7:17 BW wordt aangesproken door een koper die na de levering ontdekt dat in de zaak asbest is verwerkt, niet snel het verweer kunnen voeren dat er geen non-conformi­teit is, omdat asbest het normaal gebruik van de zaak niet in de weg staat. Dat is anders wanneer partijen gebruik heb­ben gemaakt van de NVM-koopakte. Art. 5.1 van de NVM-akte legt het risico van alle gebreken uitdrukkelijk bij de koper, terwijl art. 5.3 de koper de garantie geeft dat de ge­leverde zaak de eigenschappen zal bezitten die voor het nor­maal gebruik daarvan nodig zijn. Art. 5.3 is niet van toepas­sing op gebreken die het normaal gebruik van de onroerende zaak niet in de weg staan. Dat betekent dat als een zaak een eigenschap bezit waarop de koper niet bedacht behoefde te zijn, maar die het normaal gebruik niet in de weg staat, er geen sprake zal zijn van non-conformiteit. &#13;
6.2 Onroerende zaken met materiële gebreken &#13;
a. Bodemverontreiniging &#13;
Uit de jurisprudentie volgt dat de enkele aanwezigheid van bodemverontreiniging niet tot gevolg heeft dat de onroeren­de zaak niet voldoet aan het conformiteitsvereiste, omdat die aanwezigheid niet in de weg hoeft te staan aan het normaal gebruik van de onroerende zaak.29 Van non-conformiteit kan ook sprake zijn als de koper de aanwezigheid van bodem­verontreiniging op grond van de mededelingen van de ver­koper niet behoefde te verwachten, waarbij van belang is hetgeen partijen in de overeenkomst hebben opgenomen.30 In het algemeen is niet precies aan te geven welke mate van bodemverontreiniging aan een normaal gebruik van een on­roerende zaak in de weg staat. Dat is afhankelijk van de con­crete omstandigheden van het geval. Van belang kunnen zijn de ernst van de bodemverontreiniging en de noodzaak van sanering.31 Of er sprake is van normaal gebruik van de grond in verband met bodemverontreiniging hangt onder meer af welke eigenschappen in het algemeen mogen wor­den verwacht gelet op de gebruiksbestemming van de onroe­rende zaak die bij overeenkomst is voorzien, bijvoorbeeld bouwgrond of landbouwgrond. &#13;
b. Puin en afval &#13;
De aanwezigheid van puin, huisafval en asbest in de grond van het verkochte staat aan een normaal gebruik in de weg. Dat er sprake is van een woning van circa 350 jaar oud, maakt dat niet anders. Ook de koper van een dergelijke wo­ning hoeft in het algemeen geen puin, huisafval en asbest in de bodem te verwachten.32 Er zijn echter uitzonderingen. Rb. Maastricht 13 augustus 2003, LJN AN7928 beantwoordt de vraag of de aangetroffen bodemverontreiniging het nor­maal gebruik van de boerderij als woonhuis belet, ontken­nend. Partijen stonden het gebruik als woonhuis voor ogen. De omstandigheid dat de koper zich genoodzaakt zal zien aanzienlijke saneringskosten te maken, doet niet af aan de bruikbaarheid van de boerderij als woonhuis. Gelet op de bestaande aanwijzingen voor aanwezigheid van bodemver­ontreiniging mocht de koper er volgens de rechtbank niet op vertrouwen dat de bodem niet behept was met bodemveront­reiniging. Omdat de verkoper geen wetenschap had van de bodemverontreiniging, heeft hij zijn mededelingsplicht niet geschonden. &#13;
In Rb. Zutphen 25 juni 2008, NJF 2008, 351 oordeelt de rechtbank dat de verkoper zijn mededelingsplicht heeft ge­schonden. Na de verkoop blijkt dat het terrein rondom de woonboerderij vervuild te zijn met asbest, puin en olie. De verkoper heeft de koper voorafgaand aan de koop een bode­monderzoeksrapport overhandigd, waaruit blijkt dat er geen sprake is van (een verdenking van) vervuiling met asbest of andere stoffen. Dat blijkt echter geen betrekking te heb­ben op het verkochte perceel van de woonboerderij, maar op de daaromheen liggende percelen. Volgens de rechtbank heeft de verkoper de koper daarop niet gewezen en daarmee op het verkeerde been gezet. De koper mocht op grond van het bodemonderzoeksrapport ervan uitgaan dat er geen noe­menswaardige vervuiling op het door hem gekochte perceel aanwezig zou zijn. &#13;
c. Fundering &#13;
Een woonhuis heeft niet de eigenschappen die de koper op grond van de koopovereenkomst mag verwachten, als de fundering (onder een aanbouw) ontbreekt.33 De afwezig­heid van een deugdelijke fundering veroorzaakt in veel ge­vallen verzakking en scheuren. Het beroep van de koper op de ouderdomsclausule slaagt niet, omdat het in deze clausu­le gaat om gebreken die samenhangen met de ouderdom van het woonhuis. Het ontbreken van een fundering wordt niet als een dergelijk gebrek aangemerkt. De fundering is een wezenlijk onderdeel van een woning. Of een gebrek aan de fundering een wezenlijk gebrek oplevert is mede afhanke­lijk dan hetgeen de koper bij de aankoop van een woning op grond van de overeenkomst mag verwachten.34 Een koper behoeft ook geen gebreken te verwachten die het woongenot wezenlijk aantasten. Daarbij gaat het niet enkel om gebre­ken die het woongenot onmiddellijk in de weg staan, maar ook om gebreken die op afzienbare termijn zouden moeten worden verholpen, om ook in de toekomst het woongenot te kunnen behouden.35 Een woning met een dak dat niet vrij is van lekkage en waarvan bepaalde onderdelen zijn aangetast door schimmel en rotting, voldoet niet aan het vereiste van normaal gebruik. Deze gebreken duiden op waterschade en een dak heeft mede tot doel te verhinderen dat zich water­schade als gevolg van lekkage voordoet in de woning.36 &#13;
Het hof Leeuwarden heeft zich in een arrest van 26 oktober 201037 uitgelaten over de vraag of er sprake is van non-con­formiteit vanwege de gebrekkigheid van de fundering van de ligboxenstal en de mestkelders. Het gebrek is onder an­dere ontstaan doordat het grondwaterpeil is gezakt, waar­door de houten palen zonder voldoende betonopzetters, niet meer volledig onder water staan. Volgens de verkoper heeft de koper zijn onderzoeksplicht geschonden en kan hij geen beroep doen op non-conformiteit (art. 5.3 NVM-koopakte Agrarisch Onroerend Goed). Het hof oordeelt echter dat op de koper in dit geval geen onderzoeksplicht rust, omdat de verkoper had aangegeven dat er geen reden was om aan te nemen dat de fundering gebrekkig was. Ook wist de verko­per niet dat de grondwaterstand onvoldoende zou zijn voor de fundering. Op basis hiervan kan van de koper niet wor­den verlangd dat hij wel een onderzoek zou moeten instel­len. &#13;
d. Asbest &#13;
De aanwezigheid van asbest kan in bepaalde gevallen het gebruik van de onroerende zaak belemmeren.38 Er is sprake van non-conformiteit wanneer de koper er niet aan behoeft te twijfelen dat de woning asbestvrij is. In Hof Arnhem 14 december 2010, NJF 2011, 92 spreekt de koper van een wo­ning de verkoper aan tot schadevergoeding in verband met de kosten van asbestverwijdering uit het gekochte. De koper was gewaarschuwd voor de aanwezigheid van asbest in pla­fonds, bergruimte en garage. Ook de binnenwanden blijken asbesthoudend materiaal te bevatten. Het hof oordeelt dat zelfs basale bewerkingen als het boren van een gaatje om een schilderij op te hangen zonder uitgebreide veiligheids­maatregelen niet mogelijk is zodat de woning niet de eigen­schappen heeft die voor normaal gebruik nodig zijn. Van as­besthoudende binnenwanden hoefden kopers ook niet op de hoogte te zijn. Dat kopers vlak voor het passeren van de le­veringsakte kennis hadden kunnen hebben van de nadien aangetroffen asbest kan hen niet worden tegengeworpen; be­slissend is dat het niet bekend was ten tijde van het sluiten van de koopovereenkomst. Bij een woning uit 1890 mag de koper er niet zonder meer vanuit gaan dat de woning asbest­vrij is.39 De rechtbank ’s-Gravenhage oordeelde in haar von­nis van 3 juni 2009 dat, nu vaststaat dat de verkoper niet op de hoogte was van de aanwezigheid van asbest op de eerste verdieping, hij niet zijn mededelingsplicht heeft geschon­den. Bovendien is de koper in de vragenlijst expliciet ge­wezen op zijn onderzoeksplicht. Het lag op de weg van de koper nader onderzoek te doen. Nu de koper dit heeft na­gelaten, mocht hij niet verwachten dat de woning asbest­vrij zou worden opgeleverd. Daarom is van non-conformi­teit geen sprake. In Rb. Middelburg 31 december 2010, LJN BO9491 hadden partijen in de overeenkomst opgenomen dat de verkoper met uitzondering van asbest in het aanbouwtje van de woning er niet mee bekend is of zich in de woning asbesthoudende materialen bevinden. Gelet op die bepaling mocht de koper er niet op vertrouwen dat alleen het aan­bouwtje van de woning asbest bevat. &#13;
e. Boktor &#13;
In het arrest van 6 december 2005 oordeelde het hof ’s-Her­togenbosch dat in de gegeven omstandigheden de boktor­aantasting een wezenlijk gebrek oplevert dat het normaal ge­bruik van de woning belemmert.40 Op de koper rustte geen onderzoeksplicht. Voor een dergelijke onderzoeksplicht is op zijn minst nodig dat blijkt dat de koper in de concrete om­standigheden van het geval reden had om te twijfelen aan de afwezigheid van een gebrek en dat de koper het gebrek bij onderzoek binnen de grenzen van het redelijke had kunnen ontdekken. Is aan een van beide eisen niet voldaan, dan be­hoefde de koper de afwezigheid van het betreffende gebrek niet te betwijfelen en is, behoudens andersluidend beding, het risico voor de verkoper. Indien de verkoper van een we­zenlijk gebrek niet op de hoogte was, noch behoefde te zijn, dan is in het algemeen van belang of op de koper een onder­zoeksplicht rustte. Bij een pand van nog geen 20 jaar oud gelden voor de koper geen zware eisen met betrekking tot van hem te vergen onderzoekshandelingen. De koper behoef­de in het onderhavige geval niet bedacht te zijn op gebreken. Overigens oordeelt het hof dat de omstandigheid dat de ko­per werd bijgestaan door een makelaar dit niet anders maakt. &#13;
In het arrest Hof Arnhem 11 april 200641 oordeelde het hof dat de koper van een woonhuis in beginsel de aanwezigheid van gebreken veroorzaakt door schimmels, houtworm, huis­boktor, etc. niet behoeft te verwachten, tenzij de verkoper de verkoper voorafgaand aan de koop mededeling van deze gebreken heeft gedaan of dat de koper de gebreken voor de koop heeft ontdekt of op grond van specifieke omstandighe­den van het geval (onder meer de ouderdom en staat van het onderhoud alsmede de prijs van het gekochte) daarvan weet behoorde te hebben. &#13;
In het arrest van 18 januari 200742, waarin het ging om een woning uit 1925 en waarbij partijen gebruik maakten van een ouderdomsclausule, oordeelde het hof Arnhem dat de kopers uit de ouderdomsclausule redelijkerwijs moeten af­leiden dat de bouwkwaliteit van het gekochte niet voldoet aan de huidige eisen, dat de verkoper niet aansprakelijk kan worden gehouden voor alle soorten gebreken in het verkoch­te en dat alle gebreken voor risico van de koper komen. Ge­let op de ouderdomsclausule kon koper niet verwachten dat het gekochte, zonder mogelijk vergaande aanpassingen, ge­schikt was voor bewoning.43 In Hof Amsterdam 27 decem­ber 2011, LJN BU9605 oordeelde het hof dat de koper op grond van de ouderdomsclausule in beginsel niet mocht ver­wachten dat de kap van de kapconstructie vrij van boktor zou zijn, maar dat mededelingen aan de zijde van de verko­per een uitzondering op dat beginsel kunnen meebrengen. In dit geval mocht de koper afgaan op de mededeling in de koopovereenkomst dat de boktor die zich in de kap van het dak bevond professioneel was behandeld. &#13;
6.3 Mededelingsplicht verkoper &#13;
De Hoge Raad heeft geoordeeld dat de verkoper geen mede­deling hoeft te doen over aan hem bekende gebreken die hij niet als gebreken hoeft aan te merken.44 In de zaak die tot dit arrest leidde, stond vast dat de verkoper bekend was met de aanwezigheid van een olietank, maar mogelijk niet op de hoogte was van de verontreiniging. De koper constateert na de koop een olieverontreiniging. Had de verkoper de koper op de aanwezigheid van de tank moeten wijzen en de koper moeten inlichten over de mogelijkheid van de door de tank veroorzaakte verontreiniging? De Hoge Raad overwoog dat ten tijde van het sluiten van de koopovereenkomst in 1990 de maatschappelijke opvattingen meebrachten dat de verko­per zich niet behoefde te realiseren dat door de tank moge­lijk verontreiniging was veroorzaakt. Hij behoefde niet on­gevraagd mededeling te doen van de aanwezigheid van de tank. &#13;
Het arrest lijkt niet van toepassing te zijn op recente over­eenkomsten. De verkoper wordt op dit moment bekend ge­acht met de risico’s die zijn verbonden aan de aanwezigheid van ondergrondse tanks. Dat heeft vanzelfsprekend invloed op de mededelingsplicht van de verkoper. Op het moment dat de verkoper een vermoeden van een bepaald gebrek heeft, dient hij daar melding van te maken.45 In Hof ’s-Her­togenbosch 23 oktober 2003, NJF 2004, 250 oordeelde het hof dat het van algemene bekendheid is dat de grond rond­om olietanks in de praktijk niet zelden vervuild is. Het hof neemt als vaststaand aan dat de koper bij bezichtiging van de woonboerderij voor het sluiten van de koopovereenkomst de olietank heeft gezien. Op basis daarvan oordeelt het hof dat de koper er in redelijkheid niet op had mogen vertrou­wen dat de grond bij de olietank vrij van verontreiniging was. De koper had hiernaar onderzoek moeten doen. &#13;
De Hoge Raad heeft het in het arrest Holvrieka/Brunink ge­oordeeld dat indien de verkoper weet dat er sprake is van bodemverontreiniging of ernstige vermoedens heeft die daarop duiden en de koper uitdrukkelijk naar mogelijke bo­demverontreiniging heeft gevraagd, op de verkoper de plicht rust mede te delen dat de grond is vervuild of dat daarnaar onderzoek wordt verricht.46 In dit arrest was de verkoper er­van op de hoogte dat ten aanzien van het bedrijfsterrein een verhoogd risico op bodemverontreiniging bestond, maar heeft hij de koper geen mededeling gedaan. &#13;
De koper van een boerderij met ligboxenstal, schuren, erf, tuin en weiland hoeft in het algemeen geen met asbest ver­ontreinigd puin in de bodem te verwachten, ook al was het in de jaren ’80 gebruikelijk dat puin werd gebruikt voor erfophoging.47 Vast komt te staan dat de verkoper ten tij­de van de verkoop en levering wist dat het puin met asbest was vervuild of dit had behoren te weten doordat hij be­kend was met de reputatie van het bedrijf dat het puin heeft gestort. Op grond van de mededeling van de verkoper dat hem geen vervuiling bekend is, mocht de koper verwach­ten dat de grond geen asbest zou bevatten. Nu de verkoper in strijd met de op hem rustende mededelingsplicht heeft na­gelaten de koper te informeren over het feit dat puin was ge­stort afkomstig van een als vervuiler bekend staand bedrijf, kan hij de koper niet tegenwerpen geen onderzoek daarnaar te hebben gedaan. Vanwege de schending van de medede­lingsplicht door de verkoper is er volgens het hof sprake van non-conformiteit. &#13;
6.4 Onderzoeksplicht koper &#13;
Van een particuliere koper mag de nodige alertheid wor­den verwacht. Op de koper van een onroerende zaak rust in het algemeen, mede gelet de bepalingen in de koopakte, een onderzoeksplicht naar de staat waarin het te kopen onroe­rend goed zich bevindt. Van deze onderzoeksplicht wordt de koper alleen ontslagen wanneer op de verkoper een dui­delijke mededelingsplicht rust. Op het moment dat de ver­koper aan zijn mededelingsplicht heeft voldaan en de koper heeft ingelicht over een bepaald gebrek, dan dient de ko­per nader onderzoek naar dit gebrek te verrichten.48 Bij twij­fel moet de koper vragen stellen en/of onderzoek (laten) ver­richten.49 In de zaak die leidde tot het arrest Hof Arnhem 18 maart 200850 ontdekt de koper bij de verbouwing dat delen van het houtwerk zijn aangetast door onder meer boktor. De koper vordert schadevergoeding (herstelkosten) van de ver­koper. Volgens het hof dient de verkoper in beginsel in te staan voor de degelijkheid van de dakconstructie, namelijk het vrij zijn van aantasting door houtworm en boktor. Van belang is echter enerzijds wat de verkoper heeft verklaard en anderzijds welk onderzoek van de koper in dit geval ver­wacht mocht worden. De verkoper wist niet van de aantas­ting van het houtwerk. Hij had op dit punt dus geen mede­delingsplicht. De koper heeft bij de bezichtiging sporen van houtworm gezien, maar daarnaar geen nader onderzoek in­gesteld. Hij mocht dus niet verwachten dat de dakconstruc­tie geheel vrij zou zijn van aantasting. Art. 5.3 van de koop­overeenkomst werpt daarop geen ander licht; ook indien aangenomen zou moeten worden dat de eerste volzin van die bepaling een garantie bevat, gold die niet voor de afwe­zigheid van onder meer boktor.51 &#13;
In het arrest Van den Akker/Gemeente Helmond52 had de koper kennis van het risico dat bepaalde bedrijfsactiviteiten en de aanwezige ondergrondse tanks tot verontreiniging van de bodem hadden geleid. De koper moet zich ervan bewust zijn geweest dat er als gevolg van de bedrijfsuitoefening – kort gezegd een autogarage – een zeker risico bestond dat de bodem verontreinigd was. De gemeente daarentegen had geen kennis van gegevens die wezen op een bijzondere risi­co. Volgens de Hoge Raad rust er in dat geval geen medede­lingsplicht op de gemeente als verkoper. Het lag op de weg van de koper nader onderzoek te plegen naar mogelijke bo­demverontreiniging. In de gegeven omstandigheden speel­de de deskundigheid en/of publieke taak van de gemeente ten aanzien van bodemverontreinigingen vanwege de bij de koper aanwezige kennis geen rol. Uit dit arrest kan de regel worden afgeleid dat, indien sprake is van een voor de verko­per kenbare eigenschap van de verkregen onroerende zaak, de verkoper zich onder bepaalde omstandigheden kan ver­weren tegen aansprakelijkheid. Indien de koper zich bewust moet zijn geweest van een zeker risico van bodemverontrei­niging, dan rust op de koper een onderzoeksplicht. &#13;
In het arrest Rebel/Resim bevestigt de Hoge Raad de regel dat op een koper onder bepaalde omstandigheden een bij­zondere onderzoeksplicht rust.53 De Hoge Raad oordeelt in dit arrest dat van de professionele koper van een bungalow­park die voorafgaand aan het sluiten van een koopovereen­komst de aanwezigheid van asbest constateert, kan worden verwacht dat hij nader onderzoek doet of inlichtingen inwint over de aan- of afwezigheid van asbesthoudend materiaal.54 &#13;
Het hof ’s-Gravenhage oordeelde in een arrest van 11 no­vember 200555 over de koop van een perceel grond met woonhuis en bedrijfsruimten voor de glastuinbouw. De be­drijfsmatige koper laat na het gekochte te inspecteren, waar­bij blijkt dat wegens breken een gedeelte van de ketelin­stallatie en leidingen van de kasverwarming moet worden vervangen. Het hof stelt voorop dat de bepalingen in de koopakte tot uitgangspunt dienen te worden genomen, dat in de koopakte is vastgelegd dat de koper het recht had het gekochte te inspecteren en dat acht geslagen dient te wor­den op hetgeen tussen partijen uitdrukkelijk is overeenge­komen omtrent de onderzoeksplicht van de koper en de me­dedelingsplicht van de verkoper. De vraag of het geleverde wat de staat van de apparatuur en de installaties betreft al dan niet aan de conformiteitseis voldoet, beantwoordt het hof als volgt. De koper heeft onvoldoende aan zijn onder­zoeksplicht voldaan en onvoldoende concrete feiten gesteld waaruit kan volgen dat de gestelde gebreken reeds ten tijde van de verkoop aanwezig waren. Volgens het hof rust op een professionele koper een verzwaarde onderzoeksplicht. De onderzoeksplicht vervalt in dit geval niet vanwege een me­dedeling van de verkoper bij een bezichtiging dat de appara­tuur en installaties goed functioneren. &#13;
In Hof Leeuwarden 6 september 2011, BR6807 spraken twee professionele partijen af dat het verkochte de feitelij­ke eigenschappen bezit die voor een normaal gebruik van het verkochte als woonhuis nodig zijn (behoudens voor zo­ver deze aan de koper kenbaar waren) en dat de verkoper niet in staat voor andere eigenschappen dan die voor een normaal gebruik nodig zijn. Volgens het hof betekent dit dat in de woning gewoond moet kunnen worden op een veili­ge manier en met een bepaalde mate van duurzaamheid. Het hof oordeelt dat bij het gerechtvaardigd verwachtingspa­troon omtrent het normaal gebruik tevens een rol speelt dat de woning die onderdeel uitmaakt van het verkochte is ge­bouwd in 1915. Bij de koop van een woning van die ouder­dom dient in beginsel rekening te worden gehouden met slij­tage, verouderde materialen en verouderde installaties. &#13;
Om teleurstellingen op dit gebied te voorkomen mag van de koper van een dergelijke woning dan ook in beginsel wor­den verwacht dat hij de woning voorafgaand aan de koop bouwkundig laat onderzoeken.56 &#13;
Uit het arrest HR 7 mei 1982, NJ 1983, 509 kan worden af­geleid dat de verkoper die deskundig is en/of zelf bij de bouw van een huis is betrokken, een ernstig verwijt kan worden gemaakt als hij van een bepaald gebrek niet op de hoogte is. Met betrekking tot dat gebrek rust op de verko­per in dat geval een mededelingsplicht. In Hof Leeuwarden 28 juni 2011, NJF 2011, 380 oordeelt het hof dat de eigen­schappen van de gekochte woonboerderij die in strijd zijn met het uit het Bouwbesluit 1992 non-conformiteit opleve­ren. Het beroep van de verkoper op overmacht faalt. Eventu­ele onbekendheid van de verkoper met het bouwen in strijd met de geldende voorschriften is volgens het hof niet zonder meer voldoende voor een geslaagd beroep op overmacht. Een zodanige onbekendheid dient naar verkeersopvatting in beginsel voor risico van de verkoper te komen. Daarbij neemt het hof in aanmerking dat de verkoper een onderne­ming is.57 &#13;
Het hof Arnhem oordeelde dat de koper zich niet op gebre­ken kan beroepen die hij had kunnen ontdekken. In deze zaak had de verkoper geen correcte mededeling gedaan over de oorzaak van een lekkage; dat betekent echter niet dat de verkoper niet heeft voldaan aan zijn mededelingsplicht, om­dat hij het gebrek bestaande uit een doorzakkend dak met alle gevolgen van dien niet kende. Het hof stelt vast dat de gebreken waarop de koper een beroep doet naar het oordeel van de deskundige voor de makelaar van de koper kenbaar waren. Omdat de kennis van de makelaar aan de koper moet worden toegerekend, luidt volgens het hof de conclusie dat de gebreken aan de koper kenbaar waren op het moment dat van het sluiten van de overeenkomst zodat de koper zich niet op de in art. 5.3 van de overeenkomst neergelegde ga­rantie kan beroepen.58 &#13;
In een andere zaak overwoog het hof Arnhem dat de ken­nis van de makelaar aan de particuliere koper wordt toege­rekend.59 Het centrale geschilpunt in die procedure was de vraag of de gekochte woning de eigenschappen bezat die de koper op grond van de overeenkomst mocht verwach­ten. Onder verwijzing naar het arrest van de Hoge Raad van 23 december 2005, RvdW 2006, 17 oordeelt het hof dat wat een koper mag verwachten, afhankelijk is van de omstandig­heden van het geval. Het hof vult dit onder meer in met het­geen de koper reeds wist omtrent onroerende zaken als het gekochte in het algemeen dan wel het gekochte in concre­to en hetgeen de verkoper wel of niet heeft medegedeeld. Daarbij is onder meer van belang de aard van de zaak, de hoedanigheid van partijen (hun deskundigheid, bijstand van makelaars en eerdere ervaring met soortgelijke transacties) en de vraag met welk doel het object is gekocht. Volgens het hof had het voor de makelaar duidelijk moeten zijn dat de koper met vochtproblemen in de woning rekening diende te houden. De makelaar had de koper in dat geval kunnen ad­viseren tot nader onderzoek. &#13;
7. Conclusies &#13;
De omstandigheden van het geval, bijvoorbeeld de aard van de zaak, de mededelingen van de verkoper, de onderzoeks­plicht van de koper, de deskundigheid van partijen en het­geen partijen met elkaar hebben afgesproken, zijn doorslag­gevend voor de vraag of een zaak non-conform is. &#13;
Van de koper mag in beginsel worden verwacht dat hij de staat van bijvoorbeeld een woning onderzoekt. Als de ko­per twijfelt, moet hij vragen stellen of nader onderzoek ver­richten. Als de verkoper bepaalde mededelingen doet, dient de koper onder bepaalde omstandigheden nader onderzoek te doen. &#13;
Op de verkoper rust een mededelingsplicht voor gebre­ken die hij kent en die het door de koper voorgenomen ge­bruik hinderen. In ieder geval zal de mededelingsplicht van de professionele verkoper voorrang hebben boven de on­derzoeksplicht van de niet-professionele koper. Bij het ant­woord op de vraag of een mededelingsplicht is geschonden, spelen doorgaans tal van omstandigheden een rol, waaron­der de hoedanigheid van contractspartijen en hun deskun­digheid. Op een professionele koper rust een verzwaarde on­derzoeksplicht, met name als een professionele koper van een particuliere verkoper koopt. De particuliere koper heeft tegenover een professionele verkoper een minder grote on­derzoeksplicht. Van belang is de vraag of partijen door een deskundige worden bijgestaan. De deskundigheid van advi­seurs wordt doorgaans aan partijen toegerekend. &#13;
Van groot belang is hetgeen partijen in de koopovereen­komst hebben bepaald. Een onbekendheidsclausule waarin de verkoper verklaart dat hij niet bekend is met een bepaald gebrek betekent niet altijd een beperking van een garantie dat het verkochte de feitelijke eigenschappen bezit die voor een normaal gebruik nodig zijn. Daarnaast kan een gebrek dat non-conformiteit oplevert ondanks een ouderdomsclau­sule voor risico van de verkoper blijven. &#13;
&#13;
&#13;
&#13;
&#13;
&#13;
</content><legacyfootnotes>* Mr. W.M. Bijloo en mr. A. Buth zijn advocaat bij Den Hol­lander Advocaten te Middelharnis.&#13;
1. Zie over dit thema ook P. Klik, Conformiteit bij koop, Deventer: Kluwer 2008 en Asser-Hijma 5-I, nr. 325 e.v.&#13;
2. Asser-Hijma 5-I, nr. 335.&#13;
3. MvA II, Parl. Gesch. Boek 7, p. 125.&#13;
4. NvW I, Parl. Gesch. Boek 7, p. 121.&#13;
5. HR 15 november 1957, NJ 1958, 67 (Baris/Riezenkamp).&#13;
6. HR 30 november 1973, NJ 1974, 97 (Van der Beek/Van Dartel). Zie bijvoorbeeld ook Rb. Arnhem 7 juli 2010, NJF 2010, 314 en Rb. Arnhem 19 januari 2005, LJN AS6049.&#13;
7. HR 14 november 2008, NJ 2008, 588 (Van Dalfsen/Ge­meente Kampen).&#13;
8. HR 21 december 1990, NJ 1991, 251 (Van Geest/Neder­lof).&#13;
9. HR 15 november 1957, NJ 1958, 67 (Baris/Riezenkamp) en HR 8 februari 2002, LJN AD6096. Zie ook HR 8 febru­ari 2002, nr. C00/147HR. &#13;
10. HR 10 april 1998, NJ 1998, 666 (Offringa/Vinck c.s.). &#13;
11. Asser/Hijma 5-I, 2001, nrs. 233-237 en 342. &#13;
12. HR 12 februari 1999, NJ 1999, 584 (Dohrmann c.s./Groot­huis c.s. &#13;
13. HR 14 november 1997, NJ 1998, 657. &#13;
14. Vgl. HR 21 december 1990, NJ 1991, 251 (Van Geest/Ne­derlof). &#13;
15. MvA II, Parl. Gesch. InvW 7, p. 125, HR 15 november 1985, NJ 1986, 213 (Stavenuiter/Ranton). &#13;
16. Asser-Hijma 5-I, nr. 337. &#13;
17. Zie bijvoorbeeld Hof Arnhem 10 juli 2007, LJN BA9975. &#13;
18. Zie over de NVM-koopakte J.J. Dammingh, Non-confor­miteit en de NVM-koopakte, TvC2009, p. 120-128. &#13;
19. Rb. Arnhem 22 oktober 2008, NJF 2009, 41. &#13;
20. HR 23 december 2005, RvdW 2006, 17 (De Rooij/Van Olphen). &#13;
21. Zie in dat verband Hof Arnhem 11 april 2006, NJF 2006, 247, Hof Arnhem 16 juli 2002, LJN AE5602, Hof ’s-Hertogenbosch 6 december 2005, NJF 2006, 271, Rb. Groningen 20 januari 1995, NJ 1996, 634, Rb. Roermond 12 januari 1995, NJ 1996, 137, Rb. Zutphen 21 oktober 2003, LJN AN7054. &#13;
22. HR 28 januari 2000, NJ 2000, 575. Zie ook Hof ’s-Her­togenbosch 16 april 2002, LJN AE9339 en Rb. Almelo 1 februari 2006, NJF 2006, 203. &#13;
23. Vgl. Rb. Amsterdam 26 maart 2008, LJN BC8915. Zie ook Hof Leeuwarden 2 oktober 2002, NJ 2003, 276. &#13;
24. Hof Amsterdam 20 december 2011, NJF 2012, 57, Hof Amsterdam 20 december 2011, NJF 2012, 58, Rb. Arnhem 7 december 2011, LJN BV0489. &#13;
25. Rb. Arnhem 4 december 1997, NJ kort 1998, 2, Rb. Arn­hem 7 juli 2010, NJF 2010, 314. &#13;
26. Rb. Zutphen 16 juli 2008, LJN BD8964. &#13;
27. Hof Leeuwarden 6 september 2009, LJN BR6807. &#13;
28. HR 25 februari 2005, JOR 2005, 168 (Fabels/Meenderink). &#13;
29. HR 23 november 2007, NJ 2008, 552 en HR 25 maart 2011, RvdW 2011, 419 (Ploum/Smeets). &#13;
30. Zie onder meer Hof Leeuwarden 24 april 2012, LJN BW3970. &#13;
31. Rb. Leeuwarden 25 november 2009, LJN BK5159. &#13;
32. Rb. Arnhem 17 december 2008, NJF 2009. 60. &#13;
33. Rb. Haarlem 2 april 2008, LJN BD0813. &#13;
34. Rb. Dordrecht 18 oktober 2006, NJF 2007, 6. &#13;
35. Hof Leeuwarden 10 augustus 2005, NJF 2005, 418. &#13;
36. Hof Arnhem 30 juni 2009, NJF 2009, 394. Zie ook Hof Amsterdam 8 januari 2008, NJ 2008, 191. &#13;
37. Hof Leeuwarden 26 oktober 2010, LJN BO2052. &#13;
38. HR 20 juni 2008, NJ 2008, 355. &#13;
39. Rb. ’s-Gravenhage 3 juni 2009, NJF 2009, 387. &#13;
40. Hof ’s-Hertogenbosch 6 december 2005, NJF 2006, 271. Anders Rb. ’s-Gravenhage 21 mei 2008, LJN BF2893. &#13;
41. Hof Arnhem 11 april 2006, NJF 2006, 247. &#13;
42. Hof Arnhem 14 november 2006, LJN AZ6350. Zie ook Rb. Zutphen 30 januari 2007, LJN AZ7218. &#13;
43. Zie in dit verband ook Rb. Dordrecht 2 februari 2011, LJN BP3125. &#13;
44. HR 22 november 1996, NJ 1997, 527. &#13;
45. HR 15 december 2006, RvdW 2007, 11. &#13;
46. HR 14 november 1997, NJ 1998, 657 (Holvrieka/Brunink). &#13;
47. Hof Leeuwarden 24 april 2012, LJN BW3970. &#13;
48. Rb. Dordrecht 11 november 2005, NJF 2006, 31. &#13;
49. Hof Leeuwarden 22 november 2011, LJN BU5280. &#13;
50. Hof Arnhem 18 maart 2008, NJF 2008, 257. Zie ook Hof ’s-Gravenhage 11 november 2008, NJF 2009, 97. &#13;
51. Zie ook Rb. Arnhem 20 september 2006, NJF 2006, 566 en Hof ‘s-Hertogenbosch 2 mei 2006, NJF 2006, 440. &#13;
52. HR 21 juni 2002, NJ 2004, 127. &#13;
53. HR 20 maart 2009, RvdW 2009, 448. &#13;
54. Vgl. HR 2 april 1999, NJ 1999, 585, HR 14 november 2008, NJ 2008, 588 en Hof Arnhem 16 december 2008, LJN BG9188. Zie verder ook Rb. Zwolle 5 juli 2006, LJN BA8608. &#13;
55. Hof ’s-Gravenhage 11 november 2005, NJ 2007, 428 en HR 25 mei 2007, RvdW 2007, 505. &#13;
56. Anders HR 13 juni 2003, nr. C01/239/HR. &#13;
57. HR 25 februari 2005, LJN AR5383. &#13;
58. Hof Arnhem 14 maart 2006, NJ 2007, 655 (Hilhorst/Vink). Vgl. Rb. Arnhem 20 september 2006, NJF 2006, 566, Rb. Rotterdam 18 april 2007, NJF 2007, 275. Zie ook HR 25 februari 2005, LJN AR5383. &#13;
59. Hof Arnhem 10 juli 2007, LJN BA9975. &#13;
</legacyfootnotes><footnotes><footnote/></footnotes><auteurs>mr. W.M. Bijloo en mr A. Buth&#13;
</auteurs><published>2012-10-01 00:00:00</published><modified>2012-10-01 00:00:00</modified><editiondate>2012-10-01</editiondate><htmlpath>https://denhollander.info/artikel/10116</htmlpath></article>
</articles></edition>