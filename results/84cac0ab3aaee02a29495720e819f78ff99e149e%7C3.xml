<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2003</searchword><id>4567</id><udhid>UDH:TvAR/4567</udhid><titel>Pandrecht in de agrarische sector</titel><searchwords><searchword>TvAR 11/2003</searchword><searchword>UDH:TvAR/4567</searchword></searchwords><attachments><attachment><name>2003_nr 11_Artikel_Filott.pdf</name><extention>pdf</extention><url>https://denhollander.info/download/4512/ci</url></attachment></attachments><inleiding>1. Inleiding&#13;
Iedere onderneming, dus ook een agrarische, heeft middelen nodig om te kunnen&#13;
produceren. Deze middelen kunnen worden onderverdeeld in vlottende activa, materiële&#13;
vaste activa, financiële vaste activa en immateriële vaste activa. Tot de vlottende&#13;
activa worden gerekend: geldmiddelen in contanten, tegoeden op bankrekeningen,&#13;
vorderingen op debiteuren, grondstoffen, vooruitbetalingen op voorraden, halffabrikaten&#13;
en voorraden gereed product (art. 2:364, lid 3 BW). Materiële vaste activa zijn&#13;
machines, inventaris, transportmiddelen, gebouwen en grond (art. 2:366 BW). Financiële&#13;
vaste activa zijn onder meer aandelen, certificaten van aandelen en andere vormen&#13;
van deelneming in groepsmaatschappijen, andere deelnemingen, vorderingen op groepsmaatschappijen,&#13;
overige vorderingen en overige effecten (art. 2:367 BW). Onder&#13;
immateriële vaste activa vallen onder meer oprichtingskosten, verwervingskosten,&#13;
vergunningen, rechten van intellectuele eigendom zoals kwekersrecht en goodwill&#13;
(art. 2:365, lid 1 BW).&#13;
Om deze middelen te kunnen ontwikkelen, kopen, in stand te houden en bij groei&#13;
van de onderneming uit te breiden, is geld nodig. Dat geld kan afkomstig zijn van de&#13;
onderneming zelf. Bij agrarische ondernemingen, die veelal als eenmansbedrijf of als&#13;
maatschap worden geëxploiteerd, is dat zogenaamde eigen vermogen vaak afkomstig&#13;
van de ondernemer(s) in privé. Bij een besloten vennootschap bestaat het eigen vermogen&#13;
uit aandelenkapitaal, reserves en niet verdeelde winsten (art. 2:373 BW). Voor&#13;
zover een onderneming gefinancierd wordt met gelden van derden is er sprake van&#13;
vreemd vermogen. Vreemd vermogen bestaat uit het totaal van afzonderlijke vorderingen&#13;
die te eniger tijd terugbetaald moeten worden. Vreemd vermogen kan zich in&#13;
allerlei varianten voordoen, variërend van een achtergestelde geldlening door vader&#13;
verstrekt aan zijn zoon ter gelegenheid van de overname van het agrarisch bedrijf tot&#13;
een bancaire geldlening, gesecureerd door een borgtocht van het Borgstellingsfonds&#13;
voor de Landbouw. Het is gebruikelijk bij vreemd vermogen onderscheid te maken&#13;
naar gelang de tijd dat het ter beschikking staat van de onderneming. Men spreekt van&#13;
kort vreemd vermogen indien de vordering door de crediteur op korte termijn&#13;
opgeëist kan worden (bijv. leverancierskrediet). Bij lang vreemd vermogen is de&#13;
onderneming met de crediteur overeengekomen dat de vordering pas gespreid in tijd&#13;
of na een lange periode terugbetaald hoeft te worden (bijv. een hypothecaire geldlening).&#13;
</inleiding><content>2.	Bancaire financieringen&#13;
&#13;
Vreemd vermogen wordt in de agrarische sector vaak verschaft door banken, zowel in de vorm van kort vreemd vermogen (bijv. krediet in rekening-courant al dan niet in de vorm van seizoen- of oogstkredieten) als lang vreemd vermogen (bijv. geldleningen).&#13;
	Kredietverlening is een hoofdactiviteit van de bank. Krediet verlenen of financieren kan omschreven worden als het ter beschikking stellen van geld aan een derde onder de verplichting dat geld ineens of in gedeelten, praktisch altijd met rente, terug te betalen. Het woord krediet is afgeleid van het Latijnse woord ‘credere’, dat vertrouwen betekent. Kredietverlening is primair gebaseerd op het vertrouwen in de wil en het vermogen van de kredietnemer om de beloofde tegenprestaties te verrichten. Deze tegenprestaties bestaan uit het terugbetalen van het krediet en de daarvoor bedongen rente. Degene die vreemd vermogen aan een onderneming verstrekt, zal daarvoor praktisch altijd een prijs vragen. Deze prijs wordt meestal uitgedrukt in een percentage van het ter beschikking gestelde bedrag: de rente. Het rentepercentage zal in de regel bepaald worden door het algemene renteniveau (geld- en/of kapitaalmarkt), het debiteurenrisico (de kans dat de financiering niet wordt terugbetaald) en bij banken het solvabiliteitsbeslag. Solvabiliteit kan omschreven worden als het vermogen om een schuld te betalen. Een bank moet voldoende eigen aansprakelijk vermogen hebben om de risico’s die aan haar bedrijf verbonden zijn te kunnen opvangen. Dat aansprakelijk vermogen is als het ware de buffer tussen debiteuren en crediteuren van de bank. De Nederlandsche Bank N.V. oefent op grond van de Wet toezicht kredietwezen 1992 toezicht uit op de banken of zij over voldoende solvabiliteit beschikken. Daartoe heeft De Nederlandsche Bank N.V. aan de banken richtlijnen gegeven. De kredietverlening van de banken wordt daarin onderscheiden in solvabiliteitsvrije en solvabiliteitsplichtige kredieten. Solvabiliteitsplichtig betekent dat voor een bepaalde vorm van kredietverlening een bepaald percentage aan aansprakelijk vermogen bij de bank aanwezig moet zijn als dekking voor het verliesrisico. Deze percentages verschillen naar gelang door de bank voor de terugbetalingen krediet zekerheden verkregen zijn en zo dat het geval is, welke. Kredietverlening aan of onder garantie van de (lagere) overheid of bijvoorbeeld de stichting Borgstellingfonds van de Landbouw is solvabiliteitsvrij. Dit berust op de gedachte dat de overheid en daarmee vergelijkbare instanties altijd in staat zijn schulden te betalen.&#13;
&#13;
3.	Zekerheidsrechten&#13;
&#13;
Zoals in de vorige paragraaf beschreven, is het voor een bank van belang zekerheden te bedingen. Als de bank dat niet doet, dan zijn haar vorderingen uit kredietverlening concurrent. Dat is overigens de hoofdregel in ons recht: gelijkheid van crediteuren (paritas creditorum: art. 3:277 BW). Deze hoofdregel houdt in dat in beginsel alle crediteuren van een debiteur zich naar evenredigheid van hun vorderingen kunnen verhalen op de netto-opbrengst van de goederen van de debiteuren. De hoofdregel ‘gelijke rang voor alle crediteuren’ wordt op een aantal wijzen doorbroken. De wet kent aan sommige crediteuren een voorrecht toe. Deze crediteuren kunnen hun vordering bij voorrang op andere crediteuren verhalen op de opbrengst van bepaalde of op alle tot het vermogen van een debiteur behorende goederen (art. 3:278 BW). Ook kan een crediteur met zijn debiteur overeenkomen dat zijn vordering een lagere rang heeft dan de wet hem toekent: de zogenaamde achtergestelde vordering (art. 3:277, lid 2 BW). Voor de financieringspraktijk zijn bedongen zekerheden het belangrijkste. Deze zekerheden moeten worden overeengekomen tussen de crediteur en de zekerheidsgever. Zekerheidsrechten worden wel onderscheiden in zakelijke en persoonlijke zekerheidsrechten. Een zekerheidsrecht is zakelijk (of goederenrechtelijk) indien aan de crediteur tot zekerheid voor de voldoening van zijn vordering een beperkt recht wordt gegeven op een zaak of op een beperkt gebruiksrecht (bijv. erfpacht, opstal) op een zaak. Tussen de crediteur en de zaak - of het beperkte gebruiksrecht daarop - wordt een rechtsbetrekking tot stand gebracht op grond waarvan de crediteur het recht krijgt zicht bij voorrang voor andere crediteuren op de opbrengst van die zaak of het beperkte gebruiksrecht te verhalen. Zakelijke zekerheidsrechten zijn hypotheek op registergoederen en pand op niet-registergoederen (art. 3:227 BW).&#13;
	Persoonlijke zekerheidsrechten houden in dat een ander dan de debiteur zich naast de debiteur van de vordering aansprakelijk stelt voor de nakoming van de verplichtingen uit de vordering. Persoonlijke zekerheden zijn de borgtocht (art. 7:850 BW) en hoofdelijke aansprakelijkheid (art. 6:6 BW).&#13;
&#13;
4.	Pandrecht, algemeen&#13;
&#13;
Pandrecht is een beperkt recht. Een beperkt recht is een recht dat is afgeleid uit een meer omvattend recht hetwelk met het beperkte recht bezwaard is (art. 3:8 BW). De wet omschrijft het pandrecht als het beperkte zekerheidsrecht op een niet-registergoed van een ander, welk recht aan de pandhouder van dat goed de bevoegdheid geeft een vordering bij voorrang boven andere crediteuren te verhalen op de opbrengst van dat goed. Wanneer de debiteur in verzuim is met de voldoening van de vordering tot zekerheid waarvoor het pandrecht strekt, is de pandhouder bevoegd het verpande goed te verkopen en zich op de opbrengst daarvan te verhalen (art. 3:248, lid 1 BW) De pandhouder heeft het recht van parate executie. Hij kan zonder rechterlijk vonnis of beslaglegging tot uitwinning overgaan. Pandrecht kan gevestigd worden tot zekerheid voor de betaling van zowel op het moment van het vestigen van het pandrecht al bestaande vorderingen als voor toekomstige vorderingen (art. 3:231, lid 1 BW). De vorderingen moeten wel voldoende bepaalbaar zijn. Voldoende is dat op het moment van uitwinning van het pandrecht vastgesteld kan worden welke vorderingen door het pandrecht gesecureerd worden. In de bancaire praktijk worden ruime omschrijvingen gehanteerd zoals ‘alle vorderingen die de bank blijkens haar administratie heeft of zal krijgen uit hoofde van geldleningen, kredieten in rekening-courant, borgtochten of uit welke andere hoofde dan ook’. De bepaalbaarheidsnorm wordt ingevuld aan de hand van de administratie van de bank.&#13;
	Aan een pandrecht is van rechtswege een pandrecht verbonden op alle vorderingen tot vergoeding die in de plaats treden van het verpande goed (art. 3:229, lid 2 BW). Dit is een invulling van het zaaksvervangingsbeginsel. Vorderingen waar men in dit verband aan kan denken zijn schadevergoedingsvorderingen bijv. op grond van artikel 86 lid 1 sub a van de Gezondheids- en welzijnswet voor dieren. Dit artikelonderdeel zegt: ‘Uit het Diergezondheidsfonds wordt aan de eigenaar een tegemoetkoming in de schade uitgekeerd, indien dieren krachtens het bepaalde in artikel 22, eerste lid, onderdeel f, worden gedood’. Het zaaksvervangingsbeginsel geldt ook voor verzekeringsuitkeringen indien aan het verpande goed schade is toegebracht die gedekt is door een verzekering. Wil de pandhouder zo’n vervangend pandrecht uitoefenen, dan is het wel noodzakelijk dat hij van dat pandrecht mededeling doet aan degene die de schadevergoeding moet uitkeren.&#13;
&#13;
5.	Vestiging pandrecht&#13;
&#13;
Voor vestiging van een pandrecht gelden in beginsel dezelfde vereisten als voor de overdracht van het te verpanden goed zijn gesteld (art. 3:98 BW). Een pandrecht dient te worden gevestigd door degene die beschikkingsbevoegd is ten aanzien van het in pand gegeven goed, krachtens een geldige titel (art. 3:84, lid 1 BW). De titel is het rechtsfeit dat tot verpanding verplicht, bijvoorbeeld een overeenkomst om zekerheid te verschaffen. De wijze waarop pandrecht wordt gevestigd, verschilt al naar de aard van het goed dat wordt verpand. Op een goed kunnen meer pandrechten worden gevestigd. De onderlinge rangorde wordt bepaald door het tijdstip van vestiging. Wisseling van rang is bij verpanding niet mogelijk, zulks in tegenstelling tot hypotheek.  Bij uitwinning kan een tweede pandhouder zich pas op de opbrengst van het goed verhalen als de vordering van de eerste pandhouder is voldaan (art. 3:253 BW en 490 b Rv).&#13;
&#13;
6.	Pandrecht op roerende zaken&#13;
&#13;
Pandrecht op roerende zaken wordt gevestigd doordat de zaak in de macht van de crediteur wordt gebracht of in de macht van een door partijen overeengekomen derde (art. 3:236 BW). Dit is het zogenaamde vuistpandrecht. Omdat het uit de macht van de pandgever brengen van zaken die dienen voor de bedrijfsuitoefening bezwaarlijk werd bevonden, is in het voor 1992 geldende recht de eigendomsoverdracht tot zekerheid (fiducia cum creditore) in de rechtspraktijk ontwikkeld en in de jurisprudentie erkend. Bij de invoering van het nieuwe vermogenrecht in het Burgerlijk Wetboek in 1992 is de eigendomsoverdracht tot zekerheid verboden (art. 3:84, lid 3 BW). Deze zekerheidsvorm is toen vervangen door het zogenaamde stil pandrecht. Pandrecht op een zaak kan ook worden gevestigd bij authentieke (notariële) akte of bij onderhandse akte die geregistreerd wordt bij de Inspectie van Registratie en Successie zonder dat de zaak in de macht van de pandhouder of een derde wordt gebracht (art. 3:237, lid 2 BW). Ook toekomstige zaken kunnen stil verpand worden. Het pandrecht ontstaat dan op het moment waarop de pandgever deze zaken in eigendom verkrijgt (art. 3:98 BW juncto 3:97, lid 1 BW). Deze zaken moeten wel voldoende bepaalbaar zijn. De pandgever moet voorts op het moment dat hij de zaken in eigendom verkrijgt nog bevoegd zijn tot verpanding. Zo kan bijvoorbeeld een stierenmester de stiertjes die er op het moment van verpanding op zijn bedrijf zijn of in de toekomst zullen zijn, rechtsgeldig aan de bank verpanden. Als er nog stiertjes op zijn bedrijf worden afgeleverd op een tijdstip dat hij onbevoegd is om over deze stiertjes te beschikken, dan vallen deze niet meer onder het pandrecht van de bank. Die onbevoegdheid kan het gevolg zijn van faillissement van de pandgever of omdat de stiertjes aan de pandgever onder eigendomsvoorbehoud zijn geleverd. De bank verkrijgt in zo’n geval geen pandrecht. De pandhouder wordt echter beschermd tegen de beschikkingsonbevoegdheid van de pandgever indien hij op het tijdstip waarop de zaak in zijn macht of die van een derde is gebracht, te goeder trouw is (art. 3:238, lid 1 BW). Hetzelfde geldt indien op het verpande goed een beperkt recht rust dat de pandhouder niet kent noch behoort te kennen (art. 3:238, lid 2 BW).&#13;
&#13;
7.	Pandrecht op vorderingen&#13;
&#13;
Pandrecht op vorderingen kan onderscheiden worden in meegedeeld pandrecht en stil pandrecht. Een meegedeeld pandrecht op vorderingen op naam wordt gevestigd door het opmaken van een akte en mededeling van de verpanding aan de debiteur van de in pand gegeven vorderingen (art. 3:236, lid 2 juncto 3:94 BW). Voor de akte gelden geen vormvereisten. Een onderhandse akte is voldoende. De akte moet door de pandgever zijn ondertekend. Voorts moet de te verpanden vordering zodanig zijn omschreven dat zij bepaald of bepaalbaar is. Het pandrecht komt tot stand, zodra de akte ondertekend is en mededeling van het pandrecht aan de debiteur van de te verpanden vordering is gedaan. De debiteur kan verlangen dat hem een door de pandgever gewaarmerkt uittreksel van de akte en van de daaraan ten grondslag liggende tekst ter hand wordt gesteld (art. 3:94, lid 3 BW).&#13;
	Pandrecht op een vordering kan ook zonder mededeling aan de debiteur van de verpande vordering worden gevestigd (stil pandrecht). Dat kan door middel van een authentieke (notariële) akte of onderhandse akte die bij de Inspectie van Registratie en Successie wordt geregistreerd. Voorwaarde is wel dat de vordering op het tijdstip van vestiging bestaat of rechtstreeks zal worden verkregen uit een dan reeds bestaande rechtsverhouding. Bij een stil pandrecht op vorderingen, neergelegd in een onderhandse akte, ontstaat het pandrecht pas op het moment van registratie van de akte. Op dat moment moet de pandhouder beschikkingsbevoegd zijn. Wanneer de pandgever of de debiteur – indien dat een ander is dan de pandgever – jegens de pandhouder tekortschiet of hem goede grond geeft te vrezen dat deze in zijn verplichtingen te kort zal gaan schieten, is de pandhouder bevoegd het pandrecht mee te delen aan de debiteur van de verpande vordering (art. 3:239, lid 2 BW). Mededeling kan nog plaatsvinden tijdens faillissement van de pandgever  of na onder de debiteur van de verpande vordering gelegd derdenbeslag. Door de mededeling wordt het stil pandrecht omgezet in een meegedeeld pandrecht. Na mededeling van het pandrecht kan de debiteur van de verpande vordering alleen nog bevrijdend betalen aan de pandhouder.&#13;
&#13;
8.	Pandrecht op toekomstige vorderingen&#13;
&#13;
Bij verpanding van toekomstige vorderingen bestaat er onderscheid tussen een meegedeeld en een stil pandrecht. Onder toekomstige vorderingen moeten in dit verband vorderingen worden verstaan die nog niet bestaan en ook nog niet hun grondslag vinden in een bestaande rechtsverhouding op het moment van vestiging van het pandrecht. Deze vorderingen worden ook als absoluut toekomstige vorderingen betiteld. Een absoluut toekomstige vordering kan altijd bij voorbaat worden verpand mits de vordering in de akte met voldoende bepaalbaarheid wordt omschreven en de verpanding wordt meegedeeld aan de debiteur van de verpande vordering. De vordering hoeft op het moment van de verpanding nog niet te bestaan, maar wel moet de vordering aan de hand van de inhoud van de akte bepaalbaar zijn. Een voorbeeld: een erwtenteler sluit jaarlijks een teeltcontract met een conservenfabrikant voor de levering van erwten. De vorderingen die de teler in de toekomst uit dit soort contracten op de fabrikant kan de teler rechtsgeldig aan de bank verpanden, mits de verpanding in een akte wordt vastgelegd en van de verpanding mededeling wordt gedaan aan de fabrikant. Deze laatste is na de mededeling verplicht aan de bank te betalen, zolang en zodra er leveringen hebben plaatsgevonden op basis van teeltcontracten.&#13;
	Zonder mededeling van de verpanding aan de debiteur van de verpande vordering kan alleen een stil pandrecht worden gevestigd op een toekomstige vordering die de pandgever rechtstreeks zal verkrijgen uit een reeds ten tijde van de verpanding bestaande rechtsverhouding (art. 3:239, lid 1 BW). Zo’n rechtsverhouding kan een pachtovereenkomst of een maatschapsovereenkomst zijn. Een pandrecht op een dergelijke toekomstige vordering kan echter in geval van faillissement van de pandgever niet aan de curator worden tegengeworpen, indien voor het ontstaan van die vordering na faillissement een tegenprestatie of een wilsverklaring van de pandgever vereist is of de pandgever aan een vereiste moet voldoen. &#13;
&#13;
9.	Stil pandrecht op toekomstige bedrijfsvorderingen&#13;
&#13;
Voor het geval een bedrijf steeds nieuwe vorderingen krijgt op verschillende debiteuren, is in de bancaire praktijk voor verpanding van die vorderingen een speciale constructie ontwikkeld. Deze houdt in dat tussen de bank en de pandgever een mantelovereenkomst wordt opgemaakt, waarin de pandgever zich verplicht om periodiek of direct na facturering of op verzoek van de bank een aantal of alle bedrijfsvorderingen aan de bank te verpanden. Deze vorderingen worden geadministreerd op een lijst (pandlijst) en deze lijst wordt aan de bank ter beschikking gesteld. Deze vorderingen bestaan op het moment van dat het ondertekenen van de mantelovereenkomst nog niet omdat de transacties waaruit zij voortvloeien nog niet zijn verricht. Ook vloeien zij vaak niet voort uit op het moment van het ondertekenen van de mantelovereenkomst al bestaande rechtsverhouding tussen de pandgever en de debiteur. Deze vorderingen zijn aan te merken als absoluut toekomstige vorderingen. Een voorbeeld hiervan zijn de vorderingen die een loonwerker krijgt op de ondernemers voor wie hij werk verricht.&#13;
	Zowel de mantelovereenkomst als de pandlijsten worden geregistreerd bij de belastingdienst. De verpanding van de vorderingen komt pas tot stand op het tijdstip waarop de door de pandgever ondertekende pandlijsten met daarop vermeld de vordering worden geregistreerd. &#13;
	Na 1992 is er een aantal arresten gewezen omtrent de omschrijving van de vorderingen op de pandlijst.&#13;
	Voor het vestigen van pandrecht op vorderingen is voldoende dat de geregistreerde pandakte of pandlijst zodanige gegevens bevat dat – eventueel achteraf – aan de hand daarvan kan worden vastgesteld om welke vorderingen het gaat.  Een onjuiste aanduiding van een vordering op een pandlijst staat er niet aan in de weg dat achteraf mag worden vastgesteld aan de hand van objectieve gegevens welke vorderingen de pandgever op oog moet hebben gehad.  Is in een pandakte of pandlijst een onjuist bedrag vermeld, dan is dat bedrag in beginsel bepalend voor de verpanding. &#13;
	De bank zal erop moeten toezien, dat de lijsten met vorderingen daadwerkelijk worden ingediend en geregistreerd. Registratie van deze lijsten is dus nodig voor het ontstaan van het pandrecht. De Hoge Raad heeft registratie van per fax toegezonden pandlijsten voldoende bevonden.  Een pandakte hoeft ook niet tweezijdig te zijn en hoeft ook geen verklaring van de pandhouder te bevatten dat hij het pandrecht aanvaardt.  Wel is het van belang dat deze pandlijsten regelmatig worden ingediend. Indien dat niet gebeurt en de bank zou pas pandlijsten krijgen vlak voor een faillissement, dan is het niet ondenkbaar dat een andere crediteur of de curator in het faillissement zal trachten de verpanding te vernietigen op grond van de zogenaamde actio-Pauliana (benadeling van crediteuren). Bij verhoging van de frequentie van indiening van pandlijsten in afwijking van de in de offerte of mantelovereenkomst besproken tijdstippen, is eveneens het risico van benadeling van crediteuren aanwezig. Het is dan ook zaak met de pandgever overeen te komen dat de bank te allen tijde inlevering van pandlijsten kan vorderen. Mededeling van de verpanding aan de debiteuren van de verpande vorderingen pleegt vrijwel steeds achterwege te blijven tot het tijdstip, waarop de bank tot inning van de aan haar verpande vorderingen besluit. In de meeste gevallen zal tussen pandgever en de bank zijn overeengekomen, dat de pandgever in zijn facturen de bank als betalingsadres voor de vorderingen dient aan te wijzen. Op deze wijze komen de bedragen bij de bank binnen op een rekening van de pandgever, zodat de vordering van de bank op de pandgever – zowel in als buiten faillissement – door verrekening tenietgaat naarmate de rekening van de pandgever wordt gecrediteerd met bedragen, die binnenkomen als betalingen ter zake van de verpande vorderingen. Bovendien heeft de bank dan in het kader van het kredietbeheer controle op de ter zake van de verpande vorderingen binnenkomende betalingen en op de beschikkingen, welke haar debiteur ten laste van de rekening verricht.&#13;
	De hiervoor vermelde reeks van arresten omtrent het bepaalbaarheidsvereiste heeft (voorlopig) zijn eindpunt gevonden in het arrest van de Hoge Raad van 20 september 2002 (Mulder, q.q. / Rabobank Alphen aan den Rijn). In deze casus had de bank op basis van een in de mantelovereenkomst door de pandgever, het Vlees- en Kip Centrum Stutterweg BV, aan haar verleende volmacht aan zich zelf verpand: ‘alle ten tijde van de ondertekening van de pandlijst bestaande rechten / vorderingen van de pandgever en alle rechten / vorderingen van de pandgever die worden verkregen uit ten tijde van de ondertekening van de pandlijst bestaande rechtsverhoudingen tussen de pandgever en derden, zoals deze onder meer zullen blijken uit de administratie, correspondentie of andere gegevens van de pandgever, daaronder begrepen intercompany-vorderingen en vorderingen in rekening-courant’. De rechtbank oordeelde de wijze waarop de vorderingen waren omschreven, toereikend te achten voor de rechtsgeldigheid van de verpanding. De Hoge Raad verwierp het cassatieberoep daartegen met als motivering dat het oordeel van de rechtbank dat met de omschrijving van de vorderingen aan het vereiste van voldoende bepaaldheid was voldaan, geen blijk gaf van een onjuiste rechtsopvatting.&#13;
&#13;
10.	Pandrecht op te velde staan vruchten en beplantingen&#13;
&#13;
De eigendom van de grond omvat, voor zover de wet niet anders bepaalt, ook met de grond verenigde beplantingen. Hoewel te velde staande vruchten en beplantingen dus onroerend zijn (art. 3:3 BW), is het vestigen van een pandrecht bij voorbaat daarop mogelijk (art. 3:237 BW juncto 3:97 en 3:98 BW). De verlening van zo’n pandrecht geschiedt op dezelfde wijze als voor verpanding van een bestaande, roerende zaak. De verpanding sorteert echter eerst effect vanaf het moment waarop deze vruchten en beplantingen van de grond zijn afgescheiden en roerend zijn geworden. Zelfs faillissement van de pandgever kan degene aan wie te velde staande vruchten en beplantingen zijn verpand, niet deren (art. 35, lid 2 FW). Wanneer de pandgever of de debiteur in zijn verplichtingen jegens de pandhouder die een bij voorbaat gevestigd pandrecht op te velde staande vruchten en beplantingen heeft, tekortschiet, kan de pandhouder de kantonrechter verzoeken hem te machtigen zelf de te velde staande vruchten of beplantingen te oogsten. Is de pandgever eigenaar van de grond of ontleent hij zijn recht op de vruchten en beplantingen aan een beperkt recht (bijv. vruchtgebruik, erfpacht, maar niet pacht) op de grond, dan kan de beschikking van de kantonrechter waarbij het verzoek wordt toegewezen, worden ingeschreven in de openbare registers (art. 3:237, lid 4 BW). Ook bestaat er een speciale regeling voor afgifte van te velde staande vruchten en beplantingen (art. 494 Rv). Door deze regeling kan de bank zekerheid verwerven bijvoorbeeld voor een oogstfinanciering voor bollen, aardappels, uien e.d., die zich nog in de grond bevinden of op fruit aan struiken en bomen.&#13;
&#13;
11.	Pandrecht op een kwekersrecht&#13;
&#13;
Voor nieuwe rassen van de tot het plantenrijk behorende gewassen kan een kwekersrecht worden verkregen (art. 29, lid 1 aanhef Zaaizaad- en Plantgoed Wet (ZPW)). Het kwekersrecht wordt verleend indien aan een aantal eisen wordt voldaan. Het ras moet zich onderscheiden van elk ander ras; de van belang zijnde eigenschappen moeten homogeen zijn bij alle exemplaren van het ras en deze eigenschappen moeten onveranderd blijven bij vermeerdering.&#13;
	Een kwekersrecht is vatbaar voor verpanding. Pandrecht op een kwekersrecht wordt gevestigd bij een akte en werkt eerst tegenover derden wanneer de akte is ingeschreven in het Nederlandse Rassenregister (art. 49a ZPW). Wat betreft de verkoop van een kwekersrecht door een pandhouder geeft artikel 50a ZPW een nadere regeling (verkoop in het openbaar ten overstaan van een notaris en vantoepassingverklaring van de regels van beslag op registergoederen die belast zijn met een hypotheek bij beslag op een kwekersrecht dat verpand is).&#13;
&#13;
12.	Pandrecht en eigendomsvoorbehoud&#13;
&#13;
Een verkoper kan zich de eigendom van een zaak voorbehouden totdat de koopprijs voor die zaak is voldaan. Eigendomsvoorbehoud kan beschouwd worden als zekerheid voor de verkoper. De verkoper verschaft leverancierskrediet aan de koper en behoudt zich als zekerheid de eigendom voor. Eigendomsvoorbehoud dient bedongen te worden. Dat kan ook in de vorm van een eigendomsvoorbehoud in algemene voorwaarden die van toepassing worden verklaard. De wet construeert eigendomsvoorbehoud als een overdracht van een zaak onder de opschortende voorwaarde van betaling van de koopprijs. Als de koopprijs betaald is, vervalt de opschortende voorwaarde en wordt de koper eigenaar. Een eigendomsvoorbehoud kan slechts rechtsgeldig bedongen worden ter zake van vorderingen betreffende de tegenprestatie (koopprijs) voor door de vervreemder aan de verkrijger krachtens overeenkomst geleverde of te leveren zaken en vorderingen betreffende met een zodanige overeenkomst samenhangende te verrichten werkzaamheden (bijv. afleverings- en installatiekosten). Een leverancier kan een rechtsgeldig eigendomsvoorbehoud voor door hem geleverde zaken maken totdat alle vorderingen die hij ter zake op de afnemer heeft of zal verkrijgen volledig zijn betaald. &#13;
	Een eigendomsvoorbehoud heeft het gevolg dat de koper niet bevoegd is een pandrecht te verlenen op die zaken. Hij is immers geen eigenaar en dus niet bevoegd om over die zaken te beschikken. Als de koper failliet gaat, kan blijken dat een financier die meende een pandrecht op dergelijke zaken te hebben, geen pandrecht heeft. Betaling van de (restant) vordering in faillissement zal de financier niet helpen, omdat de zaken dan in het faillissement van de koper vallen. Een pandrecht kan dan niet meer ontstaan, omdat de koper dan niet meer bevoegd is tot verpanding (art. 35 Fw).&#13;
	Als de financier als pandhouder te goeder trouw is op het moment dat de zaken in zijn macht of in handen van een derde komen, wordt hij wel beschermd (art. 3:238, lid 1 BW). Bepalend voor de goede trouw is het tijdstip waarop de pandhouder of de derde de zaak in zijn macht krijgt. Goede trouw houdt in dit verband in dat de pandhouder niet wist en ook niet behoorde te weten dat de zaken onder eigendomsvoorbehoud waren geleverd.&#13;
	Als een landbouwmechanisatiebedrijf aan een agrariër een tractor verkoopt met een eigendomsvoorbehoud, is de agrariër niet bevoegd om daar een pandrecht ten behoeve van de bank te vestigen. Doet de agrariër dat toch en haalt de bank de tractor weg bij de agrariër in verband met een voorgenomen uitwinning dan wordt zij beschermd, mits zij op het tijdstip dat zij de tractor weghaalt niet weet en ook niet behoorde te weten dat er ter zake van de overdracht van de tractor een eigendomsvoorbehoud was gemaakt. De bewijslast zal in zijn algemeenheid bij de leverancier van de tractor liggen.&#13;
&#13;
13.	Pandrecht en het recht van reclame&#13;
&#13;
Het recht van reclame is het recht van de verkoper van een roerende zaak, niet-registergoed, die aan de koper is afgeleverd, de verkochte zaak terug te vorderen door een schriftelijke verklaring, indien de koopprijs niet wordt betaald. Het recht van reclame geldt van rechtswege, het behoeft dus niet bedongen te worden.&#13;
	De uitoefening van het reclamerecht door de verkoper heeft als rechtsgevolg dat daardoor de koopovereenkomst wordt ontbonden. Het eigendomsrecht van de koper eindigt (art. 7:39 BW). Dit geldt ook voor degene die de eigendom van of een beperkt recht, zoals een pandrecht, op de zaak hebben verkregen. Als de pandhouder te goeder trouw is op het moment dat de zaak in zijn macht of die van een derde komt, wordt hij beschermd (art. 3:238, lid 1 BW).&#13;
	Het recht van reclame vervalt indien de zaak zich niet meer in dezelfde staat bevindt (art. 7:41 BW), indien de zaak om baat is overgedragen en feitelijk aan een derde is geleverd, die redelijkerwijs niet behoefde te verwachten dat het recht van reclame zou worden uitgeoefend (art. 7:42 BW) en indien zowel zes weken zijn verstreken nadat de vordering tot betaling van de koopprijs opeisbaar is geworden als zestig dagen na verkrijging door de koper (art. 7:44 BW).&#13;
&#13;
Een voorbeeld:&#13;
Een kuikenbroeder levert kuikens aan een opfokbedrijf. Het opfokbedrijf heeft alle roerende zaken, waaronder de kuikens, aan de bank stil verpand. Het opfokbedrijf betaalt de koopprijs aan de kuikenbroeder niet. De kuikenbroeder kan met een tijdige schriftelijke verklaring gericht aan het opfokbedrijf de kuikens terugvorderen en – bij weigering – een procedure tot afgifte beginnen (art. 491 Rv). De bank als pandhouder heeft het nakijken. Dit is alleen anders indien de bank te goeder trouw de kuikens in haar macht of in die van een derde heeft gebracht (art. 3:238, lid 1 BW).&#13;
&#13;
14.	Pandrecht en zaaksvorming&#13;
&#13;
Als iemand uit een of meer roerende zaken een nieuwe zaak vormt dan wordt deze eigenaar van de oorspronkelijke zaken. Behoorden deze zaken aan verschillende eigenaren toe dan geven de leden 2 en 3 van artikel 5:16 BW een oplossing voor de eigendom van de nieuwe zaak. Deze komt er op neer dat degene die de zaak heeft gevormd of voor zich heeft doen vormen eigenaar van de nieuwe zaak wordt, tenzij de kosten van de vorming dit wegens hun geringe omvang niet rechtvaardigen. De wet zwijgt over wat onder een nieuwe zaak moet worden verstaan. Uit de jurisprudentie kennen we een aantal gevallen die op zaaksvorming en pandrecht betrekking hebben. Hierna worden er twee behandeld, waarvan er een betrekking heeft op planten en een op dieren.&#13;
	De eerste zaak betreft de levering van orchideeën onder eigendomsvoorbehoud. Van Spronsen had aan Pothoff 4893 orchideeën verkocht en geleverd onder eigendomsvoorbehoud. Pothoff had alle tegenwoordige en toekomstige bedrijfsvoorraden bij voorbaat in zekerheidseigendom aan de Rabobank overgedragen. Pothoff gaat failliet voordat de koopprijs is betaald. Van Spronsen beroept zich op zijn eigendomsvoorbehoud; de Rabobank op haar zekerheidseigendom. Pothoff had de orchideeën inmiddels gescheurd en ieder deel apart opgepot. De vraag was of hierdoor nieuwe zaken waren ontstaan. De Hoge Raad overwoog: “Onderdeel 1 keert zich tegen ’s hofs oordeel in 2.0.3 dat bij het kweken van orchideeën door middel van ‘scheuren’ (waarbij elke plant wordt verdeeld in twee delen die afzonderlijk worden opgepot) de nieuwe planten moeten worden aangemerkt als nieuwe zaken als bedoeld in art. 661 BW (oud). De voor dit oordeel gegeven motivering komt er op neer dat, nu dit scheuren een onomkeerbare bewerking is waardoor telkens uit de oude plant twee nieuwe planten worden gevormd die elk een eigen leven gaan leiden, twee zaken zijn ontstaan die naar verkeersopvattingen elk een eigen, van die oorspronkelijke zaak te onderscheiden identiteit hebben”.  Van Spronsen had door de zaaksvorming door Pothoff zijn eigendomsvoorbehoud verloren. Pothoff heeft de eigendom van de nieuwe gevormde orchideeën verworven en deze in zekerheidseigendom aan de bank overgedragen. De bank trok dus aan het laatste eind.&#13;
	De andere zaak betrof een ‘kip-ei’ kwestie: Euribrid had aan Hollander’s Kuikenbroederij broedeieren geleverd waarvan zij zich de eigendom had voorbehouden. Hollander’s Kuikenbroederij had haar tegenwoordige en toekomstige bedrijfsvoorraad bij voorbaat aan de Rabobank in zekerheidseigendom overgedragen. Na het faillissement van Hollander’s Kuikenbroederij had de Rabobank de uit de broedeieren voortgekomen kuikens op grond van de zekerheidsoverdracht onder zich genomen. Euribrid stelde dat door het uitbroeden haar eigendomsvoorbehoud niet verloren was gegaan. Het oordeel van de Hoge Raad luidde als volgt: “Het gaat in het onderhevige geval om broedeieren die door Euribrid aan Hollander’s Kuikenbroederij zijn afgeleverd. Voor de ontwikkeling van de zich daarin bevindende embryo’s tot kuikens was een broedproces nodig. Door de aflevering van de eieren heeft Euribrid Hollander’s Kuikenbroederij in staat gesteld de eieren bedrijfsmatig, in een gemechaniseerd proces, te doen uitbroeden. Het hof heeft kennelijk aangenomen dat de behandeling van de eieren door Hollander’s Kuikenbroederij als een vorming voor zichzelf van nieuwe zaken, te weten als kuikens, moet worden aangemerkt en dat Hollander’s Kuikenbroederij daardoor eigenaar van de kuikens is geworden. Dit oordeel geeft niet blijk van een verkeerde rechtsopvatting”.&#13;
	Hollander’s Kuikenbroederij was dus als eigenaar bevoegd de kuikens in zekerheidseigendom aan de bank over te dragen. &#13;
	Alhoewel beide zaken zich onder het voor 1992 geldende recht voordeden, gelden de uitkomsten daarvan ook in het huidige recht.&#13;
&#13;
15.	Pandrecht en retentierecht&#13;
&#13;
Retentierecht is de bevoegdheid die in de bij wet aangegeven gevallen aan een crediteur toekomt om de nakoming van een verplichting tot afgifte van een zaak om zijn debiteur op te schorten totdat de vordering wordt voldaan (art. 3:290 BW). Uit de omschrijving volgt dat de bevoegdheid om de zaak onder zich te houden in de wet moet zijn aangegeven. De wet geeft in een aantal specifieke gevallen aan dat aan een vordering een retentierecht is verbonden, bijvoorbeeld de bezitter te goeder trouw (art. 3:120, lid 3 BW), de erfpachter (art. 5:100 BW), de vervoerder (art. 8:30 BW). Zeker zo belangrijk is dat ingevolge de schakelbepaling van artikel 6:57 BW het retentierecht ook wordt verbonden aan de opschortingsrechten van Titel 1, Afdeling 7 van Boek 6 BW. Wat betreft opschortingsrechten bepaalt artikel 52, lid 1 van Boek 6 BW: “Een schuldenaar die een opeisbare vordering heeft op zijn schuldeiser is bevoegd de nakoming van zijn verbintenis op te schorten tot voldoening van zijn vordering plaatsvindt, indien tussen vordering en verbintenis voldoende samenhang bestaat om de opschorting te rechtvaardigen”. In artikel 52, lid 2 BW worden als voorbeelden van zodanige samenhang gegeven verbintenissen over en weer die uit dezelfde rechtsverhouding voortvloeien of uit zaken die partijen regelmatig met elkaar doen. Het retentierecht kan ook worden ingeroepen tegen een derde die een recht op de zaak heeft gekregen nadat de vordering van de crediteur was ontstaan en de zaak in zijn macht is gekomen (art. 3:291 BW). Een reparateur van een tractor kan dus zijn retentierecht jegens een bank als pandhouder inroepen ter zake van zijn vordering vanwege een reparatie aan de tractor, indien de tractor na de reparatie aan de bank verpand is. De tractor moet zich uiteraard ook in de macht van de reparateur bevinden. Ook ingeval de bank voorafgaand aan de reparatie een pandrecht op de tractor had verkregen, kan de reparateur de bank het retentierecht tegenwerpen, mits de pandgever bevoegd was om de reparatieovereenkomst aan te gaan of de reparateur geen reden had aan de bevoegdheid te twijfelen. In de praktijk zal hier aan vaak voldaan zijn, zodat de pandhouder moet dulden dat hem een retentierecht wordt tegengeworpen.&#13;
&#13;
16.	Pandrecht en het bodemrecht van de fiscus&#13;
&#13;
De ontvanger, belast met de invordering van de rijksbelastingen, heeft in beginsel dezelfde mogelijkheden tot het nemen van executoriale maatregelen als een gewone crediteur (art. 3 Invorderingswet). De ontvanger kan zich net als iedere crediteur verhalen op het vermogen van de belastingplichtigen, niet op vermogen van derden (art. 3:276 BW). De wetgever heeft op dit uitgangspunt een uitzondering gecreëerd ten faveure van de ontvanger. De ontvanger kan tot verhaal van directe belastingen (o.m. loonbelasting, omzetbelasting en accijns) onder de belastingplichtige beslag leggen op ingeoogste of nog niet ingeoogste vruchten, of roerende zaken tot stoffering van een huis of landhoef of tot bebouwing of gebruik van het land (art. 22, lid 3 Invorderingswet). Uit de opsomming blijkt al dat praktisch alle vruchten en roerende zaken die min of meer blijvend bestemd zijn voor de agrarische bedrijfsuitoefening onder dit bodembeslag kunnen vallen. Men denke daarbij aan gewassen, melkvee, landbouwmachines e.d.&#13;
	Het bijzondere van dit bodembeslag is dat ook zaken van derden, die zich op de bodem van de belastingplichtige bevinden, treft. Indien bijvoorbeeld een leverancier een tractor onder eigendomsvoorbehoud heeft geleverd aan een agrariër en de ontvanger legt bodembeslag, dan zal de ontvanger de tractor mogen executeren ondanks het feit dat de eigenaar van de tractor niet de belastingplichtige is.&#13;
	Het fiscaal voorrecht op bodemzaken gaat in rang boven een stil pandhouder op die zaken (art. 21 Invorderingswet). In geval van faillissement is de curator verplicht bij de verdeling van de executieopbrengst de belangen van de ontvanger te behartigen (art. 57, lid 3 FW). Indien het voorrecht van de ontvanger stil verpande zaken betreft dan mag de ontvanger overigens niet tot uitwinning van de verpande zaken overgaan zolang hij op overige goederen van de belastingplichtige voldoende verhaal kan vinden. &#13;
&#13;
17.	Uitwinning van het pandrecht&#13;
&#13;
De pandhouder mag pas tot uitwinning overgaan wanneer de debiteur van de vordering die gesecureerd is door een pandrecht, in verzuim is (art. 3:235 BW). De pandhouder mag zich een verpande zaak nimmer toe-eigenen om zijn vordering op die wijze te voldoen (art. 3:235 BW). De pandhouder heeft wel het recht van parate executie (art. 3:248 BW). Dat houdt in dat de pandhouder zonder vonnis of beslaglegging de verpande zaak mag verkopen. De verkoop moet in beginsel in het openbaar plaatsvinden naar plaatselijke gewoonten en op de gebruikelijke voorwaarden (art. 3:250 BW).&#13;
	De pandhouder van verpande vorderingen mag de verpande vordering innen (art. 3:246 BW). Daarvoor is natuurlijk wel vereist dat hij de verpanding meedeelt aan de debiteur van de verpande vordering. Bij een stil pandrecht is de pandhouder pas tot het doen van zo’n mededeling bevoegd indien de pandgever of debiteur tekortschiet in zijn verplichtingen jegens de pandhouder of gegronde vrees daarvoor bestaat, tenzij is overeengekomen dat de mededelingsbevoegdheid ook op een ander tijdstip geldt (art. 3:239 BW). Zo’n mededeling kan ook na of tijdens faillissement van de pandgever gedaan worden. &#13;
&#13;
18.	Pandrecht in geval van faillissement, surseance van betaling en bij wettelijke schuldsanering&#13;
&#13;
De pandhouder is separatist (art. 57 FW). Dat wil zeggen dat hij in geval van faillissement van de pandgever zijn rechten als het ware buiten de boedel om kan uitoefenen. Hij hoeft niet bij te dragen in de faillissementskosten en hij hoeft ook niet te wachten op een uitdelingslijst. Voorwaarden voor het behoud van het separatisme zijn dat hij tijdig het verpande goed in het openbaar uitwint of het met verlof van de president van de rechtbank op een andere wijze verkoopt. Als separatist kan hij stil verpande zaken van de curator opvorderen en desnoods door middel van een beslag tot afgifte afdwingen. De rechter-commissaris kan op verzoek van elke belanghebbende in het faillissement – ook van de curator – of ambtshalve bepalen dat de pandhouder gedurende een maand, te verlengen met nog één maand, alleen met zijn machtiging verhaal mag zoeken op het verpande goed (art. 63a FW). Deze zogenaamde afkoelingsperiode is bedoeld om de curator in staat te stellen zich een beeld te vormen van de toestand van de boedel. Als een akkerbouwer al voor de oogstperiode failliet gaat, kan de curator de afkoelingsperiode benutten om te bezien of het bij een goede afwikkeling van de boedel past dat er geoogst wordt met aan de bank verpande machines. Dat kan ten nadele van de pandhouder strekken, omdat oogstmachines meer plegen op te brengen bij verkoop vóór de oogst dan na de oogst.&#13;
	De curator kan de pandhouder een redelijke termijn stellen waarbinnen deze zijn pandrecht uitgeoefend moet hebben. Als de pandhouder niet binnen die termijn tot uitwinning overgaat, kan de curator de verpande zaak verkopen. De pandhouder behoudt dan wel zijn voorrang op de opbrengst van de zaak, maar hij moet wel bijdragen in de faillissementskosten en wachten op een uitkering – zo die er dan nog inzit – tot de uitdelingslijst. Surseance van betaling geldt niet voor vorderingen tot zekerheid waarvan een pandrecht is gevestigd (art. 232 FW). De wettelijke schuldsaneringsregeling is niet van toepassing op vorderingen die gesecureerd zijn door een pandrecht (art. 299 FW).&#13;
&#13;
19.	Slot&#13;
&#13;
Het pandrecht is voor de financiering van de agrarische sector van groot belang, speciaal in de niet-grondgebonden sectoren. Pandrecht in de agrarische sector heeft een aantal specifieke aspecten. Dit vindt mede zijn oorzaak in het feit dat de primaire agrarische sector te maken heeft met ‘levend’ materiaal (planten, dieren). Pandrecht is – in tegenstelling tot hypotheek – in zijn algemeenheid niet te beschouwen als een eerste klas zekerheid. Dat komt mede doordat derden sterkere rechten dan de pandhouder kunnen hebben. In dit artikel is o.m. aan de positie van de pandhouder in relatie met het retentierecht, eigendomsvoorbehoud, het recht van reclame en het fiscaal bodemrecht aandacht besteed.&#13;
&#13;
</content><legacyfootnotes>* Mr. W.H.G.A. Filott is jurist bij Rabobank Nederland.&#13;
1. Parl. Gesch. Boek 3, p. 763 e.v.&#13;
2. HR 17 februari 1995, NJ 1996, 471.&#13;
3. HR 30 januari 1987, NJ 1987, 530; HR 25 maart 1988, NJ 1985, 200; HR 16 juni 1995, NJ 1996, 508.&#13;
4. HR 4 oktober 1994, NJ 1995, 447.&#13;
5. HR 14 oktober 1994, NJ 1995, 447.&#13;
6. HR 20 juni 1997, RvdW 1997, 146; HR 19 september 1997, RvdW 1997, 176; HR 19 december 1997,&#13;
RvdW 1998, 6.&#13;
7. HR 20 juni 1997, RvdW 1997, 146, JOR 1997, 108.&#13;
8. HR 29 juni 2001, JOR 2001, 220.&#13;
9. HR 29 juni 2001, JOR 2001, 220.&#13;
10. HR 4 december 1998, RvdW 1998, 229, AA 1999, 46 p. 288 e.v.&#13;
11. HR 5 december 1986, NJ 1987, 745.&#13;
12. HB 24 maart 1995, NJ 1996, 158.&#13;
13. HR 26 juni 1998, NJ 1998, 745.&#13;
14. HR 17 februari 1995, NJ 1996, 471.&#13;
</legacyfootnotes><footnotes><footnote/></footnotes><auteurs>Mr. W.H.G.A. Filott</auteurs><published>2003-11-01 00:00:00</published><modified>2003-11-01 00:00:00</modified><editiondate>2003-11-01</editiondate><htmlpath>https://denhollander.info/artikel/4567</htmlpath></article>
</articles></edition>