<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1988</searchword><id>6298</id><udhid>UDH:TvAR/6298</udhid><titel>Een verrekijker voor een zwartkijker?</titel><searchwords><searchword>TvAR 12/1988</searchword><searchword>UDH:TvAR/6298</searchword></searchwords><attachments><attachment><name>1988_nr 12_Artikel_vanderPLoeg-vanOort.pdf</name><extention>pdf</extention><url>https://denhollander.info/download/6082/ci</url></attachment></attachments><inleiding>Zwartkijken. Volgens zeggen zijn Nederlanders daar goed in. Er zijn verschillende&#13;
vormen van zwartkijken. De eerste is de gewone vorm. De zwartkijker gaat ervanuit&#13;
dat alles verkeerd zal aflopen en vreest daarvoor. Er wil daarbij wel eens sprake zijn&#13;
van self-fulfilling prophecy, zodat de zwartkijker zijn verwachting nog bevestigd&#13;
ziet ook. De tweede, ernstiger vorm van zwartkijken is als de zwartkijker zo geobsedeerd&#13;
is door zijn angst voor onheil dat hij de werkelijkheid vervormd waarneemt.&#13;
Hoewel de door hem gevreesde situatie zich niet voordoet, tracht hij zijn vrees te&#13;
beteugelen door te doen alsof hij zich wel in die situatie bevindt en zijn vrees dus&#13;
reëel is. Dan kan hij die vrees tenminste uiten en kennelijk geeft dat enige verlichting.&#13;
Toen ik het artikel 'Het (voor)ontwerp Flora- en faunawet en kan de Jachtwet daarin&#13;
opgaan?' van mr. M.T.H.M. Jansen in Agrarisch recht van juni 1988 las, moest&#13;
ik hieraan denken. Jansen lijdt aan de tweede vorm van zwartkijkerij. Hij ziet de&#13;
werkelijkheid vervormd. Wat is het geval?&#13;
In zijn artikel bespreekt hij het voorontwerp voor een Flora- en faunawet, dat de&#13;
minister van Landbouw en Visserij in december 1987 openbaar heeft gemaakt, en&#13;
daarvan met name de gedeelten die de jacht betreffen. Hij leest in het voorontwerp&#13;
dat daarin het jachtrecht als eigenstandig recht van de grondeigenaar teniet gaat en&#13;
dat de jacht anders dan nu nog slechts op basis van een ontheffing of vergunning&#13;
mogelijk is. Verder meent hij dat de wetgever een actief beheer zou verbieden, met&#13;
als gevolg dat met name de lagere predatoren zich ten koste van andere diersoorten&#13;
verder zullen vermenigvuldigen. Hij verwijt de wetgever de denkfout dat de fauna&#13;
een samenhangend en zelfregulerend geheel zou vormen waaruit de mens zich anno&#13;
1990 kan terugtrekken na jaren van regulerend optreden. Heel landelijk Nederland&#13;
zou daarmee in één klap tot beschermd natuurgebied worden verklaard.&#13;
Schrijver ziet als gevolg van dit voorontwerp - als dat tot wet wordt - een omgeving&#13;
voor zich met legioenen verwilderde katten, vuilnisbaklegende vossen en langs&#13;
wegen en akkers rondtrekkende kluchten kraai-achtigen. Met dit Animal-farm-achtige&#13;
beeld stop ik maar met de weergave van het artikel.&#13;
Het beeld dat mr. Jansen schetst van het voorontwerp is grotendeels onjuist. Hij&#13;
heeft bij het lezen kennelijk een verkeerde bril opgehad. Ik zal hieronder trachten&#13;
de belangrijkste onjuistheden recht te zetten.&#13;
Allereerst de bewering dat het jachtrecht als eigenstandig recht verloren gaat en&#13;
dat de jacht nog slechts op basis van ontheffing of vergunning zal kunnen plaatsvinden.&#13;
Wat zegt het voorontwerp daarover?&#13;
</inleiding><content>Volgens art. 4 van het voorontwerp is het verboden dieren behorende tot een bij&#13;
algemene maatregel van bestuur aangewezen soort op te sporen, te doden, te verwonden, te vangen of te bemachtigen of daartoe voorbereidingshandelingen te treffen.&#13;
Volgens de bij het voorontwerp gevoegde proeve van soortenlij sten zullen bij&#13;
deze algemene maatregel van bestuur onder andere alle vogels en op enkele uitzonderingen&#13;
na alle zoogdieren die behoren tot een der in Europa in het wild levende&#13;
soorten worden aangewezen. Derhalve ook de soorten die thans tot het jachtwild gerekend&#13;
worden. Jagen is in de definitiebepalingen gedefinieerd als opsporen, bemachtigen&#13;
of doden en derhalve wordt bij art. 4 de jacht verboden. Echter: art. 49&#13;
bepaalt dat het in afwijking van het bepaalde in art. 4 is toegestaan aan de jachthouder&#13;
om in zijn jachtveld te jagen op - opnieuw - bij algemene maatregel van&#13;
bestuur aangewezen soorten. Volgens de bijgevoegde lijsten betreft dit de traditionele&#13;
jachtsoorten, zoals reeën, hazen, konijnen, fazanten, etc.&#13;
Daarnaast is in art. 51 van het voorontwerp bepaald, dat het, eveneens in afwijking&#13;
van het bepaalde in onder andere art. 4, toegestaan is aan de jachthouder in&#13;
zijn jachtveld te jagen op door de minister van Landbouw en Visserij aangewezen&#13;
soorten. Op de lijst van deze soorten komen onder andere de vossen en de zwarte&#13;
kraaien voor. Het voorontwerp bepaalt dat de minister die soorten alleen mag aanwijzen&#13;
als er geen andere bevredigende oplossing bestaat, onder andere ter voorkoming&#13;
en bestrijding van belangrijke schade. Op het begrip 'belangrijke schade' kom&#13;
ik later nog terug. Als de minister een soort heeft aangewezen mag elke jachthouder&#13;
in zijn jachtveld daarop jagen, doch slechts als er ook voor hem in het concrete geval&#13;
geen andere bevredigende oplossing bestaat.&#13;
Voorts heeft naast de jachthouder ook de gebruiker van de grond (de eigenaar,&#13;
huurder, pachter etc.) volgens het voorontwerp mogelijkheden gekregen dieren te&#13;
vangen of te doden ter voorkoming en bestrijding van belangrijke schade. De minister&#13;
wijst ook hier de soorten aan. Verschil is gemaakt tussen het erf van de grondgebruiker,&#13;
nabij zijn woning, en de door hem gebruikte grond, bijvoorbeeld de landbouwgrond&#13;
van de agrariër. Onder andere de vos en de verwilderde kat zullen volgens&#13;
de proeve van soortenlijsten worden aangewezen als soorten die op het erf van&#13;
de grondgebruiker mogen worden gevangen en gedood en zwarte kraaien op het erf&#13;
en de door de grondgebruiker gebruikte grond. Als de grondgebruiker daarbij de&#13;
jachthouder inschakelt mag deze gebruik maken van het geweer.&#13;
Ten slotte is er nog art. 80, op grond waarvan de minister gronden kan aanwijzen&#13;
waarop de stand van diersoorten, die hij eveneens aanwijst, zal worden beperkt.&#13;
Ook dit kan hij doen ter voorkoming en bestrijding van belangrijke schade. Tot de&#13;
aangewezen soorten zal onder andere de verwilderde kat behoren. Personen of categorieën&#13;
van personen kunnen door de minister worden aangewezen om deze katten&#13;
te bestrijden.&#13;
Ik vrees dat hiermee alle stellingen en conclusies van mr. Jansen op losse schroeven&#13;
zijn komen te staan. Er is géén sprake van dat er geen actief beheer meer mogelijk&#13;
is. Het jachtrecht als eigenstandig recht is niet verdwenen. Het paradijs voor de nu&#13;
vervolgde dieren zal er niet komen. Veel kans om zich landelijk Nederland toe te&#13;
eigenen zoals mr. Jansen schetst zullen ze niet krijgen. Vossen en kraaien zien de&#13;
grondeigenaar en de jachthouder tegenover zich en de verwilderde katten naast de&#13;
grondeigenaar andere aan te wijzen personen. Ik wil nog één ander punt noemen. Het begrip belangrijke schade is een&#13;
aantal malen genoemd. Mr. Jansen vraagt zich af wat de rechtvaardiging is&#13;
van de, zoals hij noemt, inperking van rechten nu de grondeigenaar eerst&#13;
moet aantonen belangrijke schade te verwachten of te lijden. Het antwoord&#13;
dat hij uit het voorontwerp had kunnen halen is nogal eenvoudig. Dat moet&#13;
van de EEG. De zogenoemde Vogelrichtlijn (richtlijn van de Raad van&#13;
Europese Gemeenschappen van 2 april 1979 inzake het behoud van de&#13;
vogelstand (Pb EG L 103) betreft de bescherming, het beheer en de&#13;
regulering van alle natuurlijk in het wild levende vogelsoorten in Europa en&#13;
stelt regels voor de exploitatie daarvan. Eén daarvan is dat uitzonderingen&#13;
op het beschermingsregime slechts mogen worden toegelaten onder andere&#13;
ter voorkoming en bestrijding van belangrijke schade. Dit geldt voor vogels,&#13;
maar het zou uiteraard curieus zijn voor andere dieren een ander regime te&#13;
hanteren. Dat zou de duidelijkheid niet ten goede komen.&#13;
Het zou goed zijn als mr. Jansen zijn stellingen opnieuw zou bezien, niet&#13;
meer met de zwarte bril die hij tot dusverre heeft op gehad. Wellicht kan hij&#13;
bij een nieuwe poging een verrekijker gebruiken teneinde iets meer afstand&#13;
tot zijn onderwerp te verkrijgen!&#13;
NASCHRIFT: MR. M.T.H.M. JANSEN*&#13;
In haar commentaar op mijn bijdrage d.d. juni 1988 in 'Agrarisch recht'&#13;
beticht mevrouw van der Ploeg-van Oort mij van pessimisme en van&#13;
kortzichtigheid. Zij ziet het inderdaad juist, dat ik zeer pessimistisch ben&#13;
inzake de gevolgen van een eventuele invoering van de Flora- en faunawet&#13;
conform het gepubliceerde voorontwerp.&#13;
Haar argumenten, zoals hiervóór in dit nummer van 'Agrarisch recht'&#13;
gepubliceerd, overtuigen mij allerminst en versterken helaas de voornoemde&#13;
pessimistische gevoelens. Daarin sta ik overigens niet alleen, zoals&#13;
hieronder nader zal blijken.&#13;
Voor zover zij van mening is, dat mijn visie niet ver zou reiken, moet ik&#13;
stellen, dat zulks bepaald géén recht doet aan hetgeen ik heb trachten te&#13;
verwoorden. Mijn bekommernis immers, met name voor wat de&#13;
instandhouding van de inheemse fauna betreft, is juist dat ik op wat langere&#13;
termijn negatieve effecten voorzie als gevolg van de voornoemde wetgeving.&#13;
Mijn conclusie blijft dan ook overeind, dat het voorontwerp Flora- en&#13;
faunawet een in der haast geschreven, onevenwichtig ontwerp is, waaraan&#13;
het noodzakelijke vooronderzoek heeft ontbroken.&#13;
Dit is te meer merkwaardig, omdat zowel de motie Beekmans om een&#13;
onderzoek heeft gevraagd en ook de minister dit onderzoek, bijvoorbeeld in&#13;
de memorie van toelichting op het wetsontwerp Vogelwet 1985, heeft&#13;
aangekondigd. Is het wellicht tekenend dat in de MvT op het voorontwerp&#13;
van de Flora- en faunawet de motie Beekmans onjuist wordt geciteerd en met&#13;
name zijn vraag om een onderzoek is weggevallen? Weliswaar stelt de MvT op het inmiddels verschenen voorontwerp Natuurbeschermingswet&#13;
d.d. juni 1988 dat het voorontwerp Flora- en faunawet aan de hand van&#13;
onderzoek zou zijn tot stand gekomen, doch nergens zijn onderzoeksresultaten gepubliceerd&#13;
of verkrijgbaar. Ook de in haar commentaar op de voornoemde concept&#13;
Vogelwet van de zijde van Vogelbescherming gevraagde instelling van een commissie&#13;
van deskundigen, ter voorbereiding van een wetsontwerp op de flora en fauna, is&#13;
kennelijk niet voldoende ernstig genomen. Dat nader onderzoek minstens op een&#13;
aantal onderdelen geboden was, hebben Brinkman en Koreman in hun studie 'De&#13;
Integrale Faunawetgeving' aan het licht gebracht, wanneer zij stellen dat er onvoldoende&#13;
bekend is over de functie van overschotten (in de zin van oogstbare delen&#13;
van een populatie) noch van het effect van het reguleren van predatoren zoals kraaiachtigen&#13;
en vossen.&#13;
Vervolgens ingaande op de belangen, die de Jachtwet dient en de wijze waarop&#13;
daaraan in het voorontwerp gestalte is gegeven, komt vooreerst de voor de hand liggende&#13;
vraag aan de orde of de bestaande wetgeving daartoe dan géén voldoende instrumentarium&#13;
biedt.&#13;
Vastgesteld kan worden dat de huidige Jachtwet nog in 1977 werd gewijzigd en&#13;
aangepast aan de inzichten tot op dat tijdstip.&#13;
Dat de Jachtwet als voorbeeld heeft gediend voor de Beneluxovereenkomst inzake&#13;
vogelbescherming en jacht d.d. 1970. Dat voorts genoemde Jachtwet regelmatig in&#13;
andere Europese landen tot voorbeeld wordt gesteld van een moderne en evenwichtige&#13;
wet. Interessant is het voorts om te vermelden dat blijkens de memorie van toelichting&#13;
op het concept van een nieuwe Jachtwet d.d. 1986 (welk wetsontwerp evenals&#13;
de nieuwe Vogelwet door de minister werd ingetrokken) melding wordt gemaakt&#13;
van het feit, dat bedoeld ontwerp volledig is aangepast aan internationale regelgeving.&#13;
Bedoeld wetsontwerp sloot in grote lijnen aan bij de nog vigerende Jachtwet&#13;
1977. Van belang is ook dat de Jachtwet volstrekte duidelijkheid schept voor vooren&#13;
tegenstanders van de jacht, ter zake de bejaagbare soorten.&#13;
Niet dan middels wetswijziging en derhalve middels raadpleging van de volksvertegenwoordiging&#13;
kan hierin wijziging worden gebracht.&#13;
De minister kan echter wel ingrijpen wanneer een soort bedreigd zou raken, doordat&#13;
hij in dat geval de jacht tijdelijk op deze soort niet opent.&#13;
Zeer kort weergegeven regelt de Jachtwet enerzijds het oogsten uit overschotten&#13;
van (eetbare diersoorten) en anderzijds het reguleren van diersoorten in het licht van&#13;
menselijke belangen (landbouw) en van belangen vanuit de fauna. De stelling van&#13;
mevrouw van der Ploeg-van Oort is nu dat er in feite niets verandert omdat in theorie&#13;
jachtmogelijkheden blijven bestaan onder het litigieuze voorontwerp, zowel op&#13;
diersoorten uit de eerstgenoemde als op die uit de in tweede instantie genoemde categorie.&#13;
Het gaat mij, blijkens mijn eerder commentaar op het voorontwerp, uitdrukkelijk&#13;
niet om bepaalde theoretische mogelijkheden, doch om de uitvoeringspraktijk.&#13;
In dat licht gezien kan toch moeilijk gesteld worden dat het recht op bejaging van&#13;
wat het voorontwerp als 'buitwild' aanduidt op basis van de huidige rechtszekerheden&#13;
wordt gecontinueerd.&#13;
Art. 4 van het voorontwerp immers zal, gelet op de toelichting, onder meer alle bejaagbare diersoorten gaan beschermen en blijkens art. 49 wordt er aan de jachtgerechtigde&#13;
een ontheffing verleend om te jagen op soorten welke bij Algemene Maatregel&#13;
van Bestuur worden aangeduid.&#13;
Dit betekent dat op betrekkelijk simpele wijze zonder de Kamer te raadplegen&#13;
diersoorten beschermd kunnen worden. Ook al zou ter zake de Jachtraad kunnen&#13;
adviseren dan nog ligt daarin geen enkele zekerheid omdat de minister er meer en&#13;
meer toe overgaat adviezen van die Raad naast zich neer te leggen. Dat thans in de&#13;
memorie van toelichting een concept AMvB wordt bijgevoegd, waarin te bejagen&#13;
soorten worden opgenomen, betekent uiteraard niet dat de minister, die eventueel&#13;
te zijner tijd met de invoering van de wet zal zijn belast, daaraan gebonden zou zijn.&#13;
Terecht merkt de Natuurbeschermingsraad in het commentaar op het voorontwerp&#13;
op, dat in de wet zelf de basis ontbreekt op grond waarvan de uitvoeringsregels&#13;
worden ingevuld.&#13;
Het is met andere woorden niet toetsbaar en niet voorspelbaar welke soorten door&#13;
de uitvoerende bewindsman onder de in art. 49 bedoelde AMvB zullen worden opgenomen.&#13;
Overigens ben ik het met mevrouw van der Ploeg-van Oort eens dat juist&#13;
bij de soorten behorende tot het 'buitwild' (eetbare soorten) de aanpassing onder&#13;
het voorontwerp het minst ingrijpend is, althans als de concept AMvB ook inderdaad&#13;
ongewijzigd tot stand komt. Volstrekt anders ligt de zaak in het voorontwerp&#13;
waar het de bejaging betreft van soorten, op grond van bescherming van menselijke&#13;
en/of faunabelangen.&#13;
De enig acceptabele oplossing vanuit handhaving van bedoelde belangen zou zijn&#13;
de thans in art. 8 onder de Jachtwet als 'overig wild' aangeduide soorten, waar het&#13;
hier om gaat, uit te zonderen bij de AMvB welke op grond van art. 4 lid 1 genomen&#13;
zou moeten worden.&#13;
Alleen in dat geval immers is er voldoende garantie voor de grondgebruiker doch&#13;
ook voor de faunabeheerder om steeds snel, doelgericht en adequaat te kunnen reguleren.&#13;
Dat zulks onder de werking van de Vogelrichtlijn mogelijk is, kan eenvoudig worden&#13;
aangetoond door te wijzen op regelingen in andere EG-landen, tot stand gekomen&#13;
na uitvaardiging van bedoelde richtlijn in 1979. Het verbaast mij dat mevrouw&#13;
van der Ploeg-van Oort blijkbaar van een en ander geen kennis draagt. Als voorbeeld&#13;
noem ik de Wildlife and Countryside Act 1981, van kracht in Engeland. Een&#13;
uitgewerkte beschermingswet, waarin ingevolge een speciale bijlage de kraaiachtigen,&#13;
sommige meeuwen en duiven, spreeuwen en de huismus gedurende het gehele&#13;
jaar onbeschermd zijn verklaard.&#13;
In België volstaat het, ingevolge de wetgeving vanaf 1988, om bejaging van bijv.&#13;
kraaiachtigen te melden bij het plaatselijke bestuur. In Ierland mogen de bedoelde&#13;
soorten gedurende het gehele jaar door jachtgerechtigden worden bestreden.&#13;
Naar ik aanneem houden deze wetten stand, doordat gewezen wordt op art. 13&#13;
van de Vogelrichtlijn, waarin immers uitdrukkelijk wordt gesteld, dat bescherming&#13;
van een diersoort niet mag leiden tot aantasting van populaties van andere, alsmede&#13;
op art. 9 lid 1 sub a, waarbij de bescherming wordt opgeheven in verband met de&#13;
belangen van de fauna.&#13;
Ten slotte kan er nog op worden gewezen dat een motie bij het Europees Parlement in behandeling is strekkende tot invoering van een aparte bijlage van vogelsoorten&#13;
die buiten de bescherming dienen te vallen, in de geest van het zojuist vermelde&#13;
Engelse systeem. Vanuit internationale verplichtingen derhalve is er geenszins&#13;
noodzaak om tot bedoelde stringente beperkingen als voorgesteld in art. 51 van het&#13;
voorontwerp te komen. Er is in het geheel geen grond om de voor vogels veronderstelde&#13;
noodzaak tot bescherming dan ook nog maar simpelweg op andere dieren uit&#13;
de categorie overig wild (vossen, zwerfkatten) over te brengen. Ik ben niet onder de&#13;
indruk van de mededeling van mevrouw van der Ploeg-van Oort dat het 'curieus'&#13;
zou zijn om voor deze roofdieren uit veronderstelde wetsystematische achtergrond,&#13;
tot bescherming te besluiten.&#13;
Daarmede kom ik op het door haar verdedigde stelsel van het voorontwerp inzake&#13;
de jacht op de hier bedoelde soorten, die bejaagbaar zijn ter bescherming van menselijke&#13;
en faunabelangen.&#13;
Terecht stelt het voorontwerp zich ten doel om een zo gevarieerd mogelijke fauna&#13;
in stand te houden, danwel deze te bevorderen. Dat vanuit die optiek een jachtverbod&#13;
op kwetsbare, bedreigde of sterk in aantal afnemende soorten wordt overwogen,&#13;
zal op weinig weerstand stuiten. Bovendien is, zoals dat ook in de huidige&#13;
Jachtwet is vastgelegd, aan de jager opgedragen een redelijke wildstand te bevorderen.&#13;
Klaarblijkelijk zijn deze uitgangspunten voldoende garantie om de jacht op bijvoorbeeld&#13;
vele eendensoorten en snippen te handhaven. Te meer is het dan ook verwonderlijk&#13;
dat in de MvT te lezen valt, dat de jacht op de nog kort geleden met&#13;
'schadelijk' wild aangeduide soorten (vossen, zwerfkatten, kraaiachtigen) niet zonder&#13;
meer wordt geopend. Er wordt een aantal extra drempels geïntroduceerd in de&#13;
vorm van een voorafgaande verplichting tot het nemen van preventieve maatregelen,&#13;
terwijl op de jager de bewijslast komt te liggen, dat tevens belangrijke schade is te&#13;
verwachten. Gelet op het feit dat het hier gaat om diersoorten die in zeer grote aantallen&#13;
voorkomen, die geen natuurlijke vijanden hebben, die door onze huidige leefwijze&#13;
sterk bevoordeeld worden en die ondanks openstelling van de jacht tot op heden&#13;
zonder beperkingen, slechts in aantal toenemen, is er - zeker in de context van&#13;
de in de MvT geformuleerde doelstellingen - volstrekt geen rechtvaardiging te vinden&#13;
voor een zo sterke bescherming (cfr. structuurschema Natuur- en Landschapsbehoud&#13;
80/81 16820 blz. 40.)&#13;
Een ander ernstig bezwaar van de voorgestelde wettelijke regeling is, dat kennelijk&#13;
in het geheel geen rekening is gehouden met de werkelijkheid. Verwacht kan immers&#13;
worden, dat op zeer grote schaal vergunningen zullen worden aangevraagd, hetgeen&#13;
tot niet meer te beoordelen situaties leidt, zodat ofwel het gevolg zal zijn een grote&#13;
hoeveelheid afwijzingen, danwel een vrijwel automatische vergunningverlening,&#13;
welke dan echter de vraag doet oproepen, waarom een zo ingewikkeld stelsel geïntroduceerd&#13;
wordt.&#13;
De passage in de MvT op dit onderdeel, waarin melding wordt gemaakt dat slechts&#13;
plaatselijke en tijdelijke jacht op die diersoorten geboden zou zijn, doet bij grondgebruikers&#13;
en jagers de opvatting postvatten, dat de minister zich slecht heeft doen informeren,&#13;
en alleen het oor heeft geleend aan degenen, die betogen dat er bij niet&#13;
reguleren van de bedoelde soorten een natuurlijk evenwicht zou ontstaan en dat deze&#13;
diersoorten zich in hun aantallen zouden aanpassen aan de aanwezige prooidieren. Deze situatie doet zich in het dichtbevolkte Nederlandse cultuurland allerminst&#13;
voor. Er dient daarbij ook steeds in het oog gehouden te worden, dat de Flora- en&#13;
faunawet met name betekenis zal hebben voor cultuurgronden en recreatiebossen,&#13;
omdat op de gronden, die door natuurbeschermingsinstanties worden beheerd,&#13;
reeds een beschermingsbeheer wordt gevoerd.&#13;
Het getuigt dan ook van een onbegrijpelijke vorm van het aan zich trekken door&#13;
de Rijksoverheid van taken in een tijd waarin deregulering hoog in het vaandel staat,&#13;
door op zo omvangrijke wijze een volstrekt overbodige organisatie van vergunningaanvragen,&#13;
beoordelingen en beslissingen in het leven te roepen.&#13;
Omdat de in de MvT geformuleerde uitgangspunten op het vlak van bescherming&#13;
en/of bejaging van de diersoorten als hier bedoeld (kraaiachtigen, vossen, zwerfkatten)&#13;
zo volstrekt door landbouw en jacht worden verworpen, worden de mogelijkheden,&#13;
die het voorontwerp schijnt te bieden inzake deregulering, bepaald laag ingeschat.&#13;
Daar komen nog een aantal andere aspecten bij.&#13;
Zo is bekend dat bij de directie van NMF de gedachte leeft dat er van belangrijke&#13;
schade, toegebracht door de meerbedoelde diersoorten, nauwelijks sprake zal kunnen&#13;
zijn, terwijl verder in het beleid ter zake het begrip uit de Vogelrichtlijn 'bescherming&#13;
van de fauna' geen inhoudelijke betekenis heeft. Voorts heet het dat het&#13;
vergunning-verlenen bij het Ministerie van Landbouw wellicht gecentraliseerd zal&#13;
worden, zodat gevreesd moet worden dat ook het laatste stukje deskundigheid inzake&#13;
faunabeheer bij het nemen van een beslissing op een aangevraagde vergunning&#13;
zal verdwijnen. Ten slotte wijs ik op ervaringen met vergunningen in de afgelopen&#13;
jaren, waarbij herhaaldelijk door verenigingen, die zich opstellen tegen de jachtuitoefening&#13;
in Nederland, beroep is ingesteld met als gevolg dat reeds verleende vergunningen&#13;
moesten worden ingetrokken (rotganzen, roeken).&#13;
Dat mevrouw van der Ploeg-van Oort veronderstelt dat het zou gaan om een situatie&#13;
die zich nog niet voordoet, doet mij veronderstellen dat zij behoort tot degenen&#13;
die nogal veraf staan van de praktijk van het faunabeheer. Reeds thans immers&#13;
is er sprake van zodanig grote aantallen van deze diersoorten dat zich ondanks de&#13;
onbeperkte jachtmogelijkheden toch regelmatig ernstige schades en conflicten voordoen.&#13;
Het redelijk doel voor de sterk opgetrokken beschermingsmaatregelen van juist de&#13;
tot voor kort als schadelijk aangeduide categorie diersoorten, ontgaat mij en velen&#13;
met mij.&#13;
Ik bevind mij, gelet op de inmiddels aan de minister uitgebrachte adviezen en commentaren,&#13;
kennelijk in goed gezelschap wanneer ik, zoals hoger gesteld, staande&#13;
houd dat er sprake is van een ernstige en ongegronde beperking van de jacht, zeker&#13;
op de hierbedoelde diersoorten, met name ook vanuit natuurbeschermingsoogpunt.&#13;
Het Bosschap ziet in de aanduiding van te bejagen soorten bij AMvB een toename&#13;
van de rechtsonzekerheid en stelt voorts dat behoud van soorten niet alleen om een&#13;
passieve bescherming, doch evenzeer om actief beheer vraagt.&#13;
Aan wildschadecommissies, deskundig bij uitstek inzake vaststelling van schade&#13;
door schadetoebrengende diersoorten is in het voorontwerp om onbegrijpelijke redenen een vermindering van hun taken toegedacht. Zij hebben in hun commentaar&#13;
gewezen op de noodzaak van een duurzaam beleid in het beheer van de fauna en&#13;
een duurzame verhouding tussen de direct betrokkenen bij het beheer van de fauna&#13;
in het landelijk gebied. Terecht wordt vastgesteld dat het voorontwerp een sfeer van&#13;
centralisme ademt.&#13;
Terecht ook maakt men van deze zijde bezwaar tegen introductie van een speciaal&#13;
beschermde status van het voorheen schadelijk wild. Het begrip belangrijke schade&#13;
wordt met de fraaie term 'sponzig' omschreven, hetgeen genoegzaam het ongrijpbare&#13;
van deze kwalificatie weergeeft.&#13;
Gewezen wordt op de grote vrees van toename van schade voor de grondgebruiker,&#13;
waar, in zoverre het algemeen voorkomende diersoorten betreft, geen enkele&#13;
rechtvaardiging voor bestaat.&#13;
Het Landbouwschap stelt terecht dat in de considerans van het voorontwerp onvoldoende&#13;
tot uitdrukking komt dat dit ontwerp niet uitsluitend een beschermingswet&#13;
is, doch dat tevens belangen van landbouw en jacht daarin moeten zijn verzekerd.&#13;
Terecht wordt gewezen op de afhankelijke positie van land- en tuinbouw middels&#13;
de introductie van absolute bescherming, waarop dan incidenteel ontheffing of vergunning&#13;
is aan te vragen.&#13;
Ook van deze zijde wordt ernstig bezwaar gemaakt tegen de extra beschermde status&#13;
van het schadeveroorzakend wild, zoals in art. 51 in het voorontwerp ondergebracht.&#13;
Men heeft terecht geen begrip voor de vele 'mitsen en maren', die worden&#13;
geïntroduceerd alvorens tot daadwerkelijke schadebestrijding te kunnen overgaan.&#13;
Met zorg constateert men van die zijde dat de rechten van de grondgebruiker in&#13;
art. 82 verder worden verminderd in plaats van, zoals gevraagd, versterkt.&#13;
Interessant is ook de overweging van de zijde van het Landbouwschap inzake de&#13;
positie van de landbouw binnen de Europese Gemeenschap. Men wijst daarbij op&#13;
de rechtsongelijkheid die zal ontstaan wanneer in Nederland schade van veel omvangrijker&#13;
aard dan elders voor rekening van de grondgebruiker moet komen. Ook&#13;
van die zijde wordt bepleit om de bejaagbaar gestelde diersoorten met name in de&#13;
wet te noemen en het beschermingsniveau slechts dan op te trekken als er sprake is&#13;
van kwetsbare populaties.&#13;
De Jachtraad signaleert om te beginnen het ontbreken van het noodzakelijk geachte&#13;
onderzoek, waarop toch het voorontwerp zou moeten steunen. De Raad wijst&#13;
'in meerderheid de Wijze van 'integratie van wetten al, zoals deze in het voorontwerp&#13;
gestalte heeft gekregen. Ook deze instantie pleit voor vastlegging van te bejagen&#13;
soorten in een wettelijk kader.&#13;
Men wijst erop, dat onvoldoende een noodzakelijk geacht actief beheer is terug&#13;
te vinden in de toelichting. Van die zijde wordt er naar mijn mening terecht ook op&#13;
gewezen dat, waar wijzigingen het gevolg zijn geweest van aanpassing aan internationale&#13;
regelingen, daarvan expliciet in de toelichting melding moet worden gemaakt,&#13;
zodat tevens de interpretatie, die de wetgever zich daarbij voorstelt, aan alle betrokkenen&#13;
kenbaar wordt.&#13;
Interessant is de vraag die van bedoelde zijde wordt opgeworpen of niet het voorontwerp&#13;
deels in strijd komt met de Beneluxovereenkomst inzake vogelbescherming en jacht. Bejaging immers van in de overeenkomst genoemde soorten wordt wettelijk&#13;
vastgelegd. Daarmede lijkt zich niet te verstaan de mededeling in de MvT op&#13;
het voorontwerp, dat de jacht op de in art. 51 genoemde soorten 'niet zonder meer&#13;
wordt geopend'. Grote moeilijkheden voorziet de Jachtraad in de praktijk van de&#13;
schadebestrijding en de preventie van schade vanwege de rechtsonzekerheid, die in&#13;
concrete situaties kan ontstaan bij de beantwoording van de vraag of er ook andere&#13;
bevredigende oplossingen zijn ter voorkoming van schade. Men wijst erop dat een&#13;
van de mogelijkheden om schade te voorkomen het verantwoord reguleren van de&#13;
wildsoorten is.&#13;
Ten slotte wijst de Jachtraad er, evenals de Natuurbeschermingsraad op, dat het&#13;
onjuist is een wetsontwerp inzake de flora en fauna het licht te doen zien zonder&#13;
daarin de sportvisserij te betrekken.&#13;
Conclusie&#13;
Mede gelet op de inhoud van de deskundige commentaren moet worden vastgesteld,&#13;
dat mevrouw van der Ploeg-van Oort de door mij eerder in 'Agrarisch Recht' (juni&#13;
1988) aan de orde gestelde bezwaren wel erg simpel en luchthartig van de hand wijst.&#13;
Wellicht zullen de bedoelde commentaren de minister aanleiding geven om aan de&#13;
hand van de vaak eensluidende kritiek, het wetsontwerp opnieuw in studie te nemen.&#13;
Gaarne neem ik het pleidooi van Vogelbescherming over, om een commissie van&#13;
deskundigen in het leven te roepen, die, rekening houdend met de gerechtvaardigde&#13;
belangen van alle betrokkenen, tot het formuleren van een meer harmonieus voorstel&#13;
kan adviseren.&#13;
Ik ben de Redactie van 'Agrarisch Recht' zeer erkentelijk voor de mij gegeven gelegenheid&#13;
om middels dit 'naschrift' op de toch wel uiterst belangwekkende materie,&#13;
die hier aan de orde is, nogmaals uitvoerig mijn visie te geven.</content><legacyfootnotes/><footnotes><footnote/></footnotes><auteurs>Mr. P.C.J. van der Ploeg-van Oort</auteurs><published>1988-12-01 00:00:00</published><modified>1988-12-01 00:00:00</modified><editiondate>1988-12-01</editiondate><htmlpath>https://denhollander.info/artikel/6298</htmlpath></article>
</articles></edition>