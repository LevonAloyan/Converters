<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2003</searchword><id>4546</id><udhid>UDH:TvAR/4546</udhid><titel>De Nota Grondbeleid 2001: van Interdepartementaal Beleidsonderzoek, tot Introductiedossier 2003, een continuing story</titel><searchwords><searchword>TvAR 10/2003</searchword><searchword>UDH:TvAR/4546</searchword></searchwords><attachments><attachment><name>2003_nr 10_Artikel_Westendorp-Frikkee.pdf</name><extention>pdf</extention><url>https://denhollander.info/download/4491/ci</url></attachment></attachments><inleiding>1. Inleiding&#13;
De Nota Grondbeleid kent inmiddels een vrij lange geschiedenis, maar heeft mede&#13;
door de politieke strubbelingen van de afgelopen tijd nog tot weinig concrete wijzigingen&#13;
in het grondbeleidinstrumentarium geleid.&#13;
De Nota Grondbeleid ‘Op grond van nieuw beleid’1 is op 10 januari 2001 uitgebracht&#13;
door de ministers van VROM en Financiën, tegelijkertijd met het uitkomen van het&#13;
eerste deel van de PKB Vijfde Nota Ruimtelijke Ordening ‘Ruimte maken, Ruimte&#13;
delen’.2 Met deze nota stelde het kabinet Kok II vorm te willen geven aan de modernisering&#13;
van het bestaande instrumentarium van het grondbeleid.&#13;
Het navolgende artikel gaat over de voorstellen die in de Nota Grondbeleid zijn&#13;
gedaan en wat daar in de praktijk van terecht is gekomen en is als volgt opgebouwd.&#13;
In paragraaf 2 wordt in grote lijnen de achtergrond van de nota geschetst, vervolgens&#13;
komen in paragraaf 3 de verschillende in de nota aangekondigde maatregelen ter verbetering&#13;
van het grondbeleidinstrumentarium aan de orde. In paragraaf 4 volgt een&#13;
beschrijving van wat er met de Vijfde Nota en de voornemens uit de Nota Grondbeleid&#13;
gebeurde tijdens de kamerbehandeling, de kabinetsformaties 2002 en 2003, en&#13;
de tussenliggende demissionaire periodes. In paragraaf 5 wordt een aantal conclusies&#13;
getrokken met betrekking tot de stand van zaken van het grondbeleid.&#13;
We zijn ons er van bewust dat het grondbeleid voortdurend in beweging is en dat er&#13;
ten tijde van de verschijning van dit artikel mogelijk al weer een hoofdstuk kan worden&#13;
toegevoegd, maar daarom is het onderhavige onderwerp dan ook een continuing&#13;
story.</inleiding><content>&#13;
2.	Voorbereiding nota grondbeleid&#13;
&#13;
De discussie over grondbeleid zoals opgestart in 1999, die mede werd ingegeven door de stijging van huizenprijzen en grondprijzen, had een hoog emotioneel, ideologisch karakter en leek zich toe te spitsen op de posities van grondeigenaren en (vooral) ontwikkelaars. Er werd gevraagd om maatregelen als het heffen van extra belasting op bestemmingswijzigingsvoordelen en ontwikkelingswinsten en ter versterking van de positie van de gemeente op de grondmarkt door het tegengaan van zelfrealisatie. &#13;
	In de ogen van de toenmalige minister Pronk voldeed het bestaande instrumentarium om twee redenen niet meer. Op de eerste plaats was herijking gewenst in het licht van nieuw beleid zoals verwoord in de Vijfde Nota Ruimtelijke Ordening, de Nota Wonen en de Nota Natuur voor mensen, Mensen voor natuur. De tweede reden betrof de ontwikkeling op de grondmarkt, waarbij private partijen volop actief zijn geworden op de grondmarkt en de rol van de overheid veelal van actief naar passief is gegaan.&#13;
&#13;
Onder het adagium "Houd u mond over de grond" heeft minister Pronk tijdens de voorbereiding een radiostilte afgekondigd en een werkgroep Interdepartementaal Beleidsonderzoek (IBO) ingesteld. Er is in alle rust en stilte gestudeerd op het grondbeleid en het bestaande grondbeleidinstrumentarium. &#13;
	De doelstelling van het IBO luidde als volgt: “Het IBO heeft tot doel om beleidsvarianten te ontwikkelen die kunnen leiden tot verbetering van de werking van de grondmarkt. In het IBO kunnen de vragen die spelen met betrekking tot de grondmarkt en het grondbeleid in onderling verband worden beantwoord. Een zo pragmatisch mogelijke aanpak staat voorop. Het moet gaan om de oplossing van concrete knelpunten die de overheid ervaart bij het bereiken van haar doelstellingen”.&#13;
&#13;
Tijdens de door het Kabinet gecreëerde relatieve rust van de studieperiode leek de discussie zich te verzakelijken en kwam men onder andere tot het inzicht dat er behalve wat betreft het kostenverhaal voldoende juridisch instrumentarium beschikbaar is, maar dat de aandacht moest worden gericht op het beter met het instrumentarium omgaan. Daarnaast werd de aandacht verlegd van Vinex naar het realiseren van de doelstelling met betrekking tot natuurontwikkeling omdat die achterbleef op de plannen.&#13;
&#13;
Kortom, het zou gaan om grondbeleid en niet over grondpolitiek.&#13;
&#13;
Samengevat zijn in de nota Grondbeleid als doelstellingen van het grondbeleid benoemd:&#13;
1.	Het bevorderen van maatschappelijk gewenst ruimtegebruik door tijdige verwerving tegen zo laag mogelijke kosten.&#13;
2.	Het bevorderen van een rechtvaardige verdeling van kosten en opbrengsten over gebruikers, exploitanten, eigenaren en overheid.&#13;
3.	Het verhogen van de kwaliteit van het ruimtegebruik, de zeggenschap voor de burger en de marktwerking op de grondmarkt.&#13;
&#13;
3.	In de nota grondbeleid aangekondigde maatregelen ter verbetering van het grondbeleid-instrumentarium&#13;
&#13;
In de nota is ten aanzien van het grondbeleidsinstrumentarium gekozen voor een drietrapsraket bestaande uit: &#13;
a.	het bestaande instrumentarium beter toepassen,&#13;
b.	het bestaande instrumentarium verbeteren,&#13;
c.	nieuw instrumentarium ontwikkelen.&#13;
&#13;
De hierna genoemde punten zijn overgenomen uit het actie- en wetgevingsprogramma dat een onderdeel is van de nota grondbeleid.  Per punt wordt aangegeven wanneer gereedkomen werd voorzien.&#13;
&#13;
Ad a.	het bestaande instrumentarium beter toepassen&#13;
–	Vooral kleine en middelgrote gemeenten kunnen volgens de nota vaker en beter gebruik maken van het bestaande instrumentarium.&#13;
–	Het Rijk zal bij voorkeur in samenwerking met de Vereniging Nederlandse Gemeenten (VNG) en het Interprovinciaal Overlegorgaan (IPO) een kennis- en informatiecentrum grondbeleid oprichten, gereed 2002.&#13;
–	Tevens zal het Rijk de totstandkoming van een 'benchmark gemeentelijk grondbeleid' stimuleren, gereed 2002.&#13;
&#13;
Ad b.	het bestaande instrumentarium verbeteren&#13;
1.	Wet voorkeursrecht gemeenten (Wvg): deze wordt uitgebreid en verbeterd: &#13;
–	De werking van de Wvg moet worden verbreed naar alle gemeenten. Nu geldt het voorkeursrecht alleen voor gemeenten met een uitbreidingstaakstelling. Gezien de aanzienlijke herstructureringsopgave en de in de Vijfde Nota aangekondigde rode contouren is het gewenst dat ook gemeenten zonder zo'n taakstelling het recht krijgen om de Wvg te vestigen, gereed 2002.&#13;
–	Er zou geen aanpassing plaatsvinden in verband met zelfrealisatie, het kabinet Kok II achtte de November-arresten van de Hoge Raad voldoende duidelijk met betrekking tot de regierol van de gemeente en achtte een aanscherping van artikel 26 Wvg niet nodig.&#13;
–	De nota stelt dat het onduidelijk is of zelfstandige vestiging van het voorkeursrecht voor groenstructuren mogelijk is. Daarom zal in de MvT geëxpliciteerd worden dat het voorkeursrecht ook hiervoor van toepassing is, gereed 2003.&#13;
–	Er zal onderzoek worden gedaan of op basis van de Wvg verworven grond ontwikkeld moet worden via openbare uitgifte (geen tijdsplanning).&#13;
–	De procedures uit de Wvg veroorzaken een relatief hoge bestuurslast en aangekondigd wordt dat men streeft naar stroomlijning van vooral de voorbereidingsprocedure en de mogelijkheid van bezwaar en beroep tegen vestiging en bestendiging van het voorkeursrecht, gereed 2003.&#13;
–	Uitzonderingen op de aanbiedingsplicht (artikel 10 Wvg) in geval van eerder gevestigde optie- en koopovereenkomsten zullen worden beperkt, gereed 2003.&#13;
2.	Wet Ruimtelijke Ordening (WRO): er is gekozen voor een integrale herziening, gericht op handhaving, het geven van uitvoeringstaken aan Rijk en Provincies en het versterken rol bestemmingsplan, gereed 2003.&#13;
3.	Onteigeningswet (Ow): deze zal integraal worden herzien, gericht op stroomlijning en versnelling.&#13;
	In de Nota Grondbeleid worden de volgende veertien wijzigingen opgesomd:&#13;
–	Het stroomlijnen van de onteigeningsprocedures in het kader van de MDW-operatie, gereed 2003.&#13;
–	De Ow aanpassen aan de introductie van de exploitatievergunning, gereed 2003.&#13;
–	Het aanpassen van de onteigeningstitels indien het Rijk en de provincies nieuwe uitvoeringsbevoegdheden krijgen zoals de projectenprocedures en de bestemmingsplanbevoegdheid in het kader van de WRO, gereed 2003.&#13;
–	Het bezien van de invoering van een aparte onteigeningstitel voor de projectenprocedure van artikel 19 WRO, gereed 2003.&#13;
–	Het onderzoeken van de mogelijkheid om vooruitlopend op een vastgesteld bestemmingsplan (wijziging) te kunnen onteigenen, gereed 2003.&#13;
–	Het aanpassen van artikel 61 Ow, dat ziet op het terugvorderingrecht van de onteigende bij het niet (tijdig) uitvoeren van het werk waarvoor onteigend is, gereed 2003.&#13;
–	Het bezien van de eisen gesteld aan een concreet bouwplan als basis voor onteigening, gereed 2002.&#13;
–	Een onderzoek naar Meerjarenontwikkelingsprogramma's (MOP's) en Wijkontwikkelingsprogramma's (WOP's) als onteigeningsgrondslag, gereed 2002.&#13;
–	Een onderzoek naar de mogelijkheid tot horizontale (partiële) onteigening bij meervoudig grondgebruik, gereed 2002.&#13;
–	Het opnemen als onteigeningsgrondslag van 'modernisering' in de WRO, gereed 2003.&#13;
–	Het invoeren van een onteigeningstitel voor stedelijke herverkaveling indien dit als instrument wordt geïntroduceerd, gereed 2003.&#13;
–	Het vaker benutten van onteigening als instrument voor het realiseren van groene functies (tot 10% van de benodigde gronden versus nu 5%), gereed 2001.&#13;
–	Een onderzoek naar een koppeling van een onteigeningsbevoegdheid aan het streekplan, gereed 2002.&#13;
–	Een onderzoek naar de versterking van mogelijkheden van onteigening voor groene functies, gereed 2003.&#13;
&#13;
Ad c.	nieuw instrumentarium ontwikkelen&#13;
1.	Kostenverhaal: er zal een grondexploitatiewet worden ingevoerd, gereed 2003.&#13;
	Voorgesteld wordt om als oplossing voor de problemen met het huidig kostenverhaalinstrumentarium een stelsel van exploitatievergunningen in te voeren waarmee kostenverhaal kan worden afgedwongen door een nieuw op te stellen Grondexploitatiewet. Hierbij wordt gekozen voor een zogenaamde 'brede vergunning', waarin aan het te realiseren programma ook kwalitatieve eisen kunnen worden gesteld. Aangekondigd wordt dat een voorontwerp zal worden uitgebracht, gereed 2002.&#13;
De benoemde voorwaarden voor het krijgen van een exploitatievergunning zijn:&#13;
–	Er moet een regeling zijn getroffen met betrekking tot kostenverhaal op basis van een kostenlijst die in de wet zal worden opgenomen.&#13;
–	De ontwikkelaar moet in staat en bereid zijn de locatie te ontwikkelen op de manier die de gemeente voor ogen staat.&#13;
–	De exploitatie moet gebeuren op basis van de grondexploitatieopzet, in de grondexploitatieopzet mag binnenplans worden verevend, bijvoorbeeld door meer kosten toe te rekenen aan de duurdere woningen.&#13;
–	De ontwikkelaar moet bereid zijn grond af te staan voor openbare doeleinden.&#13;
–	De ontwikkelaar moet bereid zijn te voldoen aan gemeentelijke ruimtelijke eisen.&#13;
–	De ontwikkelaar moet bereid zijn te voldoen aan een door de gemeente vastgesteld beeldkwaliteitplan.&#13;
–	De ontwikkelaar moet bereid zijn om minimaal 30% van de grond beschikbaar te stellen ten behoeve van particulier opdrachtgeverschap.&#13;
2.	Activering Wet Agrarisch Grondverkeer (WAG): geconstateerd wordt dat het huidige grondbeleid voor de realisatie van groen op een aantal punten niet meer aansluit bij de werking van de grondmarkt. Om het verwervingsinstrumentarium voor de realisatie van groene doelen te versterken is aangegeven dat het Rijksvoorkeursrecht voor groen op grond van artikel 37 lid 1 van de WAG selectief wordt ingezet. Het activeren van het voorkeursrecht is beleidsmatig uitgewerkt in het Structuurschema Groene Ruimte 2. Aanwijzing van gebieden, waarbinnen het voorkeursrecht zal gelden moet geschieden bij AMvB, zonder deze AMvB is de WAG een dode letter. De nota kondigt aan dat zo'n AMvB er zal komen, gereed 2002.&#13;
3.	Open Ruimte Heffing: er wordt aangekondigd dat er onderzoeken zullen plaatsvinden naar een openruimteheffing enerzijds en anderzijds naar een saneringsfonds dat gevoed zou kunnen worden door bijvoorbeeld algemene middelen en/of door een heffing voor degenen die het meest gebaat zijn bij een bestemmingswijziging, gereed 2002.&#13;
&#13;
4.	Hoe het verder ging&#13;
&#13;
4.1	De behandeling van de nota grondbeleid in de Tweede Kamer&#13;
&#13;
Op 28 mei 2001 is de Nota Grondbeleid behandeld in de Tweede Kamer. Er was brede overeenstemming over de hoofdlijnen van de nota. Het actie- en wetgevingsprogramma uit de Nota Grondbeleid is verdeeld in 13 projecten (o.a. Wet voorkeursrecht gemeenten, bevordering concurrentie grondmarkt, oprichting kenniscentrum grondbeleid). Met drie voortgangsbrieven uit november 2001, maart 2002 en maart 2003  is de Tweede Kamer geïnformeerd over de stand van zaken van de uitvoering ervan.&#13;
&#13;
4.1.1	Openruimteheffing&#13;
&#13;
De behandeling in de Tweede Kamer spitste zich grotendeels toe op een specifiek, politiek opwindend onderwerp, namelijk de openruimteheffing. Ineens ging het over grondpolitiek en niet meer over grondbeleid.&#13;
	Het kabinet Kok II heeft vervolgens een studie "Heffingen op grond" laten uitvoeren en daarover bericht aan de Tweede Kamer met een brief van 12 maart 2002.  Het onderzoek naar de openruimteheffing is uitgevoerd door Kolpron Consultants (nu: Ecorys), het Nederlands Economisch Instituut (NEI) en Deloitte &amp; Touche en is beoordeeld door het Centraal Planbureau (CPB). De belangrijkste conclusie van het CPB is dat het rapport "Heffingen op grond" veel nieuwe informatie biedt, vooral over de uitvoeringsaspecten, maar dat nog aanvullend onderzoek nodig is om tot een verantwoord oordeel over de economische effecten van de verschillende heffingen te kunnen komen. Daarbij gaat het in het bijzonder om de wijze waarop een heffing wordt afgewenteld in de totale bouwkolom. Op basis hiervan concludeerde het kabinet Kok II:&#13;
–	Het wijst een heffing af waarvan het primaire doel is om het gebruik van de ruimte te reguleren of te sturen, daarom ligt het voor de hand om de heffing te laten gelden ongeacht of de bebouwing binnen of buiten de rode contour plaatsvindt.&#13;
–	Bij een eventuele heffing wordt de voorkeur gegeven aan een forfaitaire variant (vast tarief per m²), eventueel te differentiëren naar regio of de aard van de bestemming, boven een aanpak waarbij de hoogte van de heffing per individueel geval wordt bepaald. Men voorziet dat dat gepaard zal gaan met hoge perceptiekosten en langdurige juridische procedures.&#13;
–	Er wordt afgezien van experimenten in een nader te bepalen gebied omdat dit in strijd zal zijn met het gelijkheidsbeginsel.&#13;
–	Over besteding van de opbrengsten van de heffing worden geen uitspraken gedaan. De opbrengsten zullen in elk geval niet gebruikt worden voor kosten die in het kader van de nieuwe exploitatievergunning al kunnen worden verhaald.&#13;
&#13;
De uiteindelijke beslissing over de wenselijkheid van een heffing werd doorgeschoven naar het volgende kabinet. Het kabinet Balkenende I heeft in haar strategisch akkoord bepaald dat er geen openruimteheffing komt.&#13;
&#13;
4.1.2	Wvg&#13;
&#13;
De Tweede Kamer was het duidelijk niet eens met de in de Nota Grondbeleid ingenomen stelling dat geen aanpassing zou plaatsvinden van artikel 26 Wvg inzake zelfrealisatie, getuige het initiatief wetsvoorstel van een aantal Tweede-Kamerleden van 22 mei 2001,  resulterend in een wetswijziging die op 27 juni 2002 in het Staatsblad is verschenen. Daarbij zijn artikel 10 lid 2 d en e (optie- en koopovereenkomsten) en artikel 26 (nietigheid van rechtshandelingen) aangepast. De vrijstellingsregeling voor koop- en optieovereenkomsten is ingeperkt en de zinsnede ‘het belang van de gemeente bij’ is uit artikel 26 lid 1 geschrapt. Hierdoor komen alle rechtshandelingen die tot gevolg hebben dat de beschikkingsmacht over en het economische belang bij een perceel in enigerlei mate overgaat van de eigenaar op een derde voor vernietiging in aanmerking en dus kunnen zelfrealisatie overeenkomsten in relatie tot de Wvg niet meer zijn toegestaan.&#13;
	Op de dag dat het kabinet Kok II viel, te weten 16 april 2002, ging de Eerste Kamer bij hamerslag akkoord met bovengenoemde de wijziging van de Wvg. Anders dan de behandeling van de Vijfde Nota en de Nota Grondbeleid werden de wetswijzigingen betreffende de Wvg niet controversieel verklaard.&#13;
&#13;
Wat betreft de in de Nota Grondbeleid aangekondigde verbreding van de werking van de Wvg, is door het kabinet Kok II op 25 februari 2002 een wetsvoorstel ingediend, waarbij artikel 2a Wvg komt te vervallen.  Het huidige artikel 2a luidt voor wat betreft het eerste lid: "Een besluit tot het vestigen van het voorkeursrecht kan worden genomen door de raad van een gemeente, waaraan zelfstandig of samen met andere gemeenten blijkens nationaal of provinciaal ruimtelijk beleid uitbreidingscapaciteit is toegedacht of gegeven. In gevallen waarin een zodanige capaciteit niet is toegedacht of toegekend, wordt het besluit niet genomen dan nadat van GS vooraf een verklaring van geen bezwaar is verkregen". Deze wetswijziging zal betekenen dat alle gemeenten het voorkeursrecht op basis van de Wvg mogen toepassen.&#13;
	Op 20 mei 2003 heeft de Tweede Kamer dit wetsvoorstel aanvaard en is het voorstel voor behandeling doorgestuurd naar de Eerste Kamer.&#13;
&#13;
4.1.3	Herziening WRO&#13;
&#13;
De herziening van de WRO nam het kabinet Kok II ter hand door in augustus 2001 het voorontwerp voor een fundamentele herziening van de Wet ruimtelijke ordening te presenteren. &#13;
	De in het voorontwerp opgenomen maatregelen met betrekking tot het sneller doorvoeren van Rijks- en provinciaal beleid in bestemmingsplannen en het veranderen van de procedures lijken niet direct van belang voor de praktijk van het grondbeleid. De hierna opgenoemde in het voorontwerp voorgestelde wijzigingen zijn dat wel.&#13;
–	De regeling met betrekking tot planschade ex artikel 49 WRO wordt aangescherpt. Aanvragen moeten worden ingediend binnen vijf jaar na het ontstaan van de oorzaak c.q. schade (verjaringstermijn). Een oorzaak ontstaat op het moment dat het besluit tot bestemmingswijziging onherroepelijk is geworden. Er zal wettelijke rente worden vergoed vanaf het moment van het indienen van de schadeclaim. Er zal een forfaitair bedrag voor rekening van degene die schade lijdt blijven omdat dat wordt gezien als een normaal maatschappelijk risico. De overblijvende schade zal worden getoetst aan de redelijkheid en de billijkheid. In ieder geval blijft voor rekening van de aanvrager:&#13;
-	van schade in de vorm van inkomstenderving: een gedeelte van 10% van het inkomen onmiddellijk voor het ontstaan van de schade;&#13;
-	van schade in de vorm van waardevermindering van een onroerende zaak: een gedeelte van 10% van de waarde van de onroerende zaak onmiddellijk voor het ontstaan van de schade, tenzij de vermindering het gevolg is van de nieuwe bestemming of gewijzigde bestemmingsplanregels voor de onroerende zaak zelf.&#13;
De redelijkerwijs gemaakte deskundigenkosten en kosten van rechtsbijstand worden vergoed indien de claim wordt toegewezen. Bij AMvB kunnen regels worden gegeven voor de procedure van behandeling van een aanvraag. De mogelijkheid van legesheffing acht het kabinet Kok II gewenst, de juridische basis ervoor wordt onderzocht.&#13;
–	Het zal zijn toegestaan om nadat het bestemmingsplan zal zijn vastgesteld te dagvaarden tot onteigening. Het vonnis zal eerst mogen worden ingeschreven nadat het bestemmingsplan onherroepelijk is geworden (waardoor het eigendom overgaat).&#13;
&#13;
Mede op basis van kritiek is het voorontwerp aangepast. Voor wat betreft grondbeleid/planschade is de 10% norm voor inkomstenderving en waardevermindering teruggebracht naar 5%.&#13;
	Inmiddels is op 16 mei 2003 aan de Tweede Kamer een wetsvoorstel voor de vernieuwing van de WRO aangeboden.&#13;
&#13;
4.2	Het kabinet Balkenende I&#13;
&#13;
4.2.1	Strategisch akkoord&#13;
&#13;
Vervolgens trad na tumultueuze verkiezingen in mei 2002 het kabinet Balkenende I aan. In het strategisch akkoord, dat aanvankelijk twee A-viertjes groot zou zijn en dat uiteindelijk meer dan 30 pagina's beslaat, wordt in hoofdstuk 6 'Ruimtelijke ontwikkeling en milieu' over het grondbeleid en de ruimtelijke ordening onder meer het volgende opgemerkt:&#13;
"Doelstellingen op dit terrein zullen in de komende jaren primair gerealiseerd moeten worden door:&#13;
–	Aan te sluiten bij maatschappelijke belangen en ontwikkelingen, niet door daar tegenin te gaan. Het Rijksbeleid moet zich in hoofdzaak beperken tot strategische ontwikkelingsstrategieën (projecten, EHS en waardevolle landschappen van nationaal belang) en (infrastructuur) investeringen die van nationaal belang zijn (mainports).&#13;
–	Aan provincies en gemeenten worden de ruimte en de middelen geboden om een versterkte rol te spelen bij de eigen regionale gebiedsgerichte ontwikkeling. Daarbij kunnen marktpartijen actief betrokken worden. Om het platteland te behouden moet men het niet op slot doen.&#13;
–	De huidige notacultuur en het bijbehorend bureaucratische voorbereidingsproces dient te worden doorbroken.&#13;
–	Er moet meer ruimte komen voor afwegingen op decentraal niveau. De medeoverheden hebben een volwaardige plaats in het ruimtelijk beleid. Gemeenten hebben het initiatief bij het vaststellen van contouren en aantallen woningen. Provincies toetsen deze aan het streekplan.&#13;
–	Bij de ontwikkeling van de EHS zal - door het verstrekken van meer exploitatievergoedingen - een omslag van koop van grond naar particulier, agrarisch natuurbeheer worden gestimuleerd. Het kabinet legt op korte termijn deze visie neer in een aanpassing van de Vijfde Nota Ruimtelijke Ordening."&#13;
&#13;
Aan het grondbeleid wordt in het strategisch akkoord één zin gewijd, die luidt: "Er komt geen openruimteheffing."&#13;
&#13;
4.2.2	Prinsjesdag 2002/Begroting VROM 2003: focus op uitvoering van beleid&#13;
&#13;
In de begroting voor VROM voor 2003  wordt gesteld dat na al het denkwerk van de afgelopen jaren het tijd wordt om te handelen. Na het totstandkomen van grote beleidsnota's over het wonen, het milieu en de ruimtelijke ordening, willen minister Kamp en zijn staatssecretaris Van Geel inzetten op uitvoering, handhaving en waar mogelijk vereenvoudiging van het beleid: kortom beleid is uit, uitvoering is in.&#13;
	De regering wil de Vijfde Nota Ruimtelijke Ordening aanpassen, in samenhang met het Nationaal Verkeers- en Vervoersplan en het Tweede Structuurschema Groene Ruimte. Het streven is erop gericht deze aanpassing nog voor het kerstreces van de Tweede kamer gereed te hebben. De verwachting is dat de aangepaste versie begin 2003 naar de Tweede Kamer wordt gestuurd.&#13;
	Aangekondigd wordt dat begin november 2002 het kabinet Balkenende I over de hoofdlijnen van de aanpassing en de procedure een zogenoemde Stellingnamebrief wil sturen naar de Tweede Kamer. De regering kondigt alvast aan dat er maatregelen zullen worden genomen om provincies en gemeenten een grote rol toe te kennen bij het vaststellen van de eigen regionale ruimtelijke ontwikkelingen. Het Rijk zal zich richten op het nationale ruimtelijke beleid en grote projecten van nationaal belang, zoals de stedelijke netwerken, de EHS en de nationale landschappen. Wegens forse bezuinigingen zal de EHS niet in 2018 gereed zijn.&#13;
	De mogelijkheden om bezwaar in te dienen tegen ruimtelijke plannen wil het kabinet beperken en voor 'niet belanghebbenden' (de actio popularis) mogelijk afschaffen.&#13;
	Het Ministerie van VROM gaat de uitvoering van de Vijfde Nota bijhouden en hierover rapporteren aan de Tweede Kamer.&#13;
&#13;
Op 16 oktober 2002 is het Kabinet Balkenende I gevallen. De bewindslieden van VROM hebben met teleurstelling gereageerd op de val van het Kabinet. Gesteld is dat zal worden doorgewerkt aan beleidsinhoudelijke dossiers als de voorbereidingen voor een nieuwe Wet op de Ruimtelijke Ordening. Politiek heikele onderwerpen als de Vijfde Nota Ruimtelijke Ordening en het Grondbeleid kwamen voorlopig stil te liggen.&#13;
&#13;
4.2.3	Stellingnamebrief Nationaal Ruimtelijk Beleid&#13;
&#13;
De Stellingnamebrief  is op 9 november 2002 door demissionair minister Kamp aan de Tweede Kamer gestuurd. De Vijfde Nota wordt geïntegreerd met de PKB Tweede Structuurschema Groene Ruimte (SGR2). De geïntegreerde nota zal onder de naam Nota Ruimte zo snel mogelijk de verdere PKB procedure doorlopen. In deze brief wordt niet expliciet aandacht besteed aan grondbeleid, de brief spitst zich toe op het ruimtelijk beleid.&#13;
&#13;
De vaste commissie voor Volkshuisvesting, Ruimtelijke Ordening en Milieubeheer heeft vervolgens een aantal vragen voorgelegd aan de minister van VROM over de Stellingnamebrief. De minister heeft de 68 vragen beantwoord bij brief van 19 november 2002.  Onder andere werd gevraagd naar de juridische status van de Stellingnamebrief. De minister antwoordde dat de Stellingnamebrief geen wettelijke status heeft en dat deze ook geen juridisch bindende werking naar andere overheden heeft. Wel heeft de brief een beleidsmatige betekenis. Daaraan wordt toegevoegd dat ruimtelijke plannen en initiatieven van andere overheden worden getoetst aan de PKB AcVinex, en ook aan deel 3 PKB Vijfde Nota Ruimtelijke Ordening, het Strategisch akkoord en de Stellingnamebrief.&#13;
&#13;
Slechts één vraag (nr. 23) gaat over grondbeleid: er is gevraagd of er niet door middel van beperking van regelgeving en procedures en een andere grondpolitiek ruimte voor voldoende bouwlocaties moet worden gereserveerd. De minister heeft in zijn antwoord verwezen naar de Nota Grondbeleid en de voorgenomen uitbreiding van het toepassingsbereik tot alle gemeenten van de Wvg.&#13;
&#13;
4.2.4	Voortgangsbrief Uitwerking Nota Grondbeleid&#13;
&#13;
In de zogenaamde 'Voortgangsbrief Uitwerking Nota Grondbeleid' d.d. 14 maart 2003  borduurt minister Kamp voort op de Voortgangsbrieven van maart 2002 en november 2001. Minister Kamp stelt in de brief de balans op te maken van de resultaten op het gebied van het grondbeleid tot dan toe. Eerst wordt ingegaan op wat volgens de minister tot nu toe al gerealiseerd is en daarna gaat hij in op de 'agenda'.&#13;
&#13;
Tot nu toe is naar de mening van de minister gerealiseerd:&#13;
–	Er bestaat brede overeenstemming over de uitgangspunten en hoofdlijnen van de Nota Grondbeleid.&#13;
–	Er is een Convenant Gemeentelijk Grondprijsbeleid gesloten tussen VNG (Vereniging Nederlandse Gemeenten), NVB (Nederlandse Vereniging Bouwbedrijven) en Neprom (vereniging van Nederlandse projectontwikkeling maatschappijen) d.d. december 2001.&#13;
–	In het kader van het bevorderen van de transparantie gaat vanaf 2004 een aparte paragraaf grondbeleid onderdeel uitmaken van de comptabiliteitsvoorschriften voor gemeenten en provincies.&#13;
–	De Wvg is met betrekking tot zelfrealisatie en optie- en koopovereenkomsten gerepareerd en er is een voorstel voor een verbreding van de Wvg voor het toepassen van de Wvg voor alle gemeenten in behandeling.&#13;
–	Het voorkeursrecht voor het Rijk op basis van de WAG wordt geactiveerd.&#13;
–	Er is aandacht besteed aan fiscaliteit en grondmobiliteit in de Nota 'Fiscaliteit, Landbouw en Natuurbeleid’.&#13;
–	De Raad voor Vastgoed Rijksoverheid is opgericht om het Rijks aan- en verkoopbeleid van vastgoed op elkaar af te stemmen, zodat het Rijk meer anticiperend zal aankopen.&#13;
–	Er hebben onderzoeken plaatsgevonden over de voor- en nadelen van verschillende openruimteheffingen.&#13;
–	Door in het wetsontwerp van de WRO een verjaringstermijn te introduceren voor het huidige artikel 49 WRO zal de omvang van planschadeclaims kunnen worden beperkt.&#13;
–	Voor de sanering van ongewenste bestemmingen is een studie verricht naar de kwantitatieve omvang van de problematiek.&#13;
&#13;
De minister concludeert dat een aanzienlijk deel van het actie- en wetgevingsprogramma is uitgevoerd en dat er nog een aantal acties op de agenda staat. Die agendapunten zijn:&#13;
–	Het oprichten van een kennis- en expertisecentrum grondbeleid, vooral gericht op kleine en middelgrote gemeenten.&#13;
–	Herziening van de Onteigeningswet. De wet zal daarbij worden gestroomlijnd en aangepast aan de Algemene wet bestuursrecht, gereed medio 2004.&#13;
–	Er wordt gewerkt aan vervolgacties uit het Convenant Gemeentelijk Grondprijsbeleid, zijnde de monitoring van het convenant, het sluiten van twee nieuwe convenanten over respectievelijk grondprijsbeleid bij Particulier Opdrachtgeverschap en Cascobouw en aan grondprijsbeleid ter stimulering van intensivering van bedrijventerreinen.&#13;
–	Stroomlijnen Wvg en bezien of het voorkeursrecht ook voor provincie en Rijk zal gaan gelden.&#13;
–	De fundamentele herziening van de WRO.&#13;
–	Onderzoeken naar concurrentiebevordering op ontwikkelingslocaties en stedelijke herstructurering zullen worden afgerond.&#13;
–	Het invoeren van de exploitatievergunning als nieuw instrument voor grondexploitatiekostenverhaal op marktpartijen en ten behoeve van locatiespecifieke kwaliteitseisen op basis van een kostentoedelingsplan respectievelijk een gronduitgifteplan. Wetsvoorstel gereed medio 2003.&#13;
&#13;
4.3	Het kabinet Balkenende II&#13;
&#13;
In het regeerakkoord van het kabinet Balkende II ‘Meedoen, meer werk, minder regels’  staat:&#13;
“In lijn met de zogenaamde Stellingnamebrief zullen, binnen de randvoorwaarden van bescherming van de natuurlijke leefomgeving en de rijksverantwoordelijkheid ter zake, meer ruimte en verantwoordelijkheid aan provincies en gemeenten worden gegeven. De afzonderlijke nota’s op desbetreffende onderdelen van ruimtelijk beleid zullen worden samengevoegd tot één nota Ruimte. Om sneller ruimtelijke ontwikkelingen te kunnen realiseren worden gestroomlijnde en daardoor kortere procedures ingevoerd (zoals de rijksprojectenprocedure). Een aldus dynamischer vormgegeven ruimtelijk instrumentarium draagt bij aan een daadkrachtig beleid voor milieu en natuur, platteland, landbouw en wonen.&#13;
De gemeenten in het landelijk gebied krijgen overeenkomstig de Stellingnamebrief meer mogelijkheden om te bouwen voor de natuurlijke bevolkingsaanwas, opdat er voldoende ruimte is voor werken en wonen, mede rekening houdend met de sociale samenhang in de gemeenten. De provincies geven op regionaal niveau de kaders aan.&#13;
Realisatie van de doelstellingen van de EHS in 2018 acht het kabinet van vitaal belang.&#13;
Van gemeenten en woningcorporaties wordt verwacht, dat zij in lijn met de door hen onderling gesloten convenanten, hun verantwoordelijkheid waarmaken voor een betekenisvolle verhoging van het bouwvolume in het algemeen en voor een extra inspanning in achterstandswijken in grote steden in het bijzonder. Het kabinet zal daaraan zijn bijdrage leveren door belemmeringen weg te nemen, onder andere in de Onteigeningswet, in de besluitvorming met betrekking tot infrastructurele ontsluiting en door schrapping van door wijkontwikkelingsmaatschappijen te betalen dubbele overdrachtsbelasting.”&#13;
&#13;
4.4	Introductiedossier 2003&#13;
&#13;
Na het aantreden van het kabinet Balkenende II is door het ministerie van VROM een Introductiedossier 2003 d.d. 15 mei 2003 "Dit is VROM" ten behoeve van de nieuwe minister en (oude) staatssecretaris opgesteld. &#13;
	Het introductiedossier bestaat uit subdossiers waarbij als één van de gezichtsbepalende dossiers van VROM is genoemd de Nota Ruimte (Vijfde Nota Ruimtelijke Ordening). Ten aanzien van het grondbeleid wordt aandacht besteed aan de onderwerpen:&#13;
a.	exploitatievergunning;&#13;
b.	Wvg en concurrentiebevordering op ontwikkelingslocaties;&#13;
c.	bovenplanse financieringsbronnen;&#13;
d.	stedelijke herverkaveling.&#13;
&#13;
Ad a.	Exploitatievergunning&#13;
Een voorontwerp van de Grondexploitatiewet, met bijbehorende Memorie van Toelichting zal april/mei 2003 aan de minister worden voorgelegd. Op ambtelijk niveau zal daarna overleg plaatsvinden met de andere betrokken ministeries, VNG, Neprom, Aedes en andere betrokken maatschappelijke organisaties. Het wetsontwerp zal volgens planning in augustus 2003 in de ministerraad kunnen worden behandeld, waarna advies bij de Raad van State zal worden ingewonnen en toezending aan de Tweede Kamer kan plaatsvinden. Afhankelijk van de mate waarin de planning haalbaar zal blijken, is invoering van de Grondexploitatiewet, als aanbouwwet van de WRO, denkbaar in 2005 of 2006. Besluitvorming is gewenst over de vraag of de lijn uit het thans in voorbereiding zijnde voorstel wordt voortgezet of dat een andere koers wordt gekozen.&#13;
&#13;
Ad b.	Wvg en concurrentie bevordering op ontwikkelingslocaties&#13;
Geconstateerd wordt dat verbreding van de Wvg kan rekenen op brede steun en dat het koppelen van een concurrentievoorwaarde aan uitgifte de door de gemeente (via de Wvg) verworven grond ingewikkeld is. De STEC-groep te Nijmegen  heeft hierna onderzoek gedaan. Er wordt gewerkt aan aanvullend onderzoek om tot gefundeerde beleidsvoorstellen te kunnen komen. Op basis van deze resultaten zal een kabinetsstandpunt worden bepaald, dat aan de Tweede Kamer kan worden voorgelegd. Eind 2003 wordt de nadere uitwerking van de denkrichtingen voor concurrentiebevordering verwacht, er is nog volop ruimte voor bijsturing.&#13;
&#13;
Ad c.	Bovenplanse financieringsbronnen&#13;
Het Rijk heeft veel ambities, maar steeds minder geld. Een mogelijke oplossing is het zoeken naar nieuwe (bovenplanse) financieringsbronnen. Daarbij kan het grondbeleid ingezet worden, via òf de kostenzijde òf waardestijging van de grond bij bestemmingswijzigingen.&#13;
	Er worden vijf potentiële bronnen onderscheiden:&#13;
1.	binnen één gemeente verevenen;&#13;
2.	bovenlokaal verevenen tussen gemeenten;&#13;
3.	bovenlokaal verevenen tussen gemeenten en particulieren;&#13;
4.	waardestijging grond bij bestemmingswijzigingen afromen;&#13;
5.	Ruimte voor ruimtebenadering.&#13;
Geconstateerd wordt dat deze mogelijke financieringsbronnen met uitzondering van de Ruimte voor ruimtebenadering volgens het huidige juridische systeem thans niet afgedwongen kunnen worden.&#13;
&#13;
Ad d.	Stedelijke herverkaveling&#13;
In 2002 is door Akro Consult onderzoek uitgevoerd onder de titel: 'Versnelling stedelijke herstructurering; uitbreiding grondslagen onteigeningswet en stedelijke herverkaveling'. Door de minister is naar aanleiding van dit onderzoek, met name in relatie tot de versnelling van de woningbouwproductie in het algemeen en die in het bestaand stedelijk gebied in het bijzonder, aangegeven dat hij vervolgonderzoek wil dat kan leiden tot invoering van het instrument Stedelijke herverkaveling. Het vervolgonderzoek is naar verwachting gereed in juni 2003. Omstreeks augustus 2003 zal een kabinetsstandpunt kunnen worden ingenomen, waarna de Tweede Kamer kan worden geïnformeerd en het wetgevingsproces kan worden gestart. De te wijzigen wetgeving zal waarschijnlijk grotendeels op het terrein van VROM (Wvg, Wet stedelijke vernieuwing, WRO, Woningwet) en gedeeltelijk op het terrein van Justitie (Onteigeningswet) liggen.&#13;
&#13;
4.5	Actuele stand van zaken van het feitelijke wetgevingsproces&#13;
&#13;
4.5.1	Wet voorkeursrecht gemeenten&#13;
&#13;
De Tweede Kamer heeft op 20 mei 2003, na de behandeling op 13 mei 2003, met algemene stemmen het wetsvoorstel tot verbreding van de werking van de Wvg aangenomen. Conform artikel 2 van het gewijzigd voorstel van wet zendt de minister binnen vier jaar na de inwerkingtreding van deze wet aan de Staten-Generaal een verslag over de doeltreffendheid en de effecten van de wet in de praktijk.&#13;
&#13;
4.5.2	Wet ruimtelijke ordening&#13;
&#13;
De ministerraad heeft begin mei 2003 ingestemd met een voorstel voor een nieuwe Wet ruimtelijke ordening en het wetsvoorstel op 16 mei 2003 aan de Tweede Kamer aangeboden.  Na behandeling in de Eerste en Tweede Kamer zal de wet naar verwachting eind 2004 in het Staatsblad worden gepubliceerd.&#13;
&#13;
4.5.3	Onteigeningswet&#13;
&#13;
Een wetsvoorstel tot de herziening van de Onteigeningswet is volgens een brief van de minister van VROM d.d. 19 mei 2003  thans in voorbereiding. De minister van Justitie is de eerst verantwoordelijke. Het ligt in het voornemen dit wetsvoorstel rond de jaarwisseling 2003/2004 aan de Raad van State voor te leggen om advies. Na advisering door de Raad en afhankelijk van de inhoud hiervan zal het wetsvoorstel kunnen worden ingediend.&#13;
&#13;
Voor de overige instrumenten zijn geen formele wetswijzigingprocedures opgestart.&#13;
&#13;
5.	Conclusies met betrekking tot de stand van zaken VAN het grondbeleid&#13;
&#13;
5.1	Conclusies&#13;
&#13;
1.	Geconstateerd kan worden dat de oorspronkelijke opzet om slechts aandacht te besteden aan knelpunten bij de feitelijke uitvoering van het grondbeleid in de afgelopen periode is losgelaten, waar met name de Tweede Kamer de behandeling een grondpolitieke lading heeft gegeven. Het valt daarbij op dat niet de moeite wordt genomen om de basale rechtspolitieke vragen te beantwoorden, maar dat wordt volstaan met niet onderbouwde stellingnames.  Als voorbeelden kunnen worden genoemd de behandeling van de Nota Grondbeleid in de Kamer en het bemoeilijken van zelfrealisatie door het aanpassen van de Wet voorkeursrecht gemeenten.&#13;
2.	Het ambitieuze tijdschema gevoegd bij de Nota Grondbeleid is nagenoeg voor geen enkel onderwerp gehaald. Dit geldt met name voor de integrale herzieningen van de WRO en de Ow.&#13;
3.	De vraag rijst in hoeverre het grondbeleid nog op de politieke agenda staat. In de laatste relevante beleidsstukken zoals de Begroting VROM 2003, de Stellingnamebrief en de laatste twee regeerakkoorden is nagenoeg geen expliciete aandacht aan dit onderwerp besteed. Mogelijk hangt dit samen met het verminderen van de hectiek op de grondmarkt. Als dat zo is, is er sprake van een interessante parallel met de jaren zeventig.&#13;
Ook toen gaven prijsstijgingen op de grondmarkt de politiek aanleiding tot een roep tot ingrijpen op de grondmarkt. Nadat de grondmarkt zichzelf corrigeerde, ebde de politieke belangstelling weg.&#13;
4.	De in de Voortgangsbrief d.d. 14 maart 2003 als gerealiseerd benoemde onderwerpen betreffen deels niet door VROM geëntameerde zaken (zoals het convenant Grondprijsbeleid gesloten tussen VNG, NVB en Neprom) en voor het overige betreft het voornamelijk uitgevoerde studies. Er is nog geen in de Nota voorgenomen aanpassing daadwerkelijk gerealiseerd in de zin dat het heeft geleid tot de beoogde verbetering van instrumentarium. Met als uitzondering die de regel bevestigt de aanpassing van artikel 10 Wvg. Het nieuwe uitgangspunt van de politiek ‘Beleid is uit, Uitvoering is in’, is nog niet waargemaakt.&#13;
5.	Het is inconsequent dat de Nota Grondbeleid als belangrijkste constatering doet dat er aandacht moet worden gegeven aan het beter toepassen van het bestaande instrumentarium (een conclusie die door de Tweede Kamer is onderschreven), doch dat in strijd daarmee alle aandacht van de politiek zich richt op het verbeteren en vernieuwen van het grondbeleidsinstrumentarium. Het is maar goed dat het maatschappelijk middenveld door het schrijven van boeken en artikelen en het geven van cursussen zelf zorgt voor het beter toepassen van het bestaande instrumentarium. De noodzaak voor het op te richten kenniscentrum grondbeleid is onveranderd aanwezig.&#13;
6.	Het is curieus dat wordt gepersisteerd bij het voornemen om het voorkeursrecht van het Rijk in het buitengebied in te voeren door middel van het activeren van de WAG (die overigens voor een heel ander doel was bedoeld). Curieus, omdat het gebeurt op het moment dat het Rijk zelf een aankoopstop voor grond heeft aangekondigd wegens budgettaire problemen, er een overaanbod van grond is en de prijzen aanzienlijk zijn gedaald. In plaats van praten over een voorkeursrecht (beleid) zou men beter gebruik kunnen maken van de mogelijkheden op de grondmarkt (uitvoering).&#13;
7.	Het is interessant om te zien hoe de redengeving voor wetgeving wordt aangepast aan wat klaarblijkelijk politiek haalbaar is. Zo werd bij de de facto invoering van de Wvg in 1996 aangegeven dat de wet slechts zeer beperkt, als een ultimum remedium zou worden toegepast. In de praktijk bleek daar niets van, aangezien nagenoeg alle gemeenten die daarvoor in aanmerking komen, er gebruik van maken. De wetgever pleit nu zelfs voor het geven van dit instrument aan alle gemeenten en aan het Rijk en de Provincie. Zonder het beantwoorden van de feitelijke vraag of de voordelen van het voorkeursrecht opwegen tegen de nadelen van de administratieve last, de maatschappelijke weerstand en de daarmee samenhangende vertraging.&#13;
8.	Te verwachten valt dat bij de behandeling van de integrale herziening van de Onteigeningswet een discussie zal ontstaan over zelfrealisatie. Hierbij zullen tegen elkaar afgezet worden enerzijds de door de Hoge Raad en de Kroon gegeven interpretatie dat een grondeigenaar die zelf of in samenwerking met een ontwikkelaar/bouwer wil realiseren een beroep op zelfrealisatie kan doen, tegen anderzijds de interpretatie die werd gehanteerd door een belangrijk deel van de Tweede Kamer bij de aanpassing van de Wvg, waarbij is uitgegaan van de veel strengere eis van het alleen door de juridische eigenaar zelf volledig realiseren.&#13;
9.	Het voornemen zoals verwoord in het Introductiedossier VROM tot het invoeren van de grondexploitatievergunning zal vanwege de complexiteit en de poging om alles te omvatten, onontkoombaar leiden tot veel bureaucratie, de noodzaak van verduidelijking door nieuwe jurisprudentie, verharding van standpunten en vertraging. Terecht is daarom in het Introductiedossier aan de nieuwe bewindsvrouw de vraag gesteld of de lijn van het thans in voorbereiding zijnde voorstel zal worden voortgezet of een andere koers wordt gekozen. Ons inziens is het veel praktischer om het nog steeds op tafel liggende voorstel van de VNG en Neprom voor een ‘smalle’ exploitatievergunning over te nemen in de vorm van het aan artikel 42 WRO (exploitatieverordening) en artikel 222 Gemeentewet (baatbelasting) toevoegen van de lijst met te verhalen kosten waarover VNG en Neprom al geruime tijd overeenstemming hebben bereikt. Het lijkt er op alsof de wetgever niet wil kiezen voor simpele oplossingen en nog steeds een te groot geloof heeft in de maakbaarheid van de samenleving. Een ander voorbeeld is de Pachtwet, waarbij de wetgever zegt te willen kiezen voor een integrale herziening, maar niets doet en waarbij de betrokken partijen met elkaar van mening zijn dat een aanpassing op een relatief gering aantal punten de wet weer voor het overgrote deel bruikbaar zou maken.&#13;
&#13;
5.2	Eindconclusie&#13;
&#13;
Al bij het begin van de discussie over grondbeleid, die heeft geleid tot de Nota Grondbeleid, is betoogd dat het eigenlijk gaat om geld.  Waarbij het huidige juridische systeem uitgaat van het alleen mogen verhalen van kosten van openbare voorzieningen en er anderzijds een roep is om over te gaan tot baatafroming bijvoorbeeld door middel van verevening.  Door het niet voeren van een discussie voor welk uitgangspunt gekozen wordt blijft deze spanning bestaan en is er de facto sprake van een salami tactiek richting verevening versus kostenverhaal. Zie hiervoor de discussie over zelfrealisatie en de beoogde verevening bij de grondexploitatievergunning. Dit is in strijd met de gerechtvaardigde en bestaande eisen van de samenleving om heldere en transparante standpunten en bijbehorende wetgeving. Het is aan de politiek om aan deze eisen te voldoen.&#13;
&#13;
</content><legacyfootnotes>* Ir. C.A.C. Westendorp-Frikkee en Mr P.S.A. Overwater zijn werkzaam bij Overwater Grondbeleidadviesbureau&#13;
en Overwater Rentmeesterkantoor te Strijen, zie www.overwater.nl.&#13;
1. TK 2000-2001, 27 581 nr. 2.&#13;
2. TK 2000-2001, 27 578, nr. 1.&#13;
3. P.S.A. Overwater, Naar een sturend (gemeentelijk) grondbeleid, wie de grond heeft, die bouwt, Kluwer,&#13;
2002, p. 28-34.&#13;
4. Interdepartementaal Beleidsonderzoek Grondbeleid (IBO), Eindrapport Grond voor beleid, juli 2000.&#13;
5. Op grond van nieuw beleid, Nota Grondbeleid, Ministerie van VROM, januari 2001, p. 121-128.&#13;
6. Kamerstuk 27 581 nrs. 14, 16 en 17.&#13;
7. Kamerstuk 27 581, nr. 15.&#13;
8. Voorstel van wet van de leden Depla, Ravestein, Van Wijmen, Duivesteijn en Biesheuvel tot wijziging&#13;
van onder andere de artikelen 10 en 26 van de Wet voorkeursrecht gemeenten in verband met het tegengaan&#13;
van de ontwijking van het voorkeursrecht voor gemeenten bij de verwerving van onroerende&#13;
zaken. Vergaderjaar 2000/2001, nummer 27 750, nr. 1.&#13;
9. TK 2001-2002, 28 236, nrs. 1-2.&#13;
10. Nota fundamentele herziening Wet op de Ruimtelijke Ordening, TK 1999-2000, 27 029, nr. 2.&#13;
11. Zie www.vrom.nl.&#13;
12. Kamerstuk 28 667, nr. 1.&#13;
13. Kamerstuk 28 667, nr. 2.&#13;
14. Kamerstuk 27 581, nr. 17.&#13;
15. Hoofdlijnenakkoord voor het kabinet CDA, VVD, D66 d.d. 16 mei 2003.&#13;
16. Te downloaden via www.vrom.nl/docs/introductiedossier2003.pdf.&#13;
17. Concurrentiebevordering op ontwikkellocaties, advies aan het Ministerie van VROM cs d.d. 5 april&#13;
2002, Stec-Groep, KUN en bureau Overwater.&#13;
18. Kamerstuk 28 916, nr. 1-2.&#13;
19. Kamerstuk 28 236, nr. 8.&#13;
20. M.R.J.N. Schlössels merkt in zijn noot onder het arrest HR inzake Nunspeet daarover op: “… daarnaast&#13;
is er de, tot nu toe goeddeels gemeden rechtsgronddiscussie … een afgewogen ingrijpen van de&#13;
wetgever behoort niet alleen een duidelijke wettelijke grondslag te creëren (legaliteit, rechtszekerheid,&#13;
maar ook een juridische rechtvaardiging te geven voor)”, M.R.J.N. Schlössels, Gst. 2003, 7187, 15 juli&#13;
2003, 153e jaargang, p. 342.&#13;
21. P.S.A. Overwater, Naar een sturend (gemeentelijk) grondbeleid, uitgave van NCO-NCW, AVBB en&#13;
Neprom, 1999.&#13;
22. Aan wie komt de meerwaarde van grond toe in relatie tot een planologische bestemmingswijziging?&#13;
P.S.A. Overwater, p. 47-56 in: ‘Natuurlijk van belang’, Van Wijmen bundel; red. Van Ravels/Van Voorst&#13;
van Beest, Kluwer, 2003.</legacyfootnotes><footnotes><footnote/></footnotes><auteurs>ir. C.A.C. Westendorp-Frikkee en mr P.S.A. Overwater</auteurs><published>2003-10-01 00:00:00</published><modified>2003-10-01 00:00:00</modified><editiondate>2003-10-01</editiondate><htmlpath>https://denhollander.info/artikel/4546</htmlpath></article>
</articles></edition>