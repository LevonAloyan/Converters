<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2013</searchword><id>10465</id><udhid>UDH:TvAR/10465</udhid><titel>De gebrekenregeling: invloed van de planologie. Het huur- en pachtrecht vergeleken</titel><searchwords><searchword>TvAR 4/2013</searchword><searchword>UDH:TvAR/10465</searchword></searchwords><attachments><attachment><name>TvAR2013_04_02_De_gebrekenregeling.pdf</name><extention>pdf</extention><url>https://denhollander.info/download/8982/ci</url></attachment></attachments><inleiding>1. Verhouding huurrecht / pachtrecht&#13;
Wanneer planologische regelgeving het door verpachter en pachter overeengekomen gebruik niet toestaat, kan dat kwa­lificeren als een gebrek aan het pachtobject. In dat geval is het niet uitgesloten dat de pachter uit hoofde van wanpresta­tie de overeenkomst kan ontbinden en/of schadevergoeding kan vorderen.&#13;
Omdat de wetgever ter zake van verschillende onderdelen van het pachtrecht inhoudelijk aansluiting heeft gezocht bij het huurrecht,1 kan huurgerelateerde rechtspraak doorwer­ken in het pachtrecht. Huurgerelateerde arresten met de ge­brekenregeling van art. 7:204 e.v. BW als onderwerp kunnen de uitleg van de gebrekenregeling in de pachttitel beïnvloe­den (art. 7:337 e.v. BW).&#13;
Pacht is geen huur,2 maar wel daarmee vergelijkbaar. Al bij de totstandkoming van de Pachtwet (Pw) in 1958 bestond het voornemen de pacht op den duur in het BW op te nemen en het voorontwerp van het BW (1972) bevatte pachtrecht dat nauw verwant was aan het huurrecht.3 Bij de invoering van titel 7.5 is zoveel mogelijk aansluiting gezocht bij titel 7.4.4 Een gevolg hiervan is dat met name de huidige gebre­kenregeling afwijkt van de gebrekenregeling zoals de Pacht­wet die kende.&#13;
Voor een goed begrip van de gebrekenregeling volgt hier de tekst van art. 7:204 BW:&#13;
‘1. De verhuurder heeft met betrekking tot gebreken van de zaak de in deze afdeling omschreven verplich­tingen. 2. Een gebrek is een staat of eigenschap van de zaak of een andere niet aan de huurder toe te rekenen om­standigheid, waardoor de zaak aan de huurder niet het genot kan verschaffen dat een huurder bij het aangaan van de overeenkomst mag verwachten van een goed onderhouden zaak van de soort als waarop de overeen­komst betrekking heeft. 3. Een feitelijke stoornis door derden zonder bewering van recht als bedoeld in artikel 211 en een bewering van recht zonder feitelijke stoornis zijn geen gebreken in de zin van lid 2.’&#13;
Art. 7:337 is mutatis mutandis gelijkluidend.&#13;
In paragraaf 2 volgt een behandeling van recente huurarres­ten. De achterliggende (feitelijke) problematiek van de ar­resten is vergelijkbaar, maar de beoordeling daarvan ver­schilt omdat de bij de huurovereenkomsten betrokken partijen andere afspraken hadden gemaakt. In paragraaf 3 wordt bezien of en, zo ja, in hoeverre deze arresten relevant zijn voor het pachtrecht.&#13;
</inleiding><content>2. Recente huurarresten&#13;
2.1 Arrest ‘Bent Sports/Grand Café du Sport’5&#13;
In de zaak Bent Sports/Grand Café du Sport oordeelt het hof dat aan het door Grand Café du Sport gehuurde object een gebrek kleefde, dat ernstig genoeg was om de door Grand Café du Sport ingeroepen ontbinding te rechtvaardigen.&#13;
Wat was er gebeurd? Bent Sports had een op een sport­park in de gemeente Zevenaar gelegen kantine/bedrijfsruim­te verhuurd als ‘grand café c.q. horecabedrijf’. De huurder zou het object exploiteren conform de gemeentelijke hore­ca-/gebruiksvergunning. Bent Sports wist dat Grand Café du Sport in het gehuurde onder meer bedrijfsfeesten, kinder­feesten, darttoernooien en kaarttoernooien zou organiseren. Grand Café du Sport vroeg bij het college van burgemeester en wethouders (B&amp;W) een exploitatievergunning aan. Deze werd geweigerd, omdat de Algemene Plaatselijke Verorde­ning bepaalde dat het bestemmingsplan bij het verlenen van een dergelijke vergunning relevant is en dat het gebruik van het gehuurde ondergeschikt zou moeten blijven aan de vi­gerende bestemming ‘Sport- en recreatiegebied’. Wellicht vond B&amp;W dat Grand Café du Sport haar activiteiten beter in een horecagelegenheid met een ‘volwaardige’ horecabe­stemming kon uitoefenen dan in een op een sportpark gele­gen kantine.&#13;
Onder verwijzing naar de parlementaire geschiedenis6 over­weegt het hof dat ook een gebruiksbeperkend wettelijk voor­schrift een gebrek in de zin van art. 7:204 BW kan opleve­ren. Omdat het gehuurde aan de huurder niet het genot kon verschaffen dat op grond van de overeenkomst mocht wor­den verwacht, schoot de verhuurder tekort in zijn verplich­tingen. Dat B&amp;W (nog) niet had besloten tot handhaving van het bestemmingsplan en (nog) niet tegen het illegale ge­bruik had opgetreden is volgens het hof niet van belang. Het &#13;
hof oordeelt dat van de huurder niet mag worden verwacht te handelen in strijd met publiekrechtelijke voorschriften door het overeengekomen gebruik voort te zetten.7 Grand Café du Sport heeft de huur gerechtvaardigd kunnen ontbin­den, Bent Sports is gehouden geleden schade te vergoeden. &#13;
2.2 Arrest ‘Verbo’ &#13;
In de zaak Verbo8 deed zich een soortgelijk geval voor. Ver­bo verhuurde een bedrijfsruimte en wist dat de huurder deze zou gaan gebruiken als een ‘artiesten boekings- en bemidde­lingsbureau alsmede een muziekstudio annex oefenruimte’. Verbo had de huurder meegedeeld dat ten aanzien van het huurobject maatregelen getroffen zouden moeten worden om eventuele geluidsoverlast tegen te gaan. &#13;
Na ontvangst van verschillende klachten sommeerde de po­litie de huurder de geluidsoverlast te beëindigen. Daarna liet de gemeente aan de huurder weten dat het gebruik van het object niet conform het bestemmingsplan was. De gemeen­te bleek niet bereid een ontheffing van het bestemmingsplan te verlenen. &#13;
Deze zaak pakt heel anders uit dan het hierboven aange­haalde arrest ‘Bent Sports’. Bepalend daarbij is dat Verbo met de huurder overeengekomen was dat het gehuurde uit­sluitend conform het bestemmingsplan mocht worden ge­bruikt. Daarnaast waren de ‘Algemene Bepalingen Huur­overeenkomst Kantoorruimte’9 (bedrijfsruimte in de zin van art. 7:230a BW) op de overeenkomst van toepassing ver­klaard. Art. 6.7 hiervan bepaalde -samengevat en voor zo­ver hier relevant- dat de huurder het bestemmingsplan moet inzien en indien nodig zelf voor ontheffingen en vergunnin­gen moet zorgen. Het hof oordeelt dat de huurder zodoende heeft aanvaard dat een ‘tegenvaller’ voor zijn risico zou zijn. &#13;
Dat partijen de planologische situatie niet uitdrukkelijk had­den besproken acht het hof niet bepalend. Wel laat het hof meewegen dat Verbo haar huurder van tevoren had gewe­zen op mogelijke complicaties aangaande geluidsnormen, wat (volgens het hof) voor de huurder aanleiding had moe­ten zijn daaromtrent navraag te doen, ‘waarbij het bestem­mingsplan zonder twijfel snel aan de orde zou zijn geko­men’. De huurder had dan een voorbehoud kunnen maken of van de overeenkomst kunnen afzien. Volgens het hof geldt ook voor onervaren huurders van bedrijfsruimte dat zij zich er zelfstandig van moeten vergewissen of zij over de beno­digde vergunningen/ontheffingen beschikken.10 Het hof oor­deelt dat Verbo geen verwijt treft ter zake van het niet inwin­nen van informatie of het doen van onderzoek naar de vraag of de door de huurder voorgenomen activiteiten binnen het bestemmingsplan pasten.11 &#13;
2.3 Regelend recht &#13;
De gebrekenregeling is van regelend recht, zodat partijen daarvan mogen afwijken.12 De omstandigheden van het ge­val zijn zeer bepalend voor beantwoording van de vraag bij wie het risico ligt. Partijen kunnen onderling bepalen wie het risico van met planologische regelgeving strijdig gebruik draagt. &#13;
Afgaande op ’s Hofs overweging in ‘Verbo’ dat ook voor onervaren huurders van bedrijfsruimte geldt dat zij zich er zelfstandig van moeten vergewissen of zij over de benodig­de vergunningen/ontheffingen beschikken zou men tot een andere conclusie kunnen komen. Deze overweging staat echter niet op zichzelf. Het hof hecht er waarde aan dat par­tijen de verantwoordelijkheid voor het voldoen aan ge­meentelijke eisen en het initiatief voor eventueel onder­zoek daarnaar nadrukkelijk bij de huurder hadden gelegd, dat de huurder daarbij een voorbehoud had kunnen maken. De huurder had het contract 10 dagen onder zich gehou­den alvorens het te ondertekenen. Ook kent het hof beteke­nis toe aan het feit dat een medewerker van Verbo niet wist van de strijd met het bestemmingsplan. Wellicht is de door het hof genoemde vergewisplicht van de huurder bedoeld als ontkrachting van de standpunten van de huurder dat Ver­bo er rekening mee had moeten houden dat hij (de huur­der) geen professionele huurder was en dat een verhuurder een verplichting zou hebben om de huurder tegen beginners­fouten in hun bedrijfsvoering te beschermen. Mijns inziens heeft het hof niet bedoeld dat (bij huur van bedrijfsruim­te) het risico van strijd met het bestemmingsplan per defini­tie bij de huurder ligt als partijen die problematiek niet heb­ben besproken.Een andere conclusie zou overigens voor een deel niet stroken met ‘Bent Sports’ en het hierna te behande­len arrest.13 Bij behandeling van dit soort kwesties zal aan­dacht moeten worden geschonken aan de vraag of het over­eengekomen gebruik legaal is. &#13;
In het arrest ‘Nieuwenburg/Kopal’14 betrof het een ruim­te die als showroom was verhuurd, terwijl het bestemmings­plan zodanig gebruik niet toestond. Het (oude) ROZ-mo­del ‘winkelruimte’ was van toepassing, dat bepaalde dat de huurder verantwoordelijk was voor vereiste ontheffingen/ vergunningen en een onderzoeksplicht had. Het hof oordeel­de dat de verhuurder op deze bepalingen geen beroep kon doen, omdat dit tot het onaanvaardbare resultaat zou lei­den dat hij zich eenzijdig en zonder nadeel zou kunnen ont­trekken aan zijn ‘hoofdverplichting’ (het verhuren van een showroom).15 Als de betrokken partijen besproken zouden hebben dat het voorgenomen gebruik van overheidswege wellicht niet zou zijn toegestaan (zoals in ‘Verbo’, waar de huurder was gewezen op mogelijke complicaties aangaande geluidsnormen), was het arrest wellicht anders uitgevallen. &#13;
3. Toepasbaarheid op het pachtrecht &#13;
Deze jurisprudentie is met inwerkingtreding van titel 7.5 ook toepasbaar op pachtovereenkomsten. Te denken valt bij­voorbeeld aan een pachtovereenkomst die betrekking heeft op een perceel tuinland. Als het ter plaatse geldende bestem­mingsplan onder de bestemming ‘Agrarisch’ functieaandui­dingen16 kent, maar aan het perceel slechts de agrarische bestemming toekent (dus zonder een functieaanduiding) is het niet denkbeeldig dat B&amp;W handhavend zal optreden als de pachter het perceel (geheel conform de overeenkomst) ge­bruikt voor de bollenteelt. &#13;
Een ander voorbeeld is het pachten van een koude kas die is opgericht in strijd met het bestemmingsplan. Mede gezien het door provincies en gemeenten met betrekking tot kassen­complexen gevoerde concentratiebeleid is het niet ondenk­baar dat dan een handhavingsprocedure zal worden gestart. &#13;
Of denk aan het door de gemeente Nijmegen uitgevaardigde verbod op het verbouwen van genetisch gemodificeerde ge­wassen.17 Bij een dergelijk gemeentelijk ‘speerpunt’ valt te verwachten dat tegen illegaal gebruik handhavend zal wor­den opgetreden. &#13;
De gebrekenregeling in de Pachtwet zag er anders uit. Eerst volgt hier een behandeling van de gebrekenregeling zoals die gold ten tijde van de Pachtwet, vervolgens wordt inge­gaan op de relevantie van de huurarresten voor het huidige pachtrecht. &#13;
3.1 Art. 24 Pw &#13;
De gebrekenregeling van art. 24 lid 1 Pw (oud) luidde: &#13;
‘De verpachter moet instaan voor alle gebreken van het verpachte, welke de pachter niet kon kennen en welke deze in het genot daarvan belemmeren.’ &#13;
Blijkens het arrest Gordijn-Ploegmakers/Van Eerd-Zegers18 kwalificeerde een beperking in de gebruiksmogelijkheden die voortvloeide uit publiekrechtelijke regelgeving niet als een gebrek in de zin van dit artikel. In die zaak betrof het verpachte varkensstallen die op basis van de Hinderwet ver­gunningplichtig waren. Die vergunning was niet verleend, maar omdat dit het gebruik van de stallen zelf niet belem­merde oordeelde de pachtkamer dat art. 24 niet van toepas­sing was.19 Met andere woorden: volgens het hof betekende een beperking anders dan een beperking van de stoffelijke toestand in het licht van art. 24 Pw geen gebrek. &#13;
Art. 24 lid 2 Pw bepaalde dat de pachter, wanneer het ge­pachte een gebrek bevatte, verlaging van de pachtprijs kon vorderen of de pacht buitengerechtelijk kon ontbinden.20 Lid 3 bevatte voor deze acties een verjaringstermijn van 6 maan­den na het moment waarop de pachter het gebrek had kun­nen ontdekken. Deze verjaringstermijn vindt men niet terug in titel 7.5 omdat de wetgever deze wegens het moeilijk te bepalen aanvangsmoment onwenselijk achtte. Ook strookte een dergelijke bepaling niet met het huurrecht.21 &#13;
3.2 Huidig pachtrecht &#13;
3.2.1 Art. 7:337 BW &#13;
Het toepassingsbereik van art. 7:337 BW is ruimer dan dat van art. 24 Pw (oud). In de Memorie van Toelichting wordt overwogen dat er sprake is van een gebrek als het gepach­te aan de pachter niet het genot verstrekt dat hij bij het aan­gaan van de overeenkomst mocht verwachten.22 Gebreken kunnen dan ook immaterieel/niet-stoffelijk van aard zijn. De verpachter en derden mogen het genot van de pachter niet verstoren.23 Wanneer bijvoorbeeld een derde een hem toe­komend recht uitoefent dat de pachter bij het aangaan van de overeenkomst niet kende en ook niet behoefde te ken­nen, kleeft er een gebrek aan het gepachte. Volgens de wet­gever bestaat er geen verschil tussen genotverschaffing, on­derhoud, herstel van gebreken en noodzakelijke reparaties omdat deze dingen in de praktijk niet van elkaar te scheiden zouden zijn.24 &#13;
In vergelijkbare zin bepalen in titel 7.1 BW (koop) art. 7:15 lid 1 BW dat de verkoper het verkochte moet overdragen ‘vrij van alle bijzondere lasten en beperkingen, met uitzon­dering van die welke de koper uitdrukkelijk heeft aanvaard’ en art. 7:17 lid 1 BW dat ‘(…) De koper mag verwachten dat de zaak de eigenschappen bezit die voor een normaal gebruik daarvan nodig zijn en waarvan hij de aanwezig­heid niet behoefde te betwijfelen, alsmede de eigenschappen die nodig zijn voor een bijzonder gebruik dat bij de over­eenkomst is voorzien’. Bestemmingsplanproblematiek wordt als potentieel rechtsgebrek (een ‘last of beperking’) beheerst door art. 7:15 BW.25 Onder welke omstandigheden er spra­ke is van een bijzondere last, valt niet in zijn algemeenheid te zeggen.26 Discussies hieromtrent worden geplaatst in de sleutel van de mededelingsplicht van de verkoper en de on­derzoeksplicht van de koper. Hiertussen bevindt zich een grijs gebied, waarin de omstandigheden van het geval van groot belang zijn. Een van de relevante aspecten is de pro­fessionaliteit van partijen en de vraag of zij door een des­kundige werden bijgestaan.27 &#13;
Terug naar het pachtrecht. Ook de pachter heeft een onder­zoeksplicht. Daartegenover staat een spreekplicht van de verpachter. De grens tussen deze verplichtingen wordt be­paald door de redelijkheid en billijkheid.28 Art. 7:337 BW, dat ex art. 68a Overgangswet NBW onmiddellijke werking toekomt, bepaalt dat naar huidig recht onder een gebrek niet alleen valt te verstaan een staat of eigenschap van de ver­pachte zaak, maar ook ‘een andere niet aan de pachter toe te rekenen omstandigheid’. Deze aanvulling is overgenomen uit het huurrecht. In de hiervoor behandelde huurarresten kan (behoudens cassatie) een onderbouwing worden gevon­den van de opmerking van Heisterkamp bij art. 3:337 BW29 dat het begrip ‘gebrek’ niet alleen betrekking heeft op de stoffelijke toestand van de zaak. De omstandigheid dat het gepachte een planologische bestemming heeft die het over­eengekomen gebruik niet toestaat, kan kwalificeren als een gebrek. &#13;
Wanneer de pachtkamer een concrete situatie met betrek­king tot deze problematiek voorgelegd krijgt zullen de fei­ten en omstandigheden, bezien in samenhang met de eisen van redelijkheid en billijkheid van groot belang zijn bij be­antwoording van de vraag hoe de mededelingsplicht van de verpachter en de onderzoeksplicht van de pachter zich tot el­kaar verhouden. Waarschijnlijk zal de nodige aandacht wor­den besteed aan de hoedanigheid van partijen. Het zal voor de omvang van de onderzoeksplicht van de pachter (zijnde een agrarisch ondernemer, zie ook paragraaf 3.2.4) niet om het even zijn of hij bijvoorbeeld met een niet-beroepsmati­ge verpachter dan wel met een professionele verpachter te maken heeft. Ook kan van belang zijn of partijen bij het tot stand komen van de overeenkomst werden bijgestaan door een deskundige.30 &#13;
3.2.2 Ontbinding, herstel van gebreken, schadevergoeding &#13;
De verpachter is in beginsel verplicht om eventuele gebre­ken op verlangen van de pachter te verhelpen. In beginsel, want dit geldt bijvoorbeeld niet als het kleine gebreken be­treft, als herstel onmogelijk is, wanneer herstel uitgaven vergt die in de gegeven omstandigheden niet redelijk zijn, of wanneer partijen anderszins zijn overeengekomen. Indien de verpachter nalaat het gebrek herstellen terwijl hij wel een plicht tot herstel heeft, kan de pachter het gebrek zelf her­stellen en de (redelijk gemaakte) kosten bij de verpachter in rekening brengen (art. 7:339 BW).31 &#13;
Naar mijn mening is strijd met het bestemmingsplan niet snel een klein gebrek, maar (in potentie) een van de grootst voorstelbare gebreken. Immers, als gevolg van een succes­volle handhavingsactie zal de pachter het illegale gebruik moeten staken. &#13;
De verpachter en de pachter kunnen pogen de strijd met de planologie op te heffen door het bevoegd gezag te verzoeken het gebruik te legaliseren (bijvoorbeeld middels een bestem­mingsplanwijziging of het verlenen van een omgevingsver­gunning ex art. 2.12 Wet algemene bepalingen omgevings­recht). Het bevoegd gezag heeft op dit punt echter een ruime discretionaire bevoegdheid en het is niet altijd mogelijk il­legaal gebruik te legaliseren. In beginsel kan geen van de bij de pacht betrokken partijen een wijziging van het be­stemmingsplan afdwingen. Als de verpachter (alsnog, bij­voorbeeld na door de pachter in gebreke te zijn gesteld) wil nakomen door te presteren zoals van hem mag worden ver­wacht, is het niet uitgesloten dat hij daartoe niet in staat is. Als het bevoegde gezag wel medewerking verleent is de verpachter in beginsel verplicht eventueel daaraan verbon­den kosten te dragen. &#13;
In lijn met voornoemde jurisprudentie kan van de pachter in beginsel niet worden verlangd te handelen in strijd met de bestemming. Wanneer strijd met planologische regelgeving een gebrek is kan de pachter naar mijn mening ontbinding van de pacht vorderen, ook wanneer er geen handhaving dreigt. De pachter is dan niet verplicht eerst te pogen het ge­brek te (laten) herstellen. Uit art. 7:343 BW vloeit voort dat de verpachter en de pachter onder omstandigheden de pacht (buitengerechtelijk) kunnen ontbinden.32 Het valt overigens niet uit te sluiten dat zo’n ontbindingsactie niet slaagt wan­neer de partij die de ontbinding inroept bij het aangaan van de overeenkomst wist van (de complicaties voortvloeiende uit) de strijd met het bestemmingsplan. Het is dan immers nog maar de vraag of het pachtobject een gebrek kent en (zo ja) of dit gebrek het genot dat de pachter mocht verwachten onmogelijk maakt. &#13;
De verpachter is onder omstandigheden verplicht de door de pachter wegens een gebrek geleden schade te vergoeden. Dat kan bijvoorbeeld het geval zijn wanneer de verpachter op de hoogte was (of had moeten zijn) van strijd met de pla­nologische bestemming, of wanneer hij de pachter tegen be­ter weten in heeft meegedeeld dat derden het gebruik van het gepachte niet zouden kunnen belemmeren (art. 7:341 BW). Het valt niet uit te sluiten dat een rechter in dergelijke gevallen oordeelt dat de verpachter verplicht was onderzoek te doen naar de toelaatbaarheid van het voorgenomen ge­bruik en de pachter daarover te informeren, al was het maar omdat bij de verpachter enige bekendheid met het pachtob­ject mag worden verondersteld. Echter, wanneer de pachter reden zou (moeten) hebben gehad om te twijfelen aan de le­galiteit van het voorgenomen gebruik en/of mededelingen van de verpachter daaromtrent, maar desondanks geen nader onderzoek heeft ingesteld, is het nog maar de vraag of aan het pachtobject een gebrek kleeft en zo ja of de verpachter eventuele schade zou moeten vergoeden. &#13;
Stel, de verpachter weet dat het overeengekomen gebruik il­legaal is maar informeert de pachter niet. Vervolgens treedt het bevoegd gezag handhavend op tegen het illegale ge­bruik. Het gevolg is dat de pachter het perceel niet meer conform de pachtovereenkomst kan gebruiken, waardoor hij schade kan lijden. Er zou over getwist kunnen worden of art. 7:341 BW in die situatie toegepast kan worden. Het arti­kel ziet immers op schade die door het gebrek wordt veroor­zaakt,33 terwijl de door de pachter geleden schade een uit­vloeisel is van de handhavingsactie. &#13;
Als voorbeeld van schade die op basis van art. 7:341 BW vergoed moet worden noemt Heisterkamp schade aan be­drijfsvoorraden door een lekkend dak.34 Uiteraard veroor­zaakt dit (stoffelijke) gebrek uit zichzelf nog geen water­schade, daarvoor is (bijvoorbeeld) een regenbui nodig. Ook als strijd met het bestemmingsplan wordt geconstateerd -en aangenomen dat dit een (immaterieel) gebrek is- vloeit uit dit gebrek niet per definitie schade voort. Een succesvol­le handhavingsactie kan dan wel tot schade leiden. Het is niet uitgesloten dat een rechter oordeelt dat deze schade niet op grond van art. 7:341 BW op de verpachter verhaald kan worden. Mogelijk bieden meer algemene schadebepalingen als art. 6:74 en 6:75 BW een aanknopingspunt om door de pachter geleden schade op grond van een tekortkoming van de verpachter aan laatstgenoemde toe te rekenen. &#13;
3.2.3 Verleggen van het risico &#13;
Aangenomen mag worden dat van art. 7:337 BW kan wor­den afgeweken in die zin dat partijen overeenkomen dat eventuele strijd met planologische regelgeving niet zal kwa­lificeren als een gebrek. Dit kan worden afgeleid uit art. 7:399 BW, dat art. 7:337 BW niet noemt als een bepaling met een dwingendrechtelijk karakter. &#13;
De wetgever merkt hierover op dat ook door uitleg van de overeenkomst (aan de hand van de maatstaven van redelijk­heid en billijkheid, art. 6:248 BW) kan worden bepaald wel­ke gebreken als ‘gebrek’ in de zin van art. 7:337 BW gel­den. 35 &#13;
Het kan voor de verpachter verkeerd aflopen als het hier be­doelde risico middels algemene voorwaarden bij de pachter wordt gelegd. Dit kan het geval zijn wanneer laatstgenoem­de daarop niet bedacht hoefde te zijn (bijvoorbeeld vanwe­ge het bijzondere deel van de overeenkomst of communica­tie met de verpachter). De mogelijkheid bestaat dan dat de rechter bepaalt dat de verpachter het risico draagt (zie bij­voorbeeld Nieuwenburg/Kopal, waar de verhuurder geen be­roep toekwam op de algemene voorwaarden waarin het risi­co bij de huurder was gelegd). &#13;
Overigens geldt in het pachtrecht, net als in het huurrecht en andere rechtsgebieden, dat bepalingen in algemene voor­waarden (al of niet buitengerechtelijk) vernietigbaar zijn wanneer deze voor de wederpartij (meestal de pachter of de huurder) onredelijk bezwarend zijn.36 Art. 6:233 sub a BW noemt daarvoor als een van de relevante omstandigheden ‘de overige inhoud van de overeenkomst’.37 Het is niet uit­gesloten dat een door de pachter ingestelde vordering tot vernietiging van een in algemene voorwaarden opgenomen beding dat het hier bedoelde risico bij de pachter legt wordt toegewezen, omdat het (in die situatie) aangemerkt moet worden als een onredelijk bezwarend beding in de zin van art. 6:233 BW. &#13;
Een beding tot verlegging van dit risico dat niet in algemene voorwaarden, maar bijvoorbeeld in de overeenkomst is op­genomen is ook niet per definitie ‘safe’. Het is niet uitgeslo­ten dat die bepaling de rechterlijke toets niet zal doorstaan omdat de bepaling op onaanvaardbare wijze afbreuk doet aan de hoofdverplichting van de verpachter.38 &#13;
3.2.4 Goedkeuring door de grondkamer &#13;
De wetgever heeft partijen aldus (geheel in lijn met het huurrecht) de mogelijkheid gelaten om een eigen invulling te geven aan het begrip ‘gebrek’. De pachter kan zich jegens de verpachter verplichten te handelen in strijd met het be­stemmingsplan en het bijbehorende handhavingsrisico te ac­cepteren. &#13;
Deze pachtovereenkomst behoeft goedkeuring van de grondkamer.39 Bij de beantwoording van de vraag of de be­paling waarbij het hier bedoelde risico bij de pachter is ge­legd een buitensporige pachtersverplichting in de zin van art. 7:319 lid 1 sub b BW is, zou de grondkamer kunnen be­trekken de vraag in hoeverre de pachter zich bewust is van dat risico en de gevolgen die daaruit voort kunnen vloeien. Het begrip ‘buitensporige verplichtingen’ moet beperkt wor­den opgevat. Alleen ‘waarlijk excessieve verplichtingen’ ko­men niet voor goedkeuring in aanmerking.40 Indien de pach­ter (een ondernemer die bedrijfsmatig landbouwactiviteiten ontplooit) de strijd met het planologisch regime en een daar­uit voortvloeiend handhavingsrisico voor lief neemt ligt het minder voor de hand dat de grondkamer zijn goedkeuring onthoudt dan wanneer de pachter niet wist van de strijdig­heid met planologische regelgeving en/of het handhavingsri­sico. Let wel: goedkeuring is een administratieve handeling en staat een afzonderlijke toets door de pachtrechter niet in de weg. &#13;
3.2.5 Pachtprijs &#13;
Een en ander sluit niet uit dat, wanneer de pacht daadwer­kelijk strijdig is met het planologisch regime, dit conse­quenties kan hebben voor de pachtprijs. Bij geliberaliseerde overeenkomsten kunnen partijen dit zelf bepalen, bij regu­liere overeenkomsten kan de grondkamer dit element be­trekken in de prijstoets. De grondkamer zou het door de pachter aanvaarde risico kunnen beschouwen als een bij­komstige pachtersverplichting die gezien de ‘communice­rende vaten’ de hoogte van de pachtprijs drukt.41 Het is ech­ter niet onaannemelijk dat een pachter in het kader van zijn bedrijfsvoering bewust risico’s neemt door te betalen voor bedrijfsruimte (een pachtobject) terwijl het overeengekomen gebruik daarvan illegaal is. Een pachter kan hiertoe bijvoor­beeld besluiten wanneer bekend is dat de gemeente waarin het object zich bevindt slechts in uiterste gevallen handha­vend optreedt en/of de pachter niet verwacht dat derden bij de gemeente om handhaving zullen verzoeken. Het is in die situaties nog maar de vraag of de pachter dan aanvullende bescherming of prijsvoordelen zou moeten genieten. &#13;
4. Slot &#13;
Om problemen te voorkomen is het zowel de verpachter als de pachter aan te bevelen om te onderzoeken of het (voor­ziene) gebruik overeenstemt met planologische regelgeving. Bij gebruik in strijd met het bestemmingsplan was het altijd al mogelijk dat de gemeente een handhavingsactie zou star­ten. Het verruimde begrip ‘gebrek’ kan resulteren in com­plicaties tussen pachter en verpachter. Wanneer het ontstaan van problemen niet uitgesloten kan worden kunnen partij­en overeenkomen dat de pachter dit risico accepteert. Het is dan aanbevelenswaardig dat schriftelijk en zo concreet mo­gelijk wordt vastgelegd welk risico de pachter aanvaardt, bij voorkeur niet in algemene voorwaarden. &#13;
&#13;
&#13;
­&#13;
</content><legacyfootnotes>* Richard van Baalen is advocaat bij A&amp;S Advocaten te Wageningen.&#13;
1. Titel 7.5 resp. 7.4 Burgerlijk Wetboek.&#13;
2. Art. 7:201 lid 3 BW.&#13;
3. G.M. Kerpestein vraagt zich overigens af of het ‘nieuwe’ huurrecht als verbetering moet worden beschouwd, naar aanleiding van de overweging van de wetgever dat ook de pachtovereenkomst van de vernieuwing kan profite­ren, Agr.r. 2008, nr. 3: ‘Een kijkje over de schutting - Het nieuwe pachtrecht vergeleken met het huurrecht bedrijfs­ruimte’.&#13;
4. O.m. G.M.F. Snijders, WPNR 2006/6663, p. 315.&#13;
5. Hof Arnhem 4 september 2012, LJN BX6413, WR 2013/14 m.nt. J.A. van Strijen.&#13;
6. Kamerstukken 26 089, nr. 3.&#13;
7. R.o. 4.5 &#13;
8. Hof Arnhem, nevenzittingsplaats Leeuwarden 9 oktober 2012, LJN BX9741, WR 2013/15. &#13;
9. Waarschijnlijk het ROZ-model, te downloaden via www. roz.nl. &#13;
10. R.o. 6.2. &#13;
11. R.o. 6.3. &#13;
12. Bijvoorbeeld: het ROZ-model ‘kantoorruimte’ legt risico dat uit overheidsvoorschriften voortvloeit bij de huurder. Het oude ROZ-model ‘winkelruimte’ deed dat ook, het nieuwe (beschikbaar per oktober 2012) doet dat niet. &#13;
13. Van Strijen concludeert in WR 2013/14 dat ‘Verbo’ il­lustreert dat op dit punt in de jurisprudentie nog geen vaste lijn te ontdekken is &#13;
14. Hof Amsterdam, nevenzittingsplaats Arnhem (in spoed­appel gewezen), 25 oktober 2011, LJN BU4956, WR 2012/123. &#13;
15. R.o. 5.8. &#13;
16. Bijvoorbeeld bomenteelt of sierteelt. &#13;
17. Zie artikelen 3.1 en 4.1 van het bestemmingsplan ‘Ooyse Schependom’, welke artikelen de teelt en toepassing van genetisch gemodificeerde gewassen niet toestaan (www. ruimtelijkeplannen.nl). &#13;
18. Pachtkamer hof Arnhem 13 april 1999, Agr.r. 2000, 5042. &#13;
19. R.o. 2.13. Vgl. Asser/Snijders nr. 119. &#13;
20. Thans art. 7:340 BW (pachtprijs) en 7:343 BW (buitenge­rechtelijke ontbinding). &#13;
21. Memorie van Toelichting, kamerstukken 30 448, nr. 3, p. 10 of bijv. de publicatie ‘Parlementaire geschiedenis vaststelling en invoering van titel 7.5 (pacht) van het Bur­gerlijk Wetboek’, samengesteld door J.G. Bongers en W.L. Valk, www.iar.nl/download/Parlementaire geschiedenis pacht.pdf. &#13;
22. Kamerstukken 30 448, nr. 3, p. 19. &#13;
23. Asser/Snijders, nr. 120. &#13;
24. Kamerstukken 30 448, nr. 3, p. 19. &#13;
25. Rechtbank Groningen, 28 december 2011, 116398 10-158, r.o. 4.3.1. &#13;
26. Zie de noot (sub 3) van W.M. Kleijn bij HR 27 februari 2004, NJ 2004, 635 (Bos/Smeenk), waarin is uitgemaakt dat ruilverkavelingslasten een bijzondere last in de zin van art. 7:15 BW zijn nu deze niet op alle (agrarische) percelen rusten. &#13;
27. Zie bijv. W. Bijloo en A. Buth in ‘Non-conformiteit bij onroerende zaken’, Agr.r. oktober 2012 p. 289 e.v. &#13;
28. Asser/Snijders, nr. 119. &#13;
29. A.H.T. Heisterkamp, T&amp;C Pachtrecht, 2011, art. 7:337 aant. 3. &#13;
30. Uit de behandelde huurarresten blijkt de verschil in het feitencomplex tot geheel andere conclusies kan leiden: in ‘Verbo’ werd bij de huurder een vergewisplicht aanwezig geacht, terwijl de bedrijfsmatige huurders in ‘Bent Sports’ (waar het risico niet bij de huurder was gelegd) en ‘Nieu­wenburg/Kopal’ (waar de huurder volgens de algemene voorwaarden verantwoordelijk was voor de vergunningen) niet het risico van strijd met de planologie droegen. &#13;
31. Zie art. 7:206 BW voor de huurrechtelijke pendant. &#13;
32. Vergelijk art. 7:210 BW. &#13;
33. Zie ook Kamerstukken 30 448, nr. 3, p. 19. &#13;
34. A.H.T. Heisterkamp, T&amp;C Pachtrecht, 2011, art. 7:341 aant. 2. &#13;
35. Kamerstukken 30 448, nr. 3, p. 19. &#13;
36. Kamerstukken 30 448, nr. 3, p. 11. &#13;
37. Vergelijkbaar met ‘de verdere inhoud van de overeen­komst’, art. 7:319 lid 1 sub b BW. &#13;
38. Art. 6:248 BW, zie ook het behandelde arrest Nieuwen­burg/Kopal. &#13;
39. Uitzonderingen daargelaten, bijvoorbeeld wanneer de overeenkomst hectare- of teeltpacht behelst. &#13;
40. W.L. Valk, T&amp;C Pachtrecht, 2011, art. 7:319 BW aant. 2c. &#13;
41. Zie ook W.L. Valk, T&amp;C Pachtrecht, 2011,art. 7:319 BW aant. 2b. &#13;
</legacyfootnotes><footnotes><footnote/></footnotes><auteurs>mr. M.J.H. van Baalen&#13;
</auteurs><published>2013-04-01 00:00:00</published><modified>2013-04-01 00:00:00</modified><editiondate>2013-04-01</editiondate><htmlpath>https://denhollander.info/artikel/10465</htmlpath></article>
</articles></edition>