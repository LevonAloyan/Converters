<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2013</searchword><id>10436</id><udhid>UDH:TvAR/10436</udhid><titel>Ontwikkelingsruimte met de PAS, of toch niet? Preadvies Vereniging voor Agrarisch Recht 2013</titel><searchwords><searchword>TvAR 3/2013</searchword><searchword>UDH:TvAR/10436</searchword></searchwords><attachments><attachment><name>TvAR2013_03_02_Ontwikkelingsruimte.pdf</name><extention>pdf</extention><url>https://denhollander.info/download/8964/ci</url></attachment></attachments><inleiding>1. Inleiding&#13;
Op 31 maart 2010 wijzigde de Natuurbeschermingswet 1998 (hierna: Nbw) ingrijpend door de in werking treding van de Crisis- en herstelwet (hierna: Chw).1 In de Nbw werd toen een uitgebreide regeling opgenomen om te komen tot een programmatische aanpak tot vermindering van stikstof­depositie (hierna: PAS). De PAS zou daartoe moeten voor­zien in generieke maatregelen alsmede in maatregelen die per afzonderlijk Natura 2000-gebied2 kunnen worden ge­troffen, mede om zo nieuwe ontwikkelingen weer mogelijk te maken. De huidige wettelijke regeling schrijft voor dat de PAS uiterlijk op 31 maart 20123 voor het eerst wordt vast­gesteld. Deze termijn is inmiddels verstreken en het is nog maar de vraag of de PAS dit jaar zal worden vastgesteld.&#13;
In dit artikel bespreek ik in hoeverre de PAS voor nieuwe activiteiten de oplossing zal (kunnen) bieden die gehoopt wordt. Uiteraard zal ik me daarbij beperken tot de juridi­sche aspecten van de PAS. Voor een goed begrip zal ik daar­toe eerst de aanleiding van de totstandkoming van de PAS beschrijven, om vervolgens de PAS-regeling in de Nbw toe te lichten. Daarna ga ik in op de PAS zoals dat nu in con­cept beschikbaar is en bespreek ik ten slotte de vraag of de PAS in de praktijk het gewenste resultaat zal (kunnen) heb­ben in geval van nieuwe ontwikkelingen. Voor de goede orde is het volgende nog van belang. Ik zal het wetsvoor­stel voor de Wet natuurbescherming4 niet bij dit artikel be­trekken, aangezien met dit voorstel slechts de mogelijk­heid wordt geschapen om bij of krachtens AMvB te bepalen dat een programma als de PAS wordt vastgesteld.5 De thans in ontwikkeling zijnde programmatische aanpak voor stik­stofdepositie zal op de voorgestelde nieuwe wettelijke basis worden gebaseerd.6 In zoverre zal het wetsvoorstel zoals dat nu bekend is dus materieel waarschijnlijk niet leiden tot een wijziging van de regeling ten aanzien van de PAS.&#13;
</inleiding><content>2. Aanleiding voor de PAS&#13;
2.1 Inleiding&#13;
Diverse ontwikkelingen hebben een bijdrage geleverd aan de wens om te komen tot een generiek systeem tot vermin­dering van stikstofdepositie. In ieder geval kunnen worden genoemd (i) niet-tijdige implementatie van de Habitatricht­lijn, (ii) strenge jurisprudentie van de Afdeling bestuurs­rechtspraak van de Raad van State (hierna: ABRvS) ten aan­zien van nieuwe activiteiten in een, wat stikstof betreft, overbelast systeem en (iii) een achterstand in het opstellen en uitvoeren van beheerplannen voor Natura 2000-gebieden. Hierna wordt op deze aspecten ingegaan.&#13;
2.2 Niet-tijdige implementatie Habitatrichtlijn7&#13;
Art. 6 van de Habitatrichtlijn bevat in de kern het regime ter bescherming van gebieden. In dit artikel liggen drie ver­plichtingen besloten. Lid 1 bevat de verplichting voor lidsta­ten om maatregelen te treffen om habitats en soorten waar­voor een gebied is aangewezen in een gunstige staat van instandhouding te brengen of te houden. Het tweede lid van art. 6 stelt dat in een Natura 2000-gebied geen (significan­te) kwaliteitsverslechtering van natuurlijke habitats en ha­bitat van soorten, alsmede geen significante verstoring van soorten waarvoor het gebied is aangewezen, mag optreden. De leden 3 en 4 voorzien ten slotte in een toestemmings­vereiste voor plannen en projecten met mogelijk significan­te gevolgen voor een Natura 2000-gebied. Dergelijke activi­teiten dienen passend beoordeeld te worden. Toestemming voor deze activiteiten kan alleen worden verleend als de ze­kerheid is verkregen dat de natuurlijke kenmerken van het gebied niet worden aangetast dan wel indien de zogeheten ADC-toets is verricht en op basis daarvan toestemmingver­lening kan worden gerechtvaardigd.8 Voor de praktijk is met name het stelsel van art. 6, lid 3 en 4, Habitatrichtlijn, van belang.&#13;
De verplichting om aan het hiervoor beschreven gebieds­beschermingsregime te voldoen geldt zowel voor gebieden die op grond van de Vogelrichtlijn als voor gebieden die op grond van de Habitatrichtlijn zijn aangewezen of moe­ten worden aangewezen. Art. 4 van de Vogelrichtlijn schrijft voor dat de lidstaten gebieden aanwijzen voor vogels die op bijlage I van die richtlijn staan en voor trekvogels die gere­geld voorkomen. In Nederland zijn de Vogelrichtlijngebie­den tussen 1986 en 2005 definitief aangewezen.9 De aan­wijzing van Habitatrichtlijngebieden geschiedt anders. Potentiële gebieden worden aangemeld bij de Europese Commissie en worden vervolgens, na beoordeling van de aanmelding, op de zogeheten ‘lijst van communautair be­lang’ geplaatst.10 De Nederlandse Habitatrichtlijngebieden zijn op 7 december 2004 op deze lijst geplaatst. Definitie­ve aanwijzing van de gebieden geschiedt vervolgens door de lidstaten zelf en dient na aanmelding zo spoedig mogelijk, doch uiterlijk binnen zes jaar na de vaststelling van de lijst van communautair belang te geschieden.11 De formele aan­wijzing van gebieden heeft lange tijd op zich laten wachten. Sterker nog: dit proces is nog steeds gaande.12 Daar tegelij­kertijd de Europese verplichting om plannen en projecten met mogelijk significante gevolgen aan voorafgaande toe­stemming te onderwerpen conform het Nederlandse wette­lijke regime alleen gold voor gebieden die het formele aan­wijzingsproces hadden doorlopen, was Nederland lange tijd in gebreke. &#13;
Met de wijziging van de Nbw per 1 oktober 2005 zijn de Vogelrichtlijngebieden (deels dus nogmaals) aangewezen op grond van de Nbw zelf. Vanaf deze datum golden de ver­plichtingen van art. 6, lid 3 en 4, Habitatrichtlijn voor zover het deze gebieden betrof rechtstreeks, op grond van art. 19d, lid 1 en art. 19j, lid 1, Nbw (oud).13 Voor de stikstofpro­blematiek zijn echter niet zozeer de Vogelrichtlijngebieden maar des te meer de Habitatrichtlijngebieden relevant. In het bijzonder habitats van soorten en habitattypen zijn gevoelig voor de vermestende en verzurende effecten die (mede) het gevolg zijn van een te hoge stikstofbelasting. De aanwijzing van Habitatrichtlijngebieden verloopt, zoals reeds geschetst, niet zo voorspoedig.14 In ieder geval was dit proces nog niet afgerond op de datum waarop het regime van art. 6 Habita­trichtlijn voor deze gebieden zou moeten gelden. Als gevolg van deze niet tijdige implementatie kon alleen via de sys­tematiek van de rechtstreekse werking of richtlijnconforme interpretatie van art. 6 Habitatrichtlijn worden bewerkstel­ligd dat ook voor de aangemelde maar nog niet aangewezen Habitatrichtlijngebieden het toetsingskader van de Habita­trichtlijn gold, bijvoorbeeld in het kader van een te verlenen vergunning op grond van de Wet milieubeheer.15 Hoewel in­houdelijk daarmee dus een beoordeling werd verricht die (mogelijk) aan de eisen van art. 6 Habitatrichtlijn voldeed, werd niet een aparte toestemming op grond van de Nbw ver­kregen. &#13;
2.3 Jurisprudentie ABRvS&#13;
De voor de praktijk negatieve consequenties van de hier­voor beschreven situatie werden zichtbaar toen de ABRvS op 1 april 2009 een tweetal gelijkluidende uitspraken deed.16 Met deze uitspraken werd duidelijk dat de ABRvS het be­staan van een vergunning op grond van de Wet milieubeheer of diens voorganger, de Hinderwet, niet relevant achtte voor de vraag of al eerder materieel gezien toestemming op grond van de Nbw was verleend en of in zoverre min of meer spra­ke was van een bestaande, reeds vergunde activiteit. Het ge­volg van deze uitspraken was dat niet alleen een uitbreiding of wijziging van een bestaande activiteit getoetst zou moe­ten aan het regime van art. 6 Habitatrichtlijn, maar ook de bestaande activiteit zelf, vanwege de fictie dat het ging om een nieuwe vestiging.17 Gezien het feit dat reeds toen sprake was van een overbelaste situatie, werd de ruimte voor nieu­we activiteiten die zouden leiden tot stikstofdepositie in Na­tura 2000-gebieden als nihil gezien.18 Tegelijk ontstond ook onduidelijkheid voor reeds bestaande activiteiten. &#13;
Verwacht werd verder dat een kort voor deze uitspraken in­gevoerde wetswijziging geen effect zou hebben op deze door de ABRvS ingezette lijn. Deze wetswijziging, die op 1 februari 2009 in werking was getreden, introduceerde de de­finitie ‘Natura 2000-gebieden’.19 Als gevolg van deze wij­ziging gold de Nederlandse verplichting van voorafgaan­de toestemming van plannen en projecten met een mogelijk significant effect vanaf deze datum ook voor de bij de Euro­pese Commissie aangemelde maar nog niet formeel aange­wezen (Habitatrichtlijn)gebieden. Er was echter niet voor­zien in overgangsrecht, zodat onduidelijkheid bleef bestaan voor activiteiten die vóór 1 februari 2009 waren gestart. &#13;
De 1 april-uitspraken zijn aanleiding geweest voor veel op­hef in de literatuur.20 Automatisch werd daarmee ook (we­derom?) de discussie gevoerd over de regeling van het vergunningvrij zijn van bestaand gebruik in de Nbw. De re­geling, die weliswaar in de loop der jaren enigszins is ge­wijzigd21, komt er ook nu in essentie op neer dat gebruik dat op een bepaalde peildatum reeds plaatsvond en (voor­heen) sindsdien niet in betekenende mate is gewijzigd dan wel (met ingang van 31 december 2011) op de peildatum bij het bevoegd gezag bekend was, dan wel redelijkerwijs be­kend had kunnen zijn, niet onder de vergunningplicht van art. 19d, lid 1, Nbw valt. Hierop bevat de Nbw echter wel weer een uitzondering: vergunningplichtig is dat bestaande gebruik dat is aan te merken als project met mogelijk signifi­cante gevolgen.22 Algemeen werd aangenomen dat voortzet­ting van een reeds bestaande activiteit – zoals een bestaande veehouderij – onder de definitie van ‘bestaand gebruik’ zou kunnen vallen en daarmee dus niet vergunningplichtig zou zijn.23 De 1 april-uitspraken lieten zien dat dit niet het ge­val was. &#13;
Hoe moest het nu verder met bestaande activiteiten? Daar waar de ABRvS uitgaat van het vereiste van een passen­de beoordeling zodra een plan of project leidt tot een toe­name van stikstofdepositie en de relevante kritische depo­sitiewaarde van de habitats en habitattypen in de betrokken Natura 2000-gebieden al wordt overschreden ook als deze toename maar zeer gering is24, leidde deze jurisprudentie – terecht – tot veel onrust. Zou dit betekenen dat bestaande ac­tiviteiten beëindigd zouden moeten worden? Want hoe zou beargumenteerd kunnen worden dat er geen sprake zou zijn van een aantasting van de natuurlijke kenmerken van het be­trokken Natura 2000-gebied als gevolg van een activiteit met een bijdrage aan de (toch al te hoge) stikstofbelasting van een gebied? En zo dat niet zou kunnen worden aange­toond, wat zijn dan de dwingende redenen van groot open­baar belang voor bijvoorbeeld een afzonderlijke veehou­derij? Maar niet alleen bestaande activiteiten ondervonden problemen van deze interpretatie door de ABRvS – en, meer in het algemeen, van de te hoge stikstofbelasting in Neder­land. Er zijn meerdere voorbeelden in de jurisprudentie die laten zien dat het verlenen van toestemming voor een activi­teit die leidt tot een geringe toevoeging van stikstofdeposi­tie in een Natura 2000-gebied, door de ABRvS niet in stand werd gelaten.25 &#13;
2.4 Beheer van Natura 2000-gebieden &#13;
Daar kwam nog bij dat het beheer van Natura 2000-ge­bieden in die jaren weliswaar plaatsvond, maar algemeen werd aangenomen dat dit beheer nog verre van geoptima­liseerd was. Op grond van de Nbw bestaat de verplich­ting om binnen drie jaar nadat een Natura 2000-gebied is aangewezen, een beheerplan vast te stellen.26 Een achter­stand in de aanwijzing van gebieden leidt vrijwel automa­tisch tot een situatie waarin (formele) beheerplannen ook op zich laten wachten. Beheer specifiek gericht op de instand­houdingsdoelstellingen van die habitats, habitattypen en/ of soorten die gevoelig zijn voor stikstofdepositie vond (en vindt) dus nog niet optimaal plaats. En dat terwijl gaande­weg duidelijk(er) werd dat alleen met gericht beheer de con­sequenties van een te hoge stikstofbelasting voor een eco­systeem teruggedrongen, dan wel in ieder geval beperkt, zouden kunnen worden. Globaal gezien worden immers de volgende redenen genoemd waarom de stikstofproblematiek niet eenvoudig oplosbaar is: (i) het grootste deel van stik­stofdepositie wordt niet lokaal veroorzaakt, maar is het ge­volg van een te hoge achtergronddepositie, waardoor het aanpakken van een enkele bron niet effectief is; (ii) kos­ten van verdere reductiemaatregelen zijn hoog en de moge­lijkheden om bij veehouderijen in de nabijheid van gevoeli­ge gebieden de emissie te reduceren zijn gering en (iii) om te komen tot een situatie dat significante verslechtering niet langer zal kunnen optreden is een aanzienlijke vermindering van stikstofemissie nodig.27 &#13;
Al met al zag het er in 2009/2010 verre van rooskleurig uit voor een ieder die, met een bestaande dan wel een toekom­stige activiteit, stikstof toevoegde aan de toch al hoge stik­stofbelasting in Nederland. Aanleiding dus om te komen tot een nieuwe aanpak van deze stikstofbelasting. &#13;
3. De PASin de wet &#13;
3.1 Inleiding &#13;
De basis voor een programmatische aanpak waarin de PAS moet voorzien, is gelegd door het taskforce onder voorzit­terschap van C. Trojan en door de Commissie-Huys.28 De Commissie-Huys sloot in haar advies aan bij de systematiek van het Nationaal Samenwerkingsprogramma Luchtkwali­teit en stelde het volgende: &#13;
‘Het komt ons voor dat een vergelijkbare aanpak mogelijkheden biedt wanneer het gaat om Natura 2000-gebieden, in het bijzonder in de situatie dat het bereiken van de instandhoudingdoelstellingen herstel­maatregelen vereisen. In een dergelijk programma of plan (hierna gemakshalve een Natura2000/ontwik­kelingsplan genoemd) zouden enerzijds de herstel­maatregelen en anderzijds de nieuwe ontwikkelingen of activiteiten die mogelijk worden geacht worden beschreven moeten worden. Wanneer het Natura2000/ ontwikkelingsplan in totaliteit bezien gericht is op het bereiken van de (eventueel in tijd gefaseerde) instand­houdingdoelstellingen zoals die aan het einde van de programmaperiode gerealiseerd moeten zijn, wordt naar onze mening niet in strijd met de Habitatricht­lijn gehandeld. Essentieel is wel dat er een wettelijke verplichting bestaat om de in het Natura2000/ontwik­kelingsplan genoemde maatregelen ook feitelijk tijdig uit te voeren. Zo’n wettelijke verplichting, die nu niet bestaat, waarborgt dat het beoogde resultaat van het programma ook daadwerkelijk wordt behaald. Aan zo’n wettelijke verplichting zou een wettelijke ople­vertoets gekoppeld kunnen worden, dat wil zeggen een wettelijke verplichting om op enig moment te con­troleren of de in het plan beschreven maatregelen ook daadwerkelijk getroffen zijn en voltooid zijn. Hiermee wordt geborgd dat het tempo van de maatregelen en de ontwikkelingen met elkaar in pas blijven lopen.’ &#13;
In het kader van de wijziging van de Nbw als gevolg van de Chw is ook het amendement ingediend dat de basis vorm­de voor de regeling voor de PAS in de Nbw.29 Hierna zal de systematiek van de PAS worden beschreven. &#13;
3.2 Wettelijke regeling30 &#13;
De PAS wordt door de initiatiefnemers van het wetsvoor­stel gepresenteerd als een gebieds- en sector overstijgend in­tegraal programma om de stikstofproblematiek het hoofd te bieden. Daarmee wordt enerzijds beoogd dat de natuurdoe­len voor Natura 2000 kunnen worden verwezenlijkt en an­derzijds dat tegelijkertijd duurzame economische ontwik­keling en cultureel relevante activiteiten mogelijk blijven.31 De PAS heeft alleen betrekking op gebieden met stikstof­gevoelige Natura 2000-doelen, waartoe overigens meer dan 130 van de Natura 2000-gebieden in Nederland behoren. Sa­mengevat streeft de PAS er naar dat het beheer van de Na­tura 2000-gebieden gaat voldoen aan de eisen van de Habi­tatrichtlijn en dat tegelijkertijd ruimte ontstaat voor nieuwe activiteiten, ook als deze leiden tot stikstofdeposities. De PAS maakt zo handelingen mogelijk die, los beschouwd, een verhoging van stikstofdepositie tot gevolg hebben, mits deze handelingen onderdeel uitmaken van een programma dat waarborgt dat de depositie in totaal op den duur afneemt. &#13;
De regeling met betrekking tot de PAS zijn opgenomen in de art. 19kg tot en met 19km Nbw. De regeling houdt het volgende in. Op grond van art. 19kg Nbw stellen de Minis­ter van (thans) EZ en I&amp;M een programma vast ter vermin­dering van de stikstofdepositie, afkomstig van in Nederland aanwezige bronnen, in de in het programma opgenomen Na­tura 2000-gebieden. Dit programma dient een ‘ambitieuze en realistische’ daling van de depositie te verzekeren ‘bin­nen een afzienbare termijn’.32 Als een Natura 2000-gebied in het programma wordt opgenomen, zal in het beheerplan voor dit gebied een doelstelling ten aanzien van de daling van stikstofdepositie worden opgenomen. &#13;
Kernonderdelen van het programma zijn de getroffen of te treffen maatregelen die bijdragen aan een vermindering van de stikstofdepositie, en de verwachte effecten van die maat­regelen op de omvang van de depositie in de opgenomen Natura 2000-gebieden. Het betreft maatregelen op verschil­lende bestuurlijke niveaus. Gedacht kan worden aan gene­rieke, landelijke maatregelen maar ook aan gebiedsspeci­fieke herstel- en beheermaatregelen, zoals hydrologische maatregelen. Verder bevat het programma de uitgangspun­ten voor het bepalen van de ontwikkelingsruimte die als ge­volg van de geformuleerde maatregelen ontstaat en de toe­deling van die ruimte aan handelingen in en buiten de in het programma opgenomen Natura 2000-gebieden. Deze ont­wikkelingsruimte kan vervolgens uitsluitend worden toebe­deeld aan handelingen die in het beheerplan zijn of worden opgenomen. Het benutten van deze ontwikkelingsruimte is daarbij pas mogelijk als in de gebiedsanalyse, die onderdeel uitmaakt van de PAS, is geoordeeld dat met de brongerich­te en gebiedsgerichte maatregelen is gewaarborgd dat de na­tuurwaarden in de Natura 2000-gebieden behouden blijven, herstel daarvan plaatsvindt dan wel niet onmogelijk wordt. En hoeveelheid van ten minste 10% ontwikkelingsruimte mag uitsluitend worden toebedeeld aan handelingen die pas aanvangen in de tweede helft van het tijdvak waarvoor het beheerplan is vastgesteld. Uit de concept-PAS33 blijkt dat de PAS in dit verband de status van beleidsregel krijgt voor de uitoefening van de relevante bevoegdheden op grond van de Nbw. Dit is vooral, aldus het concept, van belang voor toe­stemmingverlening voor handelingen onder toedeling van ontwikkelingsruimte en de daarbij te hanteren voorkeurs­volgorde. &#13;
De Nbw voorziet voorts in een verplichting voor de betrok­ken en bevoegde bestuursorganen om zorg te dragen voor een tijdige uitvoering van de in de PAS beschreven maatre­gelen. Dit betekent niet alleen dat maatregelen tijdig moeten worden getroffen maar ook dat effectief toezicht op de na­leving van voorschriften moet worden verzekerd.34 Interbe­stuurlijk toezicht en de generieke toezichtsbevoegdheden uit de Provincie- en Gemeentewet zijn instrumenten die kunnen worden ingezet om naleving van deze verplichting, indien nodig, te verzekeren.35 &#13;
Het beheerplan blijft centraal staan als instrument om op ge­biedsniveau aan te geven hoe en in welk tijdsbestek de in­standhoudingsdoelstelling voor de Natura 2000-gebieden worden gerealiseerd. In het beheerplan moet worden be­paald welke reductieopgave nodig is voor de in het gebied liggende natuurdoelen. Duidelijk moet worden welke effect­gerichte maatregelen worden genomen, in combinatie met maatregelen die leiden tot een verlaging van de stikstofde­positie. De PAS voegt hier aan toe dat de effecten van ande­re (waarschijnlijk meer generieke) maatregelen, niet opge­nomen in het beheerplan, die wel bijdragen aan de reductie van de stikstofdepositie, bij de realisering van de instand­houdingsdoelstelling worden betrokken. In het kader van de PAS zullen de effecten van die maatregelen op de spe­cifieke Natura 2000-gebieden moeten worden aangegeven. Die effecten zullen vervolgens ook weer opgenomen moe­ten worden in het beheerplan. Tegen die achtergrond vormt het beheerplan het start- en sluitstuk van de PAS. Zonder be­heerplan is het niet mogelijk een reductieopgave te formu­leren. De gemaakte afspraken in de PAS zullen uiteindelijk weer in het beheerplan terechtkomen.36 &#13;
4. De PASop papier &#13;
4.1 Inleiding &#13;
De PAS dient ten minste eenmaal in de zes jaar te worden vastgesteld en voor de eerste keer uiterlijk twee jaar na in­werkingtreding van de Chw. Verder voorziet de Nbw er in dat uiterlijk 4 maanden na inwerkingtreding van de Chw een voorlopig programma wordt vastgesteld. Dit voorlopig pro­gramma is op 1 juli 2010 door de Minister van LNV aan de Tweede Kamer aangeboden. Een definitieve PAS is, in weer­wil van de in de Nbw gestelde termijn, nog niet vastgesteld. Op 9 februari 2012 werd een concept-definitieve versie be­kendgemaakt. Deze versie is ter advisering aan de Raad van State voorgelegd. Hierna wordt ingegaan op dit concept-’D-PAS’.37 Daarbij wordt, voor zover relevant geacht, ook het advies van de Raad van State betrokken.38 &#13;
Over de timing van vaststelling van de definitieve PAS eerst nog een enkel woord. In haar advisering concludeerde de Raad van State een aantal keer dat de systematiek uit de concept-PAS niet in overeenstemming was met het huidige wettelijke stelsel.39 Gelet hierop heeft de Regering het voor­nemen geuit om de huidige Nbw op enkele punten te verbe­teren.40 Dit voorstel is nog niet publiek gemaakt, doch is wel in januari 2013 voor advies aan de Afdeling advisering van de Raad van State voorgelegd. Het voornemen is deze wij­zigingen op 1 januari 2014 in werking te laten treden. Maar ook daarna staan niet alle stoplichten voor de PAS op groen. Om het hele systeem werkbaar en voor alle betrokkenen ac­ceptabel te maken moet naast deze wetswijziging nog een groot aantal andere zaken geregeld worden, zoals het opzet­ten van een PAS-bureau41, het oplossen van de problematiek van de zogeheten ‘interimmers’ (zijnde bedrijven die voor 2009 zijn opgericht of uitgebreid zonder de vereiste Nbw-vergunning), spelregels voor bijsturing, het uitvoeren van de definitieve gebiedsanalyses op basis van actuele gegevens, het vaststellen van het monitoringsprogramma en het door­lopen van een plan-m.e.r.-procedure. Desalniettemin is het streven om ook dit jaar nog de PAS af te ronden.42 Het is echter gelet op het voorgaande nog maar de vraag of dat ook echt haalbaar is. &#13;
Uit de concept-PAS blijkt dat in 153 Natura 2000-gebieden (van de ruim 160 gebieden die worden aangewezen) stik­stofgevoelige habitats voorkomen. Voor al deze 153 gebie­den is geanalyseerd of er een stikstofproblematiek speelt en of er maatregelen getroffen moeten worden om deze proble­matiek het hoofd te bieden. Hieruit is in eerste instantie naar voren gekomen dat er in 133 gebieden mogelijk sprake is van een stikstofprobleem. Bij nadere analyse is gebleken dat in er 118 van de 133 gebieden extra maatregelen genomen moeten worden bovenop het reguliere beheer om het stik­stofprobleem aan te pakken. In de resterende 35 gebieden speelt bij nader inzien geen stikstofprobleem, enerzijds om­dat in deze gebieden de stikstofdepositie zich onder de kri­tische (depositie)waarde bevindt, anderzijds omdat in deze gebieden het stikstofgevoelig onderdeel van het betreffende leefgebied niet voorkomt. In de nu beschikbare gebiedsana­lyses is verder getoetst of de omvang van de ontwikkelings­ruimte voldoet aan de gewenste omvang voor economi­sche ontwikkelingen. Hieruit blijkt dat (i) voor 80 gebieden de ontwikkelbehoefte vrijwel in balans is met de ontwikke­lingsruimte, (ii) voor 40 gebieden een overschot aan ontwik­kelingsruimte zal bestaan en (iii) voor 13 gebieden een te­kort aan ontwikkelingsruimte wordt verwacht. &#13;
4.2 Algemene beschrijving concept-D-PAS43 &#13;
Het concept zoals nu gepresenteerd is, bestaat, al dan niet reeds in detail uitgewerkt, uit (i) een beschrijving van het systeem en de werking van de PAS, (ii) regels voor het ver­delen van ontwikkelingsruimte, (iii) de maatregelen die de betrokken partijen afzonderlijk gaan nemen, (iv) het beoog­de effect van de uit te voeren maatregelen, (v) het monito­ringsprogramma en (vi) de regels voor bijsturing. De PAS richt zich alleen op de overbelasting door stikstof als knel­punt en niet op overige verstorende factoren zoals versnip­pering, sterfte, geluid of andere vermestende en verzuren­de stoffen dan stikstof. Overigens kan het opheffen van deze verstorende factoren wel als mitigerende maatregel gelden voor de overbelasting aan stikstof. Dat kan bijvoorbeeld het geval zijn bij maatregelen die gericht zijn op het verbete­ren van de watercondities, op achterstallig onderhoud dan wel andere effectgerichte maatregelen in het beheer, waar­door de negatieve effecten vanwege stikstofdepositie wor­den verminderd c.q. opgeheven.44 In dat geval zullen derge­lijke maatregelen wel in de PAS zijn beschreven. &#13;
De maatregelen die onderdeel uitmaken van de PAS zijn op gebiedsniveau voor alle in de bijlage 1 bij de PAS op­ genomen Natura 2000-gebieden uitgewerkt in zogenoem­de gebiedsanalyses. Deze analyses zijn nu nog niet open­baar beschikbaar, hetgeen de (juridische) beoordeling van de houdbaarheid van de analyses op dit moment dus be­moeilijkt. De in deze gebiedsanalyses opgestelde maatre­gelpakketten zijn ecologisch beoordeeld door zogeheten ‘voortouwnemers’ voor het beheerplan. Deze voortouwne­mers hebben vastgesteld dat met de verwachte depositieda­ling en het samenspel aan maatregelen behoud van de na­tuurkwaliteit gegarandeerd is en dat de Natura 2000-doelen gerealiseerd kunnen worden. Als maatregelen nog niet vol­ledig vaststaan dan wel uitgewerkt zijn, dient verdere ver­zekering en borging plaats te vinden in het beheerplan. Wel dient, op het moment dat een gebied wordt opgenomen in de PAS (via een zogeheten ‘opnametoets’) voldoende ver­zekerd te zijn dat de maatregelen getroffen kunnen en zul­len worden. Dat hangt samen de consequentie die is verbon­den aan de opname van een gebied in de PAS, te weten de verplichting om de noodzakelijke maatregelen uit te (laten) voeren. Vanaf het moment dat de aanmelding is bekrachtigd en het gebied is opgenomen in de PAS, is de werkingssfeer van de PAS van toepassing op het gebied. Op dat moment kan ook een beroep worden gedaan op de beschikbare ont­wikkelingsruimte. &#13;
4.3 Ontwikkelingsruimte45 &#13;
De PAS zal voorzien in een voorkeursvolgorde van han­delingen en activiteiten waaraan ontwikkelingsruimte zal worden toegekend. Zonder nadere regeling zou immers de ontwikkelingsruimte die via de PAS beschikbaar worden gesteld, moeten worden toegedeeld in de volgorde waar­in aanvragen om toestemming worden ontvangen. Het risi­co bestaat daarmee dat er geen ruimte meer over is voor de handelingen die beleidsmatig gezien prioriteit hebben – van­daar de keuze voor het hanteren van een voorkeursvolgorde. Dit zal vorm krijgen door in een bijlage bij de PAS ontwik­kelingsruimte te reserveren voor specifiek benoemde hande­lingen. Daarbij gaat het in ieder geval om landelijke en bo­venregionale projecten en plannen, en om handelingen die plaatsvinden in het kader van sectoren als veehouderij, in­dustrie en verkeer. De voor deze projecten gereserveerde ontwikkelingsruimte kan niet worden gebruikt ten behoeve van toestemmingverlening voor andere handelingen. Hoe­wel de formele toekenning van ontwikkelingsruimte pas ge­schiedt bij de toestemmingverlening, wordt de keuze waar de beschikbare ontwikkelingsruimte voor is bestemd groten­deels al bij de reservering gemaakt. &#13;
Van belang daarbij is te realiseren dat conform het huidige wettelijk stelsel, de Nbw hooguit voorziet in het opnemen van uitgangspunten voor de toedeling van ontwikkelings­ruimte, maar niet in de reservering van ontwikkelingsruim­te in de PAS voor bepaalde projecten.46 De reservering van ontwikkelingsruimte voor plannen als bedoeld in art. 19j, hoe gewenst wellicht ook, past evenmin binnen de mogelijk­heden die de Nbw voor toedeling van ontwikkelingsruim­te biedt.47 Aanpassing van de Nbw dient op dit punt dan ook nog plaats te vinden. &#13;
Naast de voor specifieke activiteiten beschikbaar te stellen ontwikkelingsruimte, wordt ook ruimte gereserveerd om an­dere handelingen mogelijk te maken. Het achterliggende doel daarbij is te voorkomen dat elke economische of andere gewenste maatschappelijke ontwikkeling bij voorbaat wordt geblokkeerd. Hiervoor wordt ontwikkelingsruimte toebe­deeld in de volgorde van ontvangst van aanvragen om toe­stemmingsverlening, of op andere, in een nadere voorkeurs­volgorde. De in de PAS opgenomen voorkeursvolgorde en de wijze van verdeling van niet geoormerkte ontwikkelings­ruimte hebben de status van beleidsregel. Doordat de PAS ondertekend wordt door alle betrokken bestuursorganen is, aldus het concept, de juridische doorwerking naar toestem­mingsbesluiten verzekerd. Indien de wens bestaat om de voorkeursvolgorde of de omvang van de reserveringen die zijn gedaan, te wijzigen, kunnen de betrokken bestuursorga­nen hier invulling aan geven door een (nieuwe) beleidsregel vast te stellen en bekend te maken. Voor bestuursorganen die de PAS niet hebben ondertekend – bijv. een gemeenteraad – gelden de voorkeursvolgorde en reserveringen in de PAS ui­teraard niet als beleidsregel. Zij hoeven – met andere woor­den – in het kader van bijvoorbeeld de vaststelling van een bestemmingsplan geen rekening te houden met deze voor­keuren, doch kunnen aan de beheerder van de ontwikke­lingsruimte een verzoek richten tot toekenning van ontwik­kelingsruimte. Als, ten slotte, geen gebruik wordt gemaakt van ontwikkelingsruimte uit de PAS zal (uiteraard) op ande­re wijze verzekerd moeten zijn dat een toename van de de­positie op een stikstofgevoelig Natura 2000-gebied niet leidt tot verslechtering van het Natura 2000-gebied. &#13;
Voor het goed functioneren van het systeem is van belang dat de toedeling van ontwikkelingsruimte wordt geregis­treerd. De PAS voorziet daarom ook in een procedure die doorlopen dient te worden om ontwikkelingsruimte te kun­nen toedelen. Nadat een verzoek om toestemming is inge­diend en het bevoegde bestuursorgaan heeft besloten voor­nemens te zijn toestemming te verlenen, dient te worden vastgesteld of ontwikkelingsruimte beschikbaar is. Indien dit het geval is, wordt deze ruimte afgeboekt van de be­schikbare ontwikkelingsruimte, en wordt ‘groen licht’ gege­ven voor het verlenen van toestemming. Het bevoegd gezag voor het beheerplan is de beheerder van de ontwikkelings­ruimte; deze zal de ontwikkelingsruimte afboeken en regis­treren. Indien echter ontwikkelingsruimte is gereserveerd voor handelingen waarvoor de Minister van I&amp;M, gezamen­lijk met EZ, bevoegd gezag is, geldt een andere systematiek. Zij kunnen de ontwikkelingsruimte voor in de PAS benoem­de belangrijke nationale en regionale projecten (waaron­der MIRT-projecten)48 zelfstandig benutten op voorwaar­de dat zij de toedeling ook registreren. Uiteraard dienen de ministers wel te hebben vastgesteld dat de Natura 2000-ge­bieden waarop de gereserveerde (en toe te delen) ontwikke­lingsruimte betrekking heeft, in de PAS zijn opgenomen en dat er geen sprake is van schaarste aan ontwikkelingsruimte. Hiermee wijkt de PAS overigens af van de systematiek uit de Nbw.49 In de Nbw is immers bepaald dat alleen het be­voegd gezag dat het beheerplan vaststelt, de ontwikkelings­ruimte toedeelt. &#13;
Voor de toedeling van ontwikkelingsruimte wordt niet als voorwaarde gesteld dat gelijktijdig de maatregelen wor­den getroffen die in de PAS zijn opgenomen dan wel dat de daarmee beoogde depositievermindering eerst feitelijk gere­aliseerd moet zijn. Het concept stelt op dit punt: ‘Hierdoor kan weliswaar tijdelijk de stikstofdepositie toenemen, maar dit betekent niet dat automatisch sprake is van een verslech­tering van de habitattypen en soorten die gebiedsbescher­ming genieten. Het gaat bij stikstofdepositie om geleidelij­ke ontwikkelingen, die niet meteen waarneembare gevolgen hebben voor de staat van instandhouding van de habitatty­pen en soorten.’ In dit verband is ook van belang dat – zoals ook behoort op grond van de relevante wettelijke regels – de planperiode van de PAS in tweeën is gedeeld. In de eerste periode van drie jaar wordt in principe ten hoogste 60% van de ontwikkelingsruimte toegekend. Voor de tweede periode is dan in ieder geval nog 40% over, vermeerderd met de ont­wikkelingsruimte die in de eerste periode niet benut is. Af­wijking van dit uitgangspunt is alleen mogelijk indien eco­logisch onderbouwd kan worden dat er geen verslechtering van de kwaliteit van de habitats optreedt door meer dan 60% toe te kennen in de eerste drie jaar. Verder werkt dit sys­teem alleen – en dat is dan ook een voorwaarde om ontwik­kelingsruimte toe te kennen – als in de gebiedsanalyses voor de Natura 2000-gebieden beoordeeld is dat toedeling van ontwikkelingsruimte, vooruitlopend op de uitvoering van de generieke landbouwmaatregelen en alle gebiedsspecifieke maatregelen die nu met de PAS zijn voorzien, niet tijdelijk tot een verslechtering die in strijd is met art. 6, lid 2, Habita­trichtlijn, zal leiden. &#13;
Het sluitstuk van het systeem vormt gevormd door monito­ring en bijsturing. Via monitoring zal de feitelijke ontwik­keling van de depositie en van de staat van instandhouding in de gaten worden gehouden. Er zal monitoring plaatsvin­den van (i) de getroffen maatregelen, (ii) ontwikkelings­ruimte, (iii) stikstofdepositie en (iv) natuurkwaliteit. Indien blijkt dat de tussentijdse ontwikkelingen om wat voor re­den ongunstiger zijn dan verwacht, moet bijsturing plaats­vinden. Bijsturen kan plaatsvinden in de vorm van (i) het (voorlopig) niet meer ter beschikking stellen van ontwikke­lingsruimte of (ii) het treffen van extra of andere instand­houdingsmaatregelen. Ook wordt de mogelijkheid gesigna­leerd dat niet wordt ingegrepen omdat de gerechtvaardigde verwachting bestaat dat ‘het tij in het resterende deel van de planperiode ten gunste zal keren en slechts sprake was van vertraging bij de realisatie van de plandoelstellingen’. Zoals ook de Raad van State concludeerde, is monitoring van de relevante ontwikkelingen onontbeerlijk.50 Op dit punt dient evenwel nog in de definitieve PAS verduidelijkt te worden hoe is gewaarborgd dat ontwikkelingen op relevante weten­schapsgebieden tijdig worden onderkend en hoe zij vervol­gens zullen doorwerken in de PAS, in het bijzonder in de ge­biedsanalyses, de herstelstrategieën en het speciaal hiervoor ontwikkelde rekeninstrument AERIUS. &#13;
4.4 Doorwerking bij vergunningverlening51 &#13;
In het kader van vergunningverlening kan rechtstreeks aan de PAS worden gerefereerd. De (eventueel) noodzakelij­ke passende beoordeling die nodig is bij de besluitvorming verdwijnt echter niet met de PAS. In de voortoets of passen­de beoordeling kan voor de beoordeling van het aspect stik­stof wel eenvoudig worden verwezen naar de onderbouwing op gebiedsniveau uit de PAS (in het bijzonder de uitgewerk­te gebiedsanalyses) en naar de op basis daarvan in de PAS vastgestelde ontwikkelingsruimte. Ter ondersteuning van de voortoets heeft m.n. het in het kader van de PAS ontwikkel­de model AERIUS relevantie. Op deze wijze kan de bijdra­ge van het project aan de huidige achtergronddepositie een­duidig worden bepaald. Met de Raad van State ben ik echter van mening dat de PAS in dit verband geen verdere toege­voegde waarde heeft.52 In de huidige jurisprudentie van de ABRvS geldt immers als uitgangspunt dat een project dat in een overbelaste situatie tot een toename van stikstofdeposi­tie leidt, een project is dat significante gevolgen kan hebben en daarom aan een passende beoordeling moet worden on­derworpen. Niet valt in te zien hoe de PAS hierin verande­ring zal brengen. &#13;
Mocht op grond van de berekeningen met AERIUS blijken dat er een toename van stikstofdepositie plaatsvindt in een Natura 2000-gebied, dan wordt vervolgens op basis van de achtergronddepositie, mogelijke cumulatieve effecten en de relevante instandhoudingsdoelstellingen beoordeeld of ver­slechtering en significante gevolgen op voorhand zijn uit te sluiten. Mocht blijken dat zonder ontwikkelingsruimte ver­slechtering en significante gevolgen op voorhand niet zijn uit te sluiten, dan kan de initiatiefnemer eventueel de in de PAS vastgestelde ontwikkelingsruimte aanspreken. Daarmee kan toestemming voor het project, voor zover het het onder­deel stikstof betreft, verleend worden. De passende beoor­deling bestaat dan uit (i) de berekening van het projecteffect op basis van AERIUS, (ii) inzicht in de mogelijke cumula­tieve effecten, (iii) de op basis van AERIUS toegekende ont­wikkelingsruimte en (iv) de verwijzing naar de daaraan ten grondslag liggende ecologische onderbouwing van de PAS, zoals verwoord in de betreffende gebiedsanalyse. &#13;
5. De PASin de praktijk &#13;
5.1 Inleiding &#13;
Voor de vraag of de ontwikkelingsruimte in de PAS in de praktijk ook daadwerkelijk het beoogde, positieve, effect zal kunnen hebben, is van belang te kijken naar de juridische houdbaarheid van de betreffende regeling in de PAS. Uiter­aard speelt hierbij verder ook een grote – zo niet, veel grote­re – rol in hoeverre ecologisch bezien ontwikkelingsruimte kan worden gecreëerd, doch die vraag laat ik hier buiten be­schouwing. Hoewel het niet zonder risico’s is om voorspel­lingen te doen over de juridische beoordeling van een syste­matiek, zeker indien deze uitspraken worden gebaseerd op een concept-PAS waarvan de Regering inmiddels heeft aan­gekondigd dat deze nog zal worden gewijzigd, bespreek ik hierna enige positieve en negatieve aspecten van de geko­zen systematiek. Ik zal daarbij onder andere het advies van de Raad van State53 en het reeds aangehaalde onderzoek van Backes c.s.54 betrekken. &#13;
5.2 Ontwikkelingsruimte &#13;
Een belangrijk aspect in dit verband betreft de vraag naar de houdbaarheid van de systematiek waarbij ontwikke­lingsruimte tenminste voor een belangrijke deel wordt ge­creëerd door beheermaatregelen die voorzien in een (ge­nerieke) verbetering van de natuurkwaliteit. Zo zie ik zelf &#13;
met enige regelmaat in processtukken het standpunt inge­nomen dat het belangrijkste doel van het natuurbeleid dient te zijn het brengen van het Natura 2000-gebied in een gun­stige staat van instandhouding. Pas wanneer deze gunstige staat van instandhouding zou zijn bereikt, zou toestemming kunnen worden verleend voor nieuwe ontwikkelingen. Daar kan tegenover gezet worden dat de Habitatrichtlijn zich niet ten principale lijkt te verzetten tegen een benadering waarin een deel van de haalbare verbetering van de natuurkwaliteit door middel van de ontwikkelingsruimte aan economische ontwikkelingen ten goede komt. Daarmee lijkt enige mate van vertraging van het behalen van de instandhoudingsdoe­len aanvaardbaar. Een goede ecologische onderbouwing van het tijdpad waarbinnen de instandhoudingsdoelen wor­den bereikt, kan echter niet worden gemist.55 Deze beoorde­ling vindt echter plaats in het kader van nog op te stellen be­heerplannen. Zolang deze beheerplannen er niet zijn, is het hierdoor echter wellicht niet eenvoudig om deze goede eco­logische onderbouwing reeds te geven en om dus al van de ontwikkelingsruimte uit de PAS te kunnen profiteren. &#13;
Daar komt dat de Habitatrichtlijn bij het verlenen van toe­stemming voor een plan of project zekerheid vereist dat de natuurlijke kenmerken van het gebied niet in gevaar komen. Conform jurisprudentie van het Hof van Justitie van de EU is sprake van zekerheid ‘wanneer er wetenschappelijk ge­zien redelijkerwijs geen twijfel bestaat dat er geen schade­lijke gevolgen zijn.’56 Alleen als de uitvoering van de maat­regelen daadwerkelijk volgens de in de PAS voorziene planning en wijze verloopt, kan deze zekerheid worden ge­geven.57 Hoe kan een en ander evenwel voldoende verze­kerd zijn ten tijde van het verlenen van toestemming, zeker als deze toestemming feitelijk afhankelijk is van een breed scala van maatregelen die door diverse instanties (en ook door particulieren) dienen te worden uitgevoerd? Aangezien de aanvrager van de toestemming in de regel niet degene is die verantwoordelijk is voor de generiek te treffen maatre­gelen die de afname van stikstofdepositie in een gebied be­palen, is het moeilijk, zo niet onmogelijk, om de vereiste ze­kerheid en de bedoelde beoordeling in het kader van een individueel project te geven. Met de PAS wordt weliswaar beoogd daarvoor een instrument te bieden – en dat pleit ook zeker vóór het PAS – doch de vraag in hoeverre voldoen­de zekerheid is, en belangrijker nog, kan worden geboden, is daarmee niet van tafel, in tegendeel! &#13;
De effectiviteit van de PAS zal snel afnemen indien in het kader van ieder afzonderlijk toestemmingsbesluit over de PAS en de hierin opgenomen maatregelen zal worden gedis­cussieerd. Ik verwacht echter dat een dergelijke situatie zich niet snel zal voordoen. Hoewel tegen de vaststelling van de PAS geen bestuursrechtelijke rechtsmiddelen mogelijk zul­len zijn (art. 39, lid 4, Nbw), kan in beroep tegen het beheer­plan waarschijnlijk wél de door de PAS gecreëerde ontwik­kelingsruimte aan de orde gesteld worden. Beroep tegen het beheerplan is immers mogelijk voor zover het de beschrij­vingen van handelingen betreft die het bereiken van de in­standhoudingsdoelstellingen niet in gevaar brengen en de daarbij in voorkomend geval aangegeven voorwaarden en beperkingen (art. 39, lid 2, Nbw)58 Is een beheerplan een­maal onherroepelijk, dan lijkt een redelijke verwachting dat uitgegaan mag worden van de houdbaarheid van de PAS-maatregelen en van de gecreëerde ontwikkelingsruimte. Het is dan aan appellanten vervolgens om aan te tonen dat het beoogde effect van de maatregelen in de praktijk niet wordt gerealiseerd, c.q. dat aannemelijk is dat het effect niet ge­haald zal kunnen worden. &#13;
5.3 Kwalificatie maatregelen: saldering, mitigatie of compensatie?59 &#13;
Naast de houdbaarheid van de (omvang van de) ontwikke­lingsruimte is ook van belang hoe de maatregelen die deze ontwikkelingsruimte creëren, gekwalificeerd kunnen wor­den. Als deze maatregelen kunnen worden aangemerkt als mitigerende dan wel salderingsmaatregelen, mag het po­sitieve effect van de maatregelen worden betrokken bij de vraag of zekerheid is verkregen dat de natuurlijke kenmer­ken als gevolg van een plan of project niet worden aange­tast. Toestemmingverlening is dan mogelijk zonder dat on­derzocht hoeft te worden of er geen alternatieven bestaan voor het initiatief en of dwingende redenen van groot open­baar belang het alternatief rechtvaardigen. Dat maakt toe­stemmingverlening in de praktijk relatief eenvoudig. Zou­den de maatregelen ten behoeve van de ontwikkelingsruimte kwalificeren als compenserende maatregelen, dan zal het niet eenvoudig, zo niet vrijwel onmogelijk, zijn om toestem­ming voor het initiatief te verlenen. Dan zal immers alsnog moeten worden aangetoond dat alternatieven ontbreken en dwingende redenen bestaan. Voor het goed functioneren van de PAS is derhalve van belang dat de maatregelen kunnen worden aangemerkt als mitigerende / salderingsmaatregelen. Er zijn zowel argumenten vóór als tegen om de maatregelen uit de PAS als zodanig aan te merken. Het volgende is daar­bij relevant. &#13;
Anders dan in de gevallen die tot nu toe in de jurisprudentie van de ABRvS aan de orde zijn geweest, worden in de PAS als passende beoordeling in het kader van een toestemming­verlening, de negatieve effecten van een toename van stik­stofdepositie door een project bezien in samenhang met de positieve effecten van brongerichte en gebiedsgerichte maat­regelen die niet direct samenhangen met de uitvoering van het project waarvoor toestemming wordt gevraagd. In het kader van salderingsmaatregelen heeft de ABRvS eerder ge­steld dat van saldering alleen sprake is indien directe samen­hang bestaat tussen het initiatief en de getroffen (salderings) maatregel.60 Dat is bijvoorbeeld het geval indien een mili­euvergunning wordt ingetrokken ten gunste van de nieuwe activiteit en zowel bij het intrekkingsbesluit als bij het be­sluit waarbij de Nbw-vergunning wordt verleend, duidelijk een koppeling wordt gemaakt tussen beide vergunningen. Daar komt nog bij dat saldering is aan een aantal nadere voorwaarden is verbonden: (i) de emissies moeten gevol­gen hebben op dezelfde natuurwaarden en op hetzelfde Na­tura 2000-gebied; (ii) de emissies mogen nergens in dit Na­tura 2000-gebied ter plaatse van de relevante natuurwaarden toenemen en (iii) er moet zekerheid bestaan en juridisch gewaarborgd zijn dat de verlaging van de emissie en depositie daadwerkelijk plaatsvindt.61 &#13;
Algemeen wordt verder aangenomen dat van mitigerende (salderings)maatregelen sprake is indien effecten op een Na­tura 2000-gebied worden voorkomen. Onder compenseren­de maatregelen verstaat men die maatregelen die bedoeld zijn om de gevolgen van een plan of project voor een habitat dat daarvan schade ondervindt, te ondervangen.62 Met an­dere woorden: in het geval van compenserende maatregelen zal zich ergens in het Natura 2000-gebied een negatief effect (kunnen) voordoen, welk effect elders in dit gebied wordt gecompenseerd. &#13;
In de concept-PAS wordt het standpunt ingenomen dat de te treffen brongerichte en gebiedsgerichte maatregelen ervoor zorgen dat voorkomen wordt dat projecten die op grond van de ontwikkelingsruimte kunnen worden toegestaan, schade­lijke gevolgen hebben voor de stikstofgevoelige habitats en leefgebieden en dus in het kader van de passende beoorde­ling mogen worden meegenomen. Er is, met andere woor­den, sprake van mitigerende maatregelen. In het kader van haar advisering stelt de Raad van State dit standpunt verde­digbaar te achten, overigens door ook het generieke voor­behoud te maken dat het oordeel ten aanzien van de ver­enigbaarheid van de concept-PAS met de Nbw 1998 en de Vogel- en Habitatrichtlijn (uiteraard) in laatste instantie is voorbehouden aan de ABRvS dan wel het Hof van Justi­tie van de EU.63 Daarbij acht zij van belang dat de effecten van de brongerichte maatregelen voor elk Natura 2000-ge­bied zijn berekend en dat de ontwikkelingsruimte in een ge­bied is afgeleid van de in dat gebied te verwachten daling van stikstofdepositie. Voorts betrekt zij daarbij dat is bezien welke maatregelen in het Natura 2000-gebied nodig zijn om te waarborgen dat de natuurkwaliteit behouden blijft bij be­nutting van de ontwikkelingsruimte. Er bestaat derhalve een duidelijk verband tussen de ontwikkelingsruimte in een Na­tura 2000-gebied en de te treffen maatregelen die nodig zijn om de ontwikkelingsruimte te creëren. &#13;
De uitvoering van mitigerende maatregelen wordt in de hui­dige vergunningverlening verzekerd door de uitvoering daarvan als voorwaarde aan het toestemmingsbesluit te ver­binden. Dat zal evenwel niet mogelijk zijn bij projecten die met een beroep op de ontwikkelingsruimte uit de PAS wor­den toegestaan. Gelet op het vereiste dat uit de passende be­oordeling de zekerheid moet zijn verkregen dat een pro­ject de natuurlijke kenmerken van een Natura 2000-gebied niet zal aantasten, zal de uitvoering van de in de PAS opge­nomen maatregelen moeten zijn verzekerd voordat de PAS in werking treedt en ontwikkelingsruimte kan worden toe­gedeeld. De huidige regeling in de Nbw in art. 19kj, lid 1, Nbw waarborgt naar het oordeel van de Raad van State vol­doende dat de uitvoering van de maatregelen is verzekerd, mits de medewerking van de betrokken partijen is verkregen en bindende afspraken zijn gemaakt over de financiering van de te treffen maatregelen.64 Dit lijkt op zichzelf een logisch uitgangspunt. Wel is het m.i. zo dat als belanghebbenden op enig moment kunnen aantonen dat uitvoering niet (langer) verzekerd is, dan wel uitvoering niet (tijdig) plaatsvindt con­form de uitgangspunten van de PAS, daarmee de toestem­mingverlening ook op losse schroeven komt te staan. &#13;
Enige vraagtekens kunnen worden geplaatst bij de aanname dat alle PAS-maatregelen kwalificeren als mitigerende maat­regelen. Het komt mij voor dat e.e.a. kan afhangen van het soort maatregel dat getroffen wordt. Een parallel kan in dat verband wellicht worden getrokken met de uitspraak van de ABRvS van 7 november 2012 inzake het Tracébesluit A2 Den Bosch-Eindhoven.65 In de ecologische beoordelingen ten behoeve van het Tracébesluit was geconstateerd dat de voorgenomen wegverbreding negatieve gevolgen zal hebben voor het bestaande areaal van het habitattype blauwgraslan­den. Ten gevolge van deze conclusie is in het Tracébesluit bepaald dat herstel van de hydrologische situatie dient plaats te vinden, waarmee uitbreiding van blauwgraslanden binnen het gebied mogelijk wordt gemaakt. Doordat op deze wij­ze een groter (nieuw) areaal blauwgraslanden tot ontwikke­ling zal worden gebracht dat van betere kwaliteit is dan het bestaande, zal aan de instandhoudingsdoelstellingen voor dit habitattype worden voldaan, aldus de minister. Het is ech­ter de vraag of de ontwikkeling van blauwgraslanden wel kan worden aangemerkt als een mitigerende maatregel of dat eerder sprake is van een compenserende maatregel. Om deze vraag te kunnen beantwoorden, heeft de ABRvS pre­judiciële vragen aan het Hof van Justitie gesteld. Deze vra­gen komen er in de kern op neer dat de ABRvS wenst te ver­nemen (i) of de negatieve gevolgen van het project kunnen worden gesaldeerd met de positieve effecten van de natuur­ontwikkeling en (ii) of deze saldering als mitigatie of als compensatie moet worden aangemerkt. Beargumenteerd zou kunnen worden66 dat in die situatie sprake is van compensa­tie. De kwaliteit van de huidige blauwgraslanden neemt im­mers af. Dit effect wordt ongedaan gemaakt door de ontwik­keling van nieuw areaal blauwgrasland. Daar komt bij dat er geen sprake is van een functionele, onlosmakelijke samen­hang tussen de ontwikkelingen die het Tracébesluit mogelijk maakt en de ontwikkeling van nieuw blauwgrasland. &#13;
Aan de andere kant strookt het standpunt dat in die situa­tie sprake zou zijn van compenserende maatregelen weer niet met jurisprudentie van de ABRvS inzake het natuur in­clusief ontwerp. Dit natuur inclusief ontwerpen is door de ABRvS in een aantal uitspraken aanvaard.67 Als, om bij het voorbeeld van het Tracébesluit te blijven, de projectom­schrijving ‘wegaanpassing A2 en ontwikkeling blauwgras­landen’ zou zijn geweest, zou mogelijk sprake zijn van een natuur inclusief ontwerp en zouden de voor de natuur posi­tieve maatregelen kunnen worden gekwalificeerd als mitige­rende maatregel. Het lijkt echter niet logisch als hoofdzake­lijk de projectomschrijving van een initiatief zou bepalen of iets als mitigerende dan wel compenserende maatregel moet worden aangemerkt. Het is dan nog maar de vraag wat de uitkomst van deze discussie zal zijn. Vastgesteld kan in ie­der geval worden dat de uitkomst van deze prejudiciële pro­cedure van (groot) belang zal kunnen zijn voor de houdbaar­heid van de systematiek van de PAS. Met Backes e.a.68 ben ik van mening dat dit risico kan worden beperkt indien zorg­vuldig wordt geborgd dat alleen die herstel- en beheermaat­regelen als mitigerende maatregel worden aangemerkt die leiden tot een reductie van de depositie of die de negatieve effecten van een te hoge depositie voorkomen. &#13;
Van deze situatie moet overigens worden onderscheiden de situatie waarin maatregelen tot gevolg hebben dat een te hoge stikstofdepositie geen negatieve consequenties heeft. Gedacht kan worden aan het treffen van hydrologische maatregelen als gevolg waarvan een vermindering van de in het systeem aanwezige stikstof optreedt, met als mogelijk gevolg dat de (extra) depositie van een bepaalde activiteit niet meer leidt tot een achteruitgang van de kwaliteit van het Natura 2000-gebied. In dat geval kan beargumenteerd wor­den dat de depositieverhoging op zich niet leidt tot mogelijk significant negatieve effecten. Immers, door de herstel- of beheermaatregelen worden dergelijke schadelijke gevol­gen nu juist voorkomen en treden deze niet in. Aldus kunnen dergelijke herstelmaatregelen worden beschouwd als mitige­rende maatregelen. 69 &#13;
5.4 Overige aandachtspunten70 &#13;
Belangrijk acht ik verder ook dat de PAS, en ook het voor de PAS ontwikkelde berekenings- en beoordelingsmodel AE­RIUS, uitgaat van een ingewikkelde systematiek. Ook dat maakt de PAS kwetsbaar, hetgeen de werkbaarheid van het systeem automatisch ook zal aantasten. Aan de andere kant moet gezegd worden dat het PAS voor het eerst op integra­le wijze komt tot een landelijke, samenhangende aanpak van de stikstofproblematiek. Eindelijk heeft er een grondi­ge inventarisatie plaatsgevonden van de totale stikstofbe­lasting op Natura 2000-gebieden, de gevolgen van die be­lasting voor deze gebieden, de bronnen die een bijdrage leveren aan die belasting en van de maatregelen die getrof­fen kunnen worden om de belasting te verminderen. Daar­toe is een nieuw model ontwikkeld, waarmee – er van uit­gaande dat het model werkt zoals beoogd wordt – een ieder eenvoudig kan onderzoeken welke effecten op zullen kun­nen treden indien een bepaalde activiteit wordt verricht. De PAS houdt verder geen rekening met effecten op en conse­quenties voor buitenlandse Natura 2000-gebieden.71 Buiten­landse Natura 2000-gebieden vallen formeel bezien ook niet onder het beschermingsregime van de huidige Nbw.72 Het is inmiddels vaste jurisprudentie van de ABRvS dat effecten op buitenlandse Natura 2000-gebieden wel dienen te worden betrokken bij het verlenen van toestemming aan projecten – hetzij via de toets in het kader van de Nbw, dan wel via een vergunning op grond van de Wet algemene bepalingen om­gevingsrecht of (voorheen) milieuvergunning.73 Voor bui­tenlandse gebieden met een stikstofprobleem, blijft dus in de praktijk onzeker of toestemming verleend kan worden.74 &#13;
Hoewel dus zeker gezegd kan worden dat aan de PAS ha­ken en ogen kleven, met de daarbij horende onzekerheden voor de praktijk, zou in een situatie zonder PAS in ieder ge­val zeker zijn dat voor nieuwe ontwikkelingen moeilijk toe­stemming kan worden verleend. Daarnaast is van belang dat áls de maatregelen daadwerkelijk getroffen worden en het beoogde effect hebben, de kans op vergunningverle­ning toeneemt.75 Bij gelijkblijvende of zelfs afnemende stik­stofdepositie is er (ook in een overbelaste) situatie op pro­jectniveau immers geen sprake van schadelijke gevolgen en zijn er dus ook geen significante gevolgen.76. Wel past daar­bij de kanttekening dat veelvuldige toestemmingverlening voor nieuwe projecten of plannen kan leiden tot een situa­tie waarin minder eenvoudig wordt voldaan aan art. 6, lid 2, Habitatrichtlijn. Het bereiken van een situatie waarmee ver­der achteruitgang wordt voorkomen, wordt immers moeilij­ker als de depositiedaling door technische vernieuwingen of beëindigingen van bestaande activiteiten volledig mag wor­den benut voor een uitbreiding elders. &#13;
6. Afronding: alleen door PASmogelijk­heid op voortzetting en uitbreiding van stikstofveroorzakende-activiteiten? &#13;
Al met al zijn de positieve effecten van de PAS op papier in ieder geval aanwezig. Na vaststelling van de PAS zal ech­ter nog zeker enige tijd onzekerheid kunnen bestaan over de houdbaarheid van de systematiek. Het moet daarbij geens­zins worden uitgesloten dat de ABRvS in de eerste uitspra­ken waarin de PAS aan de orde komt, nog aandachtspunten voor verdere ontwikkeling benoemt. Op korte termijn is ui­teraard eerst van belang dát de PAS wordt vastgesteld en dat Natura 2000-gebieden vervolgens in de PAS worden opge­nomen, zodat ook geprofiteerd kan worden van de voordelen die de PAS zou moeten bieden. &#13;
Aan de andere kant voert het mijns inziens te ver om te zeg­gen dat zolang de PAS voor de praktijk niet beschikbaar is, bestaande of nieuwe stikstof veroorzakende activiteiten per definitie niet zijn toegestaan. Twee ontwikkelingen zijn in dat verband te signaleren. Ten eerste de uitspraak van de ABRvS van 31 maart 2010.77 Met deze uitspraak werd dui­delijk dat de lijn die met de eerdere 1-april uitspraken werd ingezet, toch niet zo strikt hoefde te worden opgevat. Zo stelde de ABRvS, samengevat, dat als voor een bestaan­de activiteit toestemming was verleend vóórdat de Natura 2000-gebieden waarop deze activiteit mogelijke een signi­ficant negatief effect heeft, als zodanig zijn aangewezen of aangemeld bij de Europese Commissie, voor deze bestaande activiteit niet alsnog een passende beoordeling hoeft te wor­den gemaakt. Relevante referentiedata zijn daarbij (i) 7 de­cember 2004, als het gaat om HRL-gebieden, (ii) datum van aanwijzing van Vogelrichtlijngebieden, mits gelegen na 10 juni 1994 en (iii) 10 juni 1994 in geval van Vogelrichtlijnge­bieden die zijn aangewezen vóór 10 juni 1994. Een nieuwe toestemming op grond van de Nbw dient slechts voor deze activiteit te worden verleend, indien uitbreiding van de ac­tiviteit plaatsvindt en de uitbreiding op zichzelf kan worden beschouwd als een project in de zin van art. 19d, lid 1, Nbw. Voor de uitbreiding dient dan te worden getoetst in hoever­re een passende beoordeling noodzakelijk is. Voor de prak­tijk is in dit verband van belang dat de ABRvS stelt dat als de stikstofdepositie als gevolg van de uitbreiding niet toe­neemt ten opzichte van hetgeen vergund was vóór aanwij­zing of aanmelding van de relevante Natura 2000-gebieden, een passende beoordeling niet nodig is. In dat geval is ver­zekerd dat er geen effecten optreden. Dat geldt bijvoorbeeld ook indien nadien een emissiearme stal is gerealiseerd en de (nieuwe) feitelijke emissie/depositie mede door deze wijzi­ging lager is dan de oorspronkelijk vergunde situatie.78 Ver­gunningverlening van een uitbreiding lijkt daardoor eenvou­dig. &#13;
Echter, van belang is wel het volgende te realiseren. Bij uit­breiding van de activiteit zal wel voor de gehele activiteit vergunning moeten worden verkregen onder de Nbw. Dit hangt samen met het feit dat art. 19d, lid 1, Nbw niet alleen projecten maar ook ‘andere handelingen’ vergunningplich­tig maakt. De systematiek is dan aldus dat de bestaande ac­tiviteit wordt getoetst als andere handeling – waarvoor en­kel de toets van art. 19e Nbw geldt. De uitbreiding zal langs de regels van art. 19f e.v. worden getoetst, als een passen­de beoordeling nodig is. Op basis van art. 19e Nbw dient het bevoegd gezag wel rekening te houden met de gevol­gen van een project of andere handeling gelet op de instand­houdingsdoelstellingen van een Natura 2000-gebied. Deze afweging ziet op de exploitatie van het gehele bedrijf (be­staand en beoogde uitbreiding). Het bevoegd gezag kan op basis van art. 19e Nbw het beleid voeren dat een vergunning pas wordt verleend als reductiemaatregelen worden getrof­fen. Hoewel de PAS ook in dat verband een rol zou kunnen spelen, is het, voor zover mij bekend, tot op heden nog niet voorgekomen dat een toestemming voor een reeds bestaande activiteit met toepassing van art. 19e Nbw is geweigerd. &#13;
Verder wijs ik er in dit verband ten tweede, en ten slotte, op dat in het kader van het wetsvoorstel voor de Wet natuurbe­scherming een overgangsrechtelijke bepaling wordt voorge­steld, waarmee bestaande activiteiten die nog geen (aparte) Nbw-vergunning hebben, worden vrijgesteld van de vergun­ningplicht voor projecten zoals we die nu kennen in art. 19d, lid 1, Nbw.79 Op grond van deze regeling geldt de vergun­ningplicht dan niet voor projecten en andere handelingen ten aanzien waarvan voor 1 februari 2009 toestemming is ver­leend. Voorwaarde daarbij is dan wel dat in het kader van die toestemmingverlening materieel is getoetst aan de ei­sen van art. 6, lid 3 en 4, Habitatrichtlijn. Nu de praktijk laat zien dat bij vergunningverlening op grond van bijvoorbeeld de Wet milieubeheer in het verleden – via de systematiek van de richtlijnconforme interpretatie – inderdaad ook ge­toetst werd aan art. 6 Habitatrichtlijn, hoeven deze bestaan­de, reeds vergunde, activiteiten dan niet opnieuw te hoe­ven worden getoetst. Dat is m.i. ook verdedigbaar; het gaat er immers op dat materieel gezien de toets aan art. 6 Habi­tatrichtlijn heeft plaatsgevonden. Niet relevant is of dit leidt tot een afzonderlijk (Nbw-)besluit of een besluit in een an­der kader. Consequentie van deze regeling zal zijn dat, an­ders dan waar de ABRvS nu in haar jurisprudentie van uit gaat, bij vergunningverlening voor een nieuwe activiteit, de bestaande activiteit niet langer als ‘andere handeling’ ge­toetst hoeft te worden. Risico op het niet langer kunnen voortzetten van de bestaande activiteit worden aldus verder verkleind – met of zonder PAS. &#13;
&#13;
&#13;
­&#13;
&#13;
&#13;
&#13;
&#13;
&#13;
­&#13;
</content><legacyfootnotes>* Marieke Kaajan is advocaat bij Stibbe, Amsterdam.&#13;
1. Wet van 18 maart 2010, houdende regels met betrekking tot versnelde ontwikkeling en verwezenlijking van ruim­telijke en infrastructurele projecten (Crisis- en herstelwet, Stb. 2010, 135).&#13;
2. Zie voor definitie art. 1, sub n, Nbw.&#13;
3. Art. 19kg, lid 2, Nbw.&#13;
4. Regels ter bescherming van de natuur (Wet natuurbescher­ming), Kamerstukken II 2011/12, 33 348, nr. 2.&#13;
5. Art. 1.11 van het wetsvoorstel voor de Wet natuurbescher­ming.&#13;
6. Zie ook Regels ter bescherming van de natuur (Wet natuur­bescherming), Kamerstukken II 2011/12, 33 348, nr. 3, p. 66.&#13;
7. Richtlijn 82/43 EEG van de Raad van de Europese Ge­meenschapen van 21 mei 1992 inzake de instandhouding van de natuurlijke habitats en de wilde flora en fauna (PbEG L 206).&#13;
8. Plannen en projecten ten aanzien waarvan niet op voor­hand de zekerheid is verkregen dat de natuurlijke kenmer­ken van het gebied niet worden aangetast, kunnen alleen vergund worden indien vaststaat dat er geen alternatieven zijn voor het plan of project en dat dwingende redenen van groot openbaar belang bestaan die realisatie van het plan of project rechtvaardigen. In dat geval dienen de (potentieel) negatieve effecten op voorhand te worden gecompenseerd.&#13;
9. Zie ABRvS 21 juli 2010, zaaknr. 200907172, en de mede­deling van de Minister van LNV in de Nota van Antwoord Inspraakprocedure aanwijzing Natura 2000-gebieden, november 2007. &#13;
10. Zie ook Nota van Antwoord Inspraakprocedure aanwijzing Natura 2000-gebieden, november 2007, p. 3. &#13;
11. Art. 4, lid 4, Habitatrichtlijn. &#13;
12. Zie http://www.synbiosys.alterra.nl/natura2000/gebieden­database.aspx?subj=actualiteitaanwijzingen. &#13;
13. Het betreft de verplichting om voor plannen en projecten met mogelijk significant negatieve effecten aan de hand van een passende beoordeling vast te stellen of de zeker­heid kan worden verkregen dat de natuurlijke kenmerken van de betrokken Natura 2000-gebieden niet worden aangetast. &#13;
14. Al moet ook niet te positief worden gedacht over de aanwijzing van Vogelrichtlijngebieden. Weliswaar zijn deze gebieden met ingang van 1 oktober 2005 bij wet aangewezen, doch dit betreft een formele aanwijzing. Ook voor (een aanzienlijk deel van) deze gebieden dienden na 1 oktober 2005 nog instandhoudingsdoelstellingen te worden geformuleerd. &#13;
15. Zie bijv. ABRvS 28 februari 2007, nr. 200604026/1 of ABRvS 4 maart 2007, JM 2007/73. &#13;
16. ABRvS 1 april 2009, nr. 200807857/1 en nr. 200802600/1. &#13;
17. Zie hierover ook B.H.M. Moonen, ‘Natura 2000 en vee­houderijen: ‘Luctor et Emergo’?’, JFf september 2010, nr. 5/6, p. 159-169 en de aldaar genoemde literatuur. &#13;
18. Zie ook M.M. Kaajan, ‘Einde aan de crisis in de Natuurbe­schermingswet?’, Tijdschrift voor Omgevingsrecht 2012, nr. 2, p. 31-41 en aldaar genoemde literatuur. &#13;
19. Art. 1 sub n Nbw: (1) gebied dat is aangewezen op grond van art. 10a, lid 1, Nbw (2) gebied dat is aangewezen op grond van art. 12, lid 3, Nbw of (3) gebied dat voorkomt op de lijst van communautair belang. &#13;
20. Zie ook M.M. Kaajan, ‘Einde aan de crisis in de Natuurbe­schermingswet?’, Tijdschrift voor Omgevingsrecht 2012, nr. 2, p. 31-41 en aldaar genoemde literatuur. &#13;
21. Tot 31 december 2011 was de definitie van bestaand gebruik ‘iedere handeling die op 1 oktober 2005 werd verricht en sedertdien niet of niet in betekenende mate is gewijzigd’ en dan wel, bij aanwijzing of aanmelding van een Vogel- resp. Habitatrichtlijngebied na 1 oktober 2005, iedere handeling die na de datum van aanwijzing of resp. aanmelding niet of niet in betekenende mate is gewijzigd. Sinds 31 december wordt onder bestaand gebruik verstaan ‘gebruik dat op 31 maart 2010 bekend is, of redelijkerwijs bekend had kunnen zijn bij het bevoegd gezag’. &#13;
22. Zie HvJ EG 7 september 2004, C-127/02, NJ 2005/233 en AB 2004/365 en ook HvJ EG 14 januari 2010, C-226/08, AB 2010/68. &#13;
23. Uitgaande van de letterlijke tekst van de Nbw, zonder daar­bij rekening te houden met de mogelijkheid – die later door de ABRvS is bevestigd – dat de regeling in de Nbw niet in overeenstemming is met de Habitatrichtlijn. Zie ABRvS 31 maart 2010, nr. 200903784, BR 2010/435 en daarop volgende uitspraken zoals ABRvS 1 september 2010, nr. 200905018, Gst. 7347, nr. 5. &#13;
24. Zie ABRvS 29 september 2011, nr. 200907569. &#13;
25. Bijv. ABRvS 4 mei 2011, nr. 200901310. &#13;
26. Art. 19a, lid 7, Nbw. &#13;
27. Aldus ook G.C.W. van der Feltz en A.M.M. Hendrikx, ‘Biodiversiteitscrisis: programmatische aanpak van stik­stofdeposities en de voorgenomen vereenvoudiging van natuurwetten’, TBR 2012/nr. 7, p. 666-676. &#13;
28. Adviesgroep Huys, Meer dynamiek bij de uitvoering van nationale en Europese natuurwetgeving, perspectief van een programmatische aanpak, 19 juni 2009 en Taskforce Trojan, Stikstof/ammoniak in relatie tot Natura 2000, een verkenning van oplossingsrichtingen, 30 juni 2008. &#13;
29. Kamerstukken II 2009/10, 32 127, nr. 135. &#13;
30. Zie ook J. Zijlmans, ‘Past de PAS in het door artikel 6 Habitatrichtlijn voorgeschreven beschermingsregime voor Natura 2000-gebieden?’, JFf december 2011, p. 247-259; Ch.W. Backes, H.F. van Dobben, M.A. Poortinga met medewerking van M. Eliantonio en M.G.W.M. Peeters, Stikstofdepositie en Natura 2000. Een rechtsvergelijkend onderzoek, Universiteit Maastricht/Alterra, 6 mei 2011; Natura 2000 in Nederland. Juridische ruimte, natuurdoelen en beheerplanprocessen, Planbureau voor de Leefomge­ving, Den Haag, 2011 en Raad van State, Voorlichting met betrekking tot de Programmatische Aanpak Stikstof (PAS), 11 april 2012, bijlage bij Kamerstukken II 2011/12, 30 654, nr. 102. &#13;
31. Kamerstukken II 2009/10, 32 127, nr. 135, p. 4-5. &#13;
32. Aldus art. 19kg, lid 3, Nbw. &#13;
33. Programmatische Aanpak Stikstof (PAS). Concept defini­tieve versie t.b.v. Raad van State, Versie 9 februari 2012, te vinden via http://pas.natura2000.nl/pages/documenten-algemeen.aspx, p. 14 e.v. &#13;
34. Zie ook Kamerstukken II 2010/11, 30 654, nr. 89, p. 3. &#13;
35. Kamerstukken I 2009/10, 32 127 E, p. 21. &#13;
36. Kamerstukken II 2009/10, 32 127, nr. 135, p. 5. &#13;
37. Programmatische Aanpak Stikstof (PAS). Concept defini­tieve versie t.b.v. Raad van State, Versie 9 februari 2012, te vinden via http://pas.natura2000.nl/pages/documenten-algemeen.aspx. &#13;
38. Raad van State, Voorlichting met betrekking tot de Pro­grammatische Aanpak Stikstof (PAS) d.d. 11 april 2012, zaaknummer W15.12.0046/IV, Bijlage bij Kamerstukken II 2011/12, 30 654, nr. 102. &#13;
39. Raad van State, a.w., p. 6. &#13;
40. Brief Staatssecretaris van Economische Zaken aan de Eer­ste Kamer d.d. 1 februari 2013, ‘Voortgang Natura 2000/ PAS’, kenmerk DGNR-PDN2000/12383128, p. 2. &#13;
41. In de beschrijving van de PAS wordt voorzien in een zg. PAS-bureau. Het PAS-bureau is een centrale voorzie­ning die nodig is om de PAS in de praktijk goed te laten werken. Brief Staatssecretaris van Economische Zaken aan de Tweede Kamer d.d. 4 februari 2013, ‘Beantwoording Schriftelijk Overleg Natuur- en milieueffecten veehouderij inclusief PAS’, kenmerk DBNR-PDN2000/12006643, p. 4. &#13;
42. Brief Staatssecretaris van Economische Zaken aan de Tweede Kamer d.d. 4 februari 2013, ‘Beantwoording Schriftelijk Overleg Natuur- en milieueffecten veehouderij inclusief PAS’, kenmerk DBNR-PDN2000/12006643, p. 4. &#13;
43. Concept D-PAS, a.w., in het bijzonder hfst. 1 en 2. &#13;
44. Brief Staatssecretaris van Economische Zaken aan de Tweede Kamer d.d. 4 februari 2013, ‘Beantwoording Schriftelijk Overleg Natuur- en milieueffecten veehouderij inclusief PAS’, kenmerk DBNR-PDN2000/12006643, p. 3. &#13;
45. Concept D-PAS, a.w., in het bijzonder hst. 3, par. 3.5 e.v. &#13;
46. Raad van State, a.w., p. 13. &#13;
47. Raad van State, a.w., p. 14. &#13;
48. Concept D-PAS, a.w., p. 29-30. &#13;
49. Raad van State, a.w., p. 14. &#13;
50. Raad van State, a.w., p. 36. &#13;
51. Concept D-PAS, in het bijzonder par. 3.5. &#13;
52. Raad van State, a.w., p. 25. &#13;
53. Raad van State, a.w. &#13;
54. Ch.W. Backes, H.F. van Dobben, M.A. Poortinga met medewerking van M. Eliantonio en M.G.W.M. Peeters, Stikstofdepositie en Natura 2000. Een rechtsvergelijkend onderzoek, Universiteit Maastricht/Alterra, 6 mei 2011; Natura 2000 in Nederland. Juridische ruimte, natuurdoelen en beheerplanprocessen, Planbureau voor de Leefomge­ving, Den Haag, 2011 &#13;
55. Zie ook Raad van State, a.s., p. 7. &#13;
56. HvJ EG 7 september 2004, C-127/-2, NJ 2005/233 en AB 2004/365 (Kokkelvisserij-arrest). &#13;
57. Raad van State, a.w., p. 29-30. &#13;
58. Art. 39, lid 2, Nbw bepaalt dat beroep tegen het beheerplan slechts mogelijk is op de beschrijvingen van handelingen die het bereiken van de instandhoudingsdoelstellingen niet in gevaar brengen en de daarbij in voorkomend geval aangegeven voorwaarden en beperkingen. &#13;
59. Zie ook Raad van State, a.w., p. 27-29. &#13;
60. ABRvS 29 juni 2011, nr. 200908730. &#13;
61. O.a. ABRvS 29 juni 2009, nr. 200908730. &#13;
62. Europese commissie, Beheer van ‘Natura 2000’-gebieden, 2000, p. 44. &#13;
63. Raad van State, a.w., p. 27-29 en ook p. 6. &#13;
64. Raad van State, a.w., p. 29. &#13;
65. ABRvS 7 november 2012, nr. 201110075 en 201201853, AB 2013/38 en BR 2013/26. &#13;
66. Zie ook annotator F.H.W. Frins in AB 2013/38 en C.W. Backes e.a., Stikstofdepositie en Natura 2000. Een rechts­vergelijkend onderzoek, Universiteit Maastricht/Alterra, 6 mei 2011, p. 7 en 38 e.v. &#13;
67. Vz. ABRvS 31 augustus 2009, nr. 200902644, ABRvS 21 juli 2010, nr. 200902644, Vz. ABRvS 8 februari 2010, nr. 201001293. Overigens wordt ook wel gesteld dat de ABRvS voor de aanvaardbaarheid van een natuur inclusief ontwerp van belang achtte dat zowel de negatieve als de positieve effecten buiten het betrokken Natura 2000-gebied zouden optreden. &#13;
68. Ch.W. Backes, H.F. van Dobben, M.A. Poortinga met medewerking van M. Eliantonio en M.G.W.M. Peeters, Stikstofdepositie en Natura 2000. Een rechtsvergelijkend onderzoek, Universiteit Maastricht/Alterra, 6 mei 2011; Natura 2000 in Nederland. Juridische ruimte, natuurdoelen en beheerplanprocessen, Planbureau voor de Leefomge­ving, Den Haag, 2011, p. 46. &#13;
69. Backes e.a., a.w. p, 44-45. &#13;
70. Zie ook G.C.W. van der Feltz, A.M.M. Hendrikx, Biodi­versiteitscrisis: programmatische aanpak van stikstofdepo­sities en de voorgenomen vereenvoudiging van natuurwet­ten, TBR 2012, p. 666-676. &#13;
71. Concept D-PAS, p. 27. &#13;
72. De huidige definitie in art. 1, sub n, Nbw gaat immers uit van Nederlandse gebieden. Zie ook de (voorgestelde) aangepaste definitie in art. 1.1, lid 1 van het Wetsvoorstel Regels ter bescherming van de natuur (Wet natuurbescher­ming), Kamerstukken II 2011/12, nr. 2, p. 3. &#13;
73. Zie o.a. ABRvS 9 januari 2013, nr. 201107101, AB 2013/31 ABRvS 29 augustus 2012, nr. 201001848, M&amp;R 2012, 141. &#13;
74. Dat heeft overigens ook te maken met het feit dat ondui­delijk is op welke wijze deze effecten getoetst moeten worden. &#13;
75. Zie ook J. Zijlmans, ‘Past de PAS in het door artikel 6 Habitatrichtlijn voorgeschreven beschermingsregime voor Natura 2000-gebieden?’, JFf december 2011, p. 247-259. &#13;
76. C.W. Backes, M.P. van Veen, B.A. Beijen, A.A. Freriks, D.C.J. van der Hoek, A.L. Gerritsen, Natura 2000 in Ne­derland, Juridische ruimte, natuurdoelen en beheerplan­processen, Planbureau voor de Leefomgeving, Universiteit Maastricht, met medewerking van Alterra, Universiteit Utrecht, p. 16. &#13;
77. ABRvS 31 maart 2010, nr. 200903784 en van latere datum ABRvS 20 februari 2013, nr. 201103910. Zie ook B.H.M. Moonen, ‘Natura 2000 en veehouderijen: ‘Luctor et Emergo’?’, JFf sept. 2010, nr. 5/6, p. 159-169. &#13;
78. Vz. ABRvS 21 november 2012, 201101656, Nieuwsbrief StAB 2013-1, nr. 13-09. &#13;
79. De overgangsbepaling betreft art. 9.4, lid 8, van het wetsvoorstel Regels ter bescherming van de natuur (Wet natuurbescherming), Kamerstukken II 2011/12, 33 348, nr. 2. De vergunningplicht is geregeld in art. 2.7 van dit wetsvoorstel. &#13;
</legacyfootnotes><footnotes><footnote/></footnotes><auteurs>mr. drs. M.M. Kaajan&#13;
</auteurs><published>2013-03-01 00:00:00</published><modified>2013-03-01 00:00:00</modified><editiondate>2013-03-01</editiondate><htmlpath>https://denhollander.info/artikel/10436</htmlpath></article>
</articles></edition>