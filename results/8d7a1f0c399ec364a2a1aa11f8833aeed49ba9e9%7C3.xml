<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2013</searchword><id>10632</id><udhid>UDH:TvAR/10632</udhid><titel>Rechtspraak 5730. Gemeente Eersel/Schoenmakers (TvAR 2013/5730)</titel><searchwords><searchword>TvAR 7/8/2013</searchword><searchword>TvAR 2013/5730</searchword><searchword>UDH:TvAR/10632</searchword></searchwords><attachments><attachment><name>TvAR2013_07_08_07_5730.pdf</name><extention>pdf</extention><url>https://denhollander.info/download/9104/ci</url></attachment></attachments><inleiding>Met gepachte samenhangend melkquotum vervreemd. Uit mededeling van pachter kan worden afgeleid dat bij het ein­de van de pacht niet voldaan zal worden aan de verplichting om het met de grond samenhangende quotum op te leveren. Volgt ontbinding. &#13;
</inleiding><content>1 Het geding in eerste aanleg &#13;
Voor het geding in eerste aanleg verwijst het hof naar de in­houd van het vonnis van 14 december 2010, dat de pacht­kamer van de rechtbank ’s-Hertogenbosch, sector kan­ton, locatie Eindhoven, tussen de Gemeente als eiseres en Schoenmakers als gedaagde heeft gewezen. Van genoemd vonnis is een fotokopie aan dit arrest gehecht. &#13;
2 Het geding in hoger beroep &#13;
2.1 Het verloop van de procedure blijkt uit: &#13;
- de dagvaarding in hoger beroep van 13 januari 2011; &#13;
- de memorie van grieven; &#13;
- de memorie van antwoord; &#13;
- een akte van de Gemeente en een antwoordakte van Schoenmakers. &#13;
2.2 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald. &#13;
3 De vaststaande feiten &#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast. &#13;
3.2 De rechtsvoorgangster van eiseres, te weten de voorma­lige gemeente Vessem Wintelre en Knegsel, heeft bij schrif­telijke pachtovereenkomst en door de grondkamer goedge­keurde pachtovereenkomst met ingang van oktober 1976 aan Lambertus Cornelis Schoenmakers in gebruik gegeven een perceel grond gelegen te Vessem, kadastraal bekend ge­meente Vessem, Wintelre en Knegsel, sectie A4, nummer 1418, groot 2.61.00 ha. &#13;
3.3 Schoenmakers is bij schriftelijke en door de grondkamer goedgekeurde pachtwijzigingsovereenkomst van 10 januari 1996 als pachtster in de plaats van haar vader gesteld. &#13;
3.4 Naast de hiervoor bedoelde percelen pachtgrond hebben Schoenmakers en haar vader van de Gemeente in erfpacht gehad ruim 15 hectare grond, kadastraal bekend gemeen­te Vessem,,sectie A, nummers 1414 en 1417 (hierna: de erf­pachtpercelen). &#13;
3.5 Begin 2000 heeft Schoenmakers de Gemeente verzocht om medewerking aan de verkoop van (de bloot eigendom van) de erfpachtpercelen. &#13;
3.6 Een brief van de Gemeente aan Schoenmakers van 31 maart 2000 houdt onder meer het volgende in (de brief ver­meldt als onderwerp: ‘verkoop erfpachtskavel’): &#13;
‘(…) de erfpachtpercelen kadastraal bekend gemeente Ves­sem, sectie A, nummers 1414 en 1417 [zijn] op waarde ge­taxeerd. &#13;
Op basis van dit taxatiebedrag doen wij u een aanbod, waar­bij wij afstand doen van ons deel van de waarde van de pro­ductierechten. (…)’ &#13;
3.7 Vervolgens is bij notariële akte van 15 december 2000 de bloot eigendom van de erfpachtpercelen aan Schoenma­kers geleverd. In deze akte wordt gerefereerd aan de verkla­ring van de Gemeente dat zij afstand doet ‘van het eventu­eel aan de gemeente toekomende deel van de waarde van de produktierechten’. &#13;
3.8 Schoenmakers heeft het tot haar bedrijf behorende melk­quotum eind 2000 en begin 2001 verkocht. &#13;
3.9 De door Schoenmakers van de Gemeente aangekoch­te erfpachtpercelen zijn door haar op 16 december 2005 overgedragen aan DLG ten behoeve van een natuurontwik­kelingsproject. In dat kader is contact geweest met de Ge­meente in verband met een in de akte van 15 december 2000 opgenomen boeteclausule. Schoenmakers heeft de door haar verschuldigde boete aan de Gemeente voldaan. &#13;
3.10 De gemachtigde van de Gemeente heeft bij brief van 10 juli 2008 zich onder meer op het standpunt gesteld dat de Gemeente aanspraak kan maken op 50% van het met het ge­pachte samenhangende quotum. Bij ongedateerd schrijven heeft Schoenmakers daarop afwijzend gereageerd, onder verwijzing naar de notariële akte van 15 december 2000. In de daarop volgende contacten tussen de gemachtigde van de Gemeente en Schoenmakers is Schoenmakers bij dat stand­punt gebleven. &#13;
4 De motivering van de beslissing in hoger beroep &#13;
4.1 In dit geding vordert de Gemeente onder meer ontbin­ding van de pachtovereenkomst, ontruiming van het gepach­te en vergoeding van de waarde van het met het gepachte sa­menhangende melkquotum, op te maken bij staat. Bij het bestreden vonnis heeft de pachtkamer in eerste aanleg in het verweer van Schoenmakers een ‘impliciet beroep op verja­ring’ gelezen, als vaststaand aangenomen dat Schoenmakers in 2000 aan de Gemeente heeft meegedeeld dat het melk­qutoum was verkocht en vervolgens overwogen dat Schoen­makers gelet op het tijdsverloop van meer dan vijf jaar niet meer behoefde te verwachten dat daarop door de Gemeente in 2007 zou worden teruggekomen. De vorderingen van de Gemeente zijn door de pachtkamer in eerste aanleg afgewe­zen, met veroordeling van de Gemeente in de proceskosten. &#13;
4.2 Grief 2 slaagt. Uit de regel van het eerste lid van artikel 3:322 Burgerlijk Wetboek, inhoudende dat de rechter niet ambtshalve het middel van verjaring mag toepassen, volgt dat de partij die zich op verjaring beroept, voldoende dui­delijk moet aangeven op welke verjaring zij doelt. Het hof verwijst naar het arrest van de Hoge Raad van 29 decem­ber 1995, NJ 1996, 418. Schoenmakers heeft in eerste aan­leg niet aangeduid dat zij zich op verjaring beroept, laat staan zich beroepen op een bepaalde verjaring(stermijn). Gelet hierop stond in eerste aanleg niet ter beoordeling of de rechtsvordering van de Gemeente al dan niet is verjaard. &#13;
4.3 Vervolgens dient het hof de toewijsbaarheid van de vor­deringen van de Gemeente opnieuw te beoordelen. &#13;
4.4 Voor zover Schoenmakers zich in hoger beroep alsnog mede op verjaring heeft willen beroepen, geldt dat zij ook in hoger beroep niet duidelijk heeft gemaakt op welke ver­jaring zij het oog heeft. Reeds daarom is ook in hoger be­roep de vraag of sprake is van verjaring niet aan de orde. Ten overvloede overweegt het hof nog als volgt. Indien een pachtovereenkomst wordt beëindigd, ontstaat volgens vas­te rechtspraak van deze kamer op het moment van die beëin­diging een aanspraak van de verpachter op oplevering van een evenredig gedeelte van het met het oorspronkelijk ge­pachte samenhangende quotum, waartegenover de pach­ter aanspraak kan maken op vergoeding van in beginsel de helft van de waarde van dat gedeelte. De tussen partijen be­staande pachtovereenkomst is nog niet geëindigd, zodat de bedoelde verbintenis nog niet opeisbaar is. Tegen die ach­tergrond kan noch sprake zijn van verjaring van de rechts­vordering van de Gemeente tot ontbinding, noch van verja­ring van haar rechtsvordering tot schadevergoeding. &#13;
4.5 In de stellingen van de Gemeente ligt besloten dat zij zich erop beroept dat de gevolgen van niet-nakoming op de voet van artikel 6:80 Burgerlijk Wetboek vóór opeisbaarheid intreden. Zij heeft immers bij inleidende dagvaarding onder 2 e.v. een beroep gedaan op het standpunt dat Schoenmakers tegenover haar gemachtigde heeft ingenomen (namelijk dat de Gemeente ter zake van het quotum geen aanspraak meer kan doen gelden). In de stellingen van Schoenmakers leest het hof (afgezien van een weinig duidelijk beroep op verja­ring, waarop onder 4.4 reeds is beslist) een beroep op res­pectievelijk afstand van recht en rechtsverwerking. Dat (een evenredig gedeelte van) het tot haar bedrijf behorende melk­quotum aanvankelijk met het gepachte samenhing, wordt door haar niet betwist. Gelet op de reactie van Schoenma­kers op grief 5, waarin zij betoogt dat ‘gelet op de voorlig­gende bijzondere omstandigheden’ in ieder geval de vorde­ring tot ontbinding moet worden afgewezen, is voorts aan de orde of ontbinding door de (eventuele) tekortkoming wordt gerechtvaardigd. &#13;
4.6 De schriftelijke correspondentie tussen partijen vooraf­gaand aan de aankoop door Schoenmakers van de bloot ei­gendom van de erfpachtpercelen wijst niet op een afstand van ook het met het gepachte samenhangende melkquo­tum. Die correspondentie had immers op de erfpachtperce­len betrekking en niet op het gepachte. Schoenmakers heeft echter aangevoerd dat tijdens de onderhandelingen met de Gemeente, waarbij volgens haar wethouder J. Maas en amb­tenaar J. Smulders, betrokken waren, in juli 2000 reeds is gesproken over haar voornemen om het tot haar bedrijf be­horende melkquotum te verkopen. Volgens Schoenmakers wenste zij volstrekte zekerheid te verkrijgen dat de Gemeen­te geen aanspraak zou maken op de opbrengst van het quo­tum (naar het hof begrijpt mede wat betreft het deel dat met het gepachte samenhing). Tegen die achtergrond, zo begrijpt het hof Schoenmakers, moet de afstand zoals bedoeld in de notariële akte van 15 december 2000 aldus worden uitgelegd dat zij mede op het met het gepachte samenhangende quo­tum betrekking heeft. &#13;
4.7 Aan haar beroep op rechtsverwerking legt Schoenma­kers dezelfde feiten ten grondslag. Daarnaast beroept zij zich erop dat ook tijdens overleg voorafgaand aan de over­ dracht aan DLG als bedoeld onder 3.9, haar niet is verteld dat zij over het melkquotum diende af te rekenen, hoewel zij ‘steeds’ had gecommuniceerd dat het quotum was verkocht. Naar het hof begrijpt beroept Schoenmakers zich op haar vertrouwen dat de Gemeente ter zake van het melkquotum, ook wat betreft het quotum dat met het gepachte samenhing, geen aanspraken meer zou doen gelden. &#13;
4.8 De Gemeente betwist dat aan wethouder Maas of amb­tenaar Smulders of anderszins aan haar is meegedeeld dat Schoenmakers het tot haar bedrijf behorende melkquotum had verkocht of zou verkopen. &#13;
4.9 Het hof zal Schoenmakers, overeenkomstig haar bewijs­aanbod, toelaten tot het bewijs van feiten en omstandighe­den waaruit volgt dat de Gemeente afstand heeft gedaan van het met het gepachte samenhangende melkquotum, dan wel haar aanspraken ter zake van dat quotum heeft verwerkt. Tot dat bewijs zal in het bijzonder kunnen bijdragen het bewijs dat Schoenmakers aan wethouder Maas en/of ambtenaar Smulders in juli 2000 haar voornemen tot verkoop van het quotum kenbaar heeft gemaakt en/of dat die verkoop door haar op een later tijdstip voorafgaand aan de overdracht aan DLG aan de Gemeente is meegedeeld. &#13;
4.10 Wat betreft de vraag of de (eventuele) tekortkoming ontbinding van de pachtovereenkomst rechtvaardigt, zijn alle omstandigheden van het geval van belang. In verband daarmee zal het hof bij gelegenheid van de bewijslevering tevens met partijen compareren. Het hof stelt Schoenma­kers in de gelegenheid om voorafgaand aan de comparitie de boekhoudrapporten van haar onderneming over de laat­ste drie jaren over te leggen en op die wijze haar belang bij voortzetting te adstrueren. Indien daartoe aanleiding zal blij­ken te bestaan, zal het hof met partijen tevens de mogelijk­heid van een minnelijke regeling bespreken. &#13;
4.11 Iedere verdere beslissing zal worden aangehouden. &#13;
5 De beslissing &#13;
Het hof, recht doende in hoger beroep: &#13;
laat Schoenmakers toe tot het onder 4.9 vermelde bewijs; &#13;
bepaalt dat, indien Schoenmakers dat bewijs door middel van getuigen wenst te leveren, het verhoor van deze getui­gen zal geschieden ten overstaan van het hierbij tot raads­heercommissaris benoemde lid van het hof mr. W.L. Valk, in aanwezigheid van het deskundige lid mr. ing. J.A. Jansens van Gellicum, die daartoe zitting zullen houden in het pa­leis van justitie aan de Walburgstraat 2-4 te Arnhem en wel op een nader door de raadsheer-commissaris vast te stellen dag en tijdstip; &#13;
bepaalt dat partijen (Schoenmakers in persoon en de Ge­meente vertegenwoordigd door iemand die van de zaak op de hoogte en tot het beantwoorden van vragen in staat is) bij het getuigenverhoor aanwezig dienen te zijn opdat hen naar aanleiding van de getuigenverklaringen vragen kunnen wor­den gesteld; &#13;
bepaalt dat Schoenmakers het aantal voor te brengen getui­gen alsmede de verhinderdagen van beide partijen, van hun advocaten en van de getuigen zal opgeven op de roldatum van 5 juni 2012, waarna dag en uur van het verhoor (ook in­dien voormelde opgave van een of meer van partijen ont­breekt) door de raadsheer-commissaris zullen worden vast­gesteld; &#13;
bepaalt dat partijen overeenkomstig artikel 170 Wetboek van Burgerlijke Rechtsvordering de namen en woonplaatsen van de getuigen tenminste een week voor het verhoor aan de we­derpartij en de griffier van het hof dient op te geven; &#13;
bepaalt dat partijen samen met hun advocaten bij het ver­hoor van de getuigen aanwezig zullen zijn voor het geven van inlichtingen en om te onderzoeken of partijen het op een of meer punten met elkaar eens kunnen worden, overeen­komstig hetgeen hiervoor onder 4.10 is overwogen; &#13;
bepaalt dat Schoenmakers de stukken als bedoeld onder 4.10 in het geding kan brengen en dat zij in dat geval ervoor dient te zorgen dat het hof en de wederpartij uiterlijk twee weken voor de dag van de zitting een afschrift van die stukken (wat betreft het hof in tweevoud) hebben ontvangen; &#13;
bepaalt dat indien een partij bij gelegenheid van het getui­genverhoor nog een proceshandeling wenst te verrichten of producties in het geding wenst te brengen, deze partij ervoor dient te zorgen dat het hof en de wederpartij uiterlijk twee weken voor de dag van de zitting een afschrift van de te ver­richten proceshandeling of de in het geding te brengen pro­ducties (wat betreft het hof in tweevoud) hebben ontvangen; &#13;
houdt iedere verdere beslissing aan. &#13;
Eindarrest &#13;
1 Het verloop van het geding &#13;
1.1 Voor het verloop van het geding tot aan het arrest van 22 mei 2012 (hierna: het tussenarrest), verwijst het hof naar dat arrest. 1.2 Ingevolge het tussenarrest heeft het hof met partijen gecompareerd en hebben getuigenverhoren plaats­gevonden. Daarna is van de zijde van Schoenmakers een schriftelijke verklaring in het geding gebracht van J.A. Maas. &#13;
1.3 Vervolgens hebben partijen het schriftelijk debat over de zaak voortgezet, eerst Schoenmakers bij memorie na enquê­te en vervolgens de Gemeente bij antwoordmemorie na en­quête. &#13;
1.4 Vervolgens heeft de Gemeente de stukken voor het wij­zen van arrest aan het hof overgelegd en heeft het hof arrest bepaald (op één dossier). &#13;
1.5 Gelet op artikel CIII van de Wet herziening gerechtelij­ke kaart (Staatsblad 2012, 313) wordt in deze voor 1 janua­ri 2013 aanhangig gemaakte zaak uitspraak gedaan door het hof Arnhem-Leeuwarden, locatie Arnhem. &#13;
2 De motivering van de beslissing in hoger beroep &#13;
2.1 Het hof blijft bij hetgeen bij het tussenarrest is overwo­gen en beslist, met dien verstande dat de onder 3.9 van dat arrest bedoelde overdracht aan DLG niet alle maar een ge­deelte van de door Schoenmakers van de Gemeente aange­kochte erfpachtspercelen betreft. &#13;
2.2 Bij het tussenarrest heeft het hof Schoenmakers toege­laten tot het bewijs van feiten en omstandigheden waaruit volgt dat de Gemeente afstand heeft gedaan van het met het gepachte samenhangende melkquotum, dan wel haar aan­spraken ter zake van dat quotum heeft verwerkt. In dat ver­band heeft het hof overwogen dat tot dat bewijs in het bij­zonder zal kunnen bijdragen het bewijs dat Schoenmakers aan wethouder Maas en/of ambtenaar Smulders in juli 2000 haar voornemen tot verkoop van het quotum kenbaar heeft gemaakt en/of dat die verkoop door haar op een later tijdstip voorafgaand aan de overdracht aan DLG aan de Gemeente is meegedeeld. &#13;
2.3 Schoenmakers heeft als getuigen doen horen haar echt­genoot H.J.A. de Koning, en verder A.L.M. Lardinois, in 2000 adviseur van De Koning en Schoenmakers, J.C.G.M. Smulders, gemeenteambtenaar, en H.J.M. Antonissen, in 2000 en 2001 eveneens adviseur van De Koning en Schoen­makers. Daarnaast is door Schoenmakers een schriftelij­ke verklaring in het geding gebracht van J.A. Maas, in 2000 wethouder van de Gemeente. &#13;
2.4 Volgens de getuigenverklaring van De Koning is in 2000 door hemzelf en zijn adviseurs Lardinois en Anthonissen tweemaal met de Gemeente, in de personen van wethouder Maas en ambtenaar Smulders, gesproken over het tot het be­drijf van Schoenmakers en De Koning behorende melkquo­tum. Volgens De Koning heeft de Gemeente van haar aan­spraken ter zake van dat quotum afstand gedaan. Gevraagd waarom de afstand ook zag op het quotum dat met de pacht­gronden samenhing (en dus niet alleen met de erfpachts­gronden, die in 2000 door de Gemeente aan Schoenma­kers zijn verkocht), heeft de getuige verklaard dat men het steeds over het totale bedrijf heeft gehad en niet alleen maar over de erfpachtgronden. Volgens de getuigenverklaring is later naar aanleiding van de verkoop van een gedeelte van de in 2000 aangekochte percelen aan DLG opnieuw con­tact met de Gemeente geweest, naar aanleiding van de vraag van Schoenmakers en De Koning of de Gemeente aanspraak maakte op “boetes, quota’s enzovoort” en is van de zijde van de Gemeente toen alleen gesproken over een boete in verband met een tienjaarstermijn (klaarblijkelijk volgens de voorwaarden van de verkoop van de erfpachtspercelen in 2000) en niet over melkquotum. &#13;
2.5 Aldus is in de getuigenverklaring van De Koning nauwe­lijks enig bewijs gelegen voor afstand of rechtsverwerking ter zake van het met het gepachte samenhangende melkquo­tum. Weliswaar is de getuige er kennelijk zelf van overtuigd dat de Gemeente niet alleen met betrekking tot de erfpacht­percelen, maar ook met betrekking tot de pachtpercelen af­stand heeft gedaan, maar het is minstgenomen twijfelachtig of zich dat ook laat afleiden uit de feiten en omstandighe­den waarover hij heeft verklaard. Zijn verklaring dat het in de gesprekken met de Gemeente steeds over het totale be­drijf is gegaan, is in dit verband onvoldoende. Uit die om­standigheid volgt immers nog niet dat de Gemeente met de afstand van haar aanspraak op een gedeelte van de waar­de van de productierechten (zie het tussenarrest onder 3.6 en 3.7) ook het oog heeft gehad op andere percelen dan die toen door haar aan Schoenmakers werden verkocht, althans dat Schoenmakers dit toen zo mocht begrijpen. &#13;
2.6 De getuige Lardinois heeft verklaard dat de Gemeente afstand heeft gedaan van het melkquotum met betrekking tot de erfpachtpercelen. Op de vraag aan de getuige of hij meent dat er ook afstand is gedaan van de aanspraken van de ge­meente ter zake van melkquotum dat met de pachtgronden samenhing, heeft Lardinois op niet meer kunnen wijzen dan dat er geen reactie van de gemeente is gekomen op het voor­nemen om het melkquotum te verkopen. Volgens de herin­nering van de getuige heeft hij niet expliciet gevraagd of de gemeente aanspraak zal maken op een vergoeding ter zake van het quotum dat met de pachtgronden samenhing in het geval het totale quotum zou worden verkocht. Verder heeft de getuige verklaard dat de omstandigheid dat het totale quotum verkocht is, betekent dat destijds het vertrouwen be­stond dat de zaak geregeld was en dat er geen aanspraak van de Gemeente zou volgen. Hij denkt dat hij geen briefje heeft geschreven om iets te bevestigen over het melkquotum dat met de pachtgronden samenhing. &#13;
2.7 Aldus laat zich uit de verklaring van Lardinois geen be­wijs van feiten of omstandigheden afleiden die meebrengen dat de Gemeente afstand heeft gedaan van het met het ge­pachte &#13;
samenhangende melkquotum, dan wel haar aanspraken ter zake van dat quotum heeft verwerkt. Dat er destijds aan de zijde van Schoenmakers een bepaald vertrouwen hééft be­staan is onvoldoende; het gaat om de vraag of er redelijke gronden voor een relevant vertrouwen waren. Zulke gronden volgen uit de getuigenverklaring niet. Afgaande op de getui­genverklaring is in 2000 niet gesproken over de aanspraken van de Gemeente ter zake van de met het gepachte samen­hangende quotum. &#13;
2.8 Uit de verklaring van de getuige Smulders laat zich het opgedragen bewijs evenmin afleiden. Smulders heeft ver­klaard dat hij samen met wethouder Maas een gesprek heeft gehad met De Koning en wel op 17 juli 2000. De getui­ge heeft aan de raadsheer-commissaris een destijds door de getuige gemaakt gesprekverslag overhandigd, dat aan het proces-verbaal van het getuigenverhoor is gehecht. Uit dit verslag blijkt niet dat er over melkquotum gesproken is. Vol­gens de getuige zou het in het verslag hebben moeten staan als het over het quotum was gegaan, omdat hij alle belang­rijke zaken die besproken zijn vastlegde. Afgezien van het gesprek op 17 juni 2000, is volgens de getuige sprake ge­weest van een administratieve afwikkeling van de transactie. &#13;
2.9 Volgens de getuige Antonissen heeft wethouder Maas te­gen hem gezegd dat het quotum dat samenhing met de erf­pachtsgronden vrij was van een claim van de gemeente en dat hij dit schriftelijk zou bevestigen. Volgens de getuige is dit gebeurd met de brief van 31 maart 2000 (zie het tus­senarrest onder 3.6). De getuige heeft verder verklaard naar aanleiding van een passage in de brief van 28 juni 2000, waarin sprake is van “redelijkheid en billijkheid”. Die pas­sage luidt: “Met betrekking tot voorwaarde 6 van de over­eenkomst delen wij u mede dat indien de door mevrouw J.H.M. De Koning-Schoenmakers aan te kopen erfpacht­kavel deels zou worden opgenomen in een landinrichtings­plan, wij in redelijkheid en billijkheid zullen beslissen.” Ook als het hof met de getuige ervan uitgaat dat deze passage (mede) op het melkquotum ziet, kan daaruit nog niet worden afgeleid dat meer aan de orde was dan het quotum voor zo­ver dat met de erfpachtgronden samenhing. Alleen over ver­koop van de erfpachtgronden werd tussen partij immers on­derhandeld. Dit laatste vindt bevestiging in wat de getuige vervolgens heeft verklaard, namelijk dat hij naar aanleiding van de passage over redelijkheid en billijkheid een nader ge­sprek met wethouder Maas heeft gehad en dat Maas bij die gelegenheid heeft gezegd dat er geen reden voor ongerust­heid was, “omdat er binnen de gemeente duidelijk beleid was wat betreft melkquotum en erfpachtgronden”. &#13;
2.10 Aldus laat zich ook uit de verklaring van de getuige Antonissen het opgedragen bewijs niet afleiden. Weliswaar heeft de getuige ook verklaard dat de gemeente niet heeft gezegd dat het voor het quotum met betrekking tot de pacht­gronden anders was dan die met betrekking tot de erfpacht­gronden en wil de getuige hieruit afleiden dat de Gemeente het vertrouwen heeft gewekt dat het (totale) quotum vrij ver­kocht kon worden, maar het is niet begrijpelijk hoe die om­standigheid een zodanig vertrouwen vermag te rechtvaar­digen. Hetgeen de getuige overigens nog heeft verklaard, maakt dat niet anders. 2.11 De schriftelijke verklaring van Maas houdt onder meer in dat in 2000 niet is gesproken over (verkoop van) het melkquotum. Volgens de verklaring wist Maas ook niet dat verkoop van melkquotum voor de familie De Koning- Schoenmakers van groot belang was ter financiering van de aankoop van de erfpachtspercelen. &#13;
2.12 De bewijsmiddelen overziende, komt het hof tot de slotsom dat Schoenmakers het haar opgedragen bewijs niet heeft geleverd. In de eerste plaats staat niet vast dat tussen enerzijds de Gemeente en anderzijds Schoenmakers, De Ko­ning en hun adviseurs over een voornemen van Schoenma­kers tot verkoop van melkquotum is gesproken. Weliswaar hebben diverse getuigen dat verklaard, maar daartegenover staan de verklaringen van Smulders en Maas. Als dit al an­ders is, en dus over verkoop van melkquotum wel is gespro­ken, geldt in de tweede plaats dat uit de bewijsmiddelen niet kan worden afgeleid dat het daarbij aan de Gemeente duide­lijk moet zijn geweest dat ook haar aanspraken ter zake van het quotum dat met het gepachte samenhing aan de orde wa­ren. Wat betreft de tussen partijen gevoerde correspondentie, en in het bijzonder de brief van 31 maart 2000 en de notari­ële akte van 15 december 2000 verwijst het hof naar hetgeen in het tussenarrest het tussenarrest onder 4.6 is overwogen. &#13;
2.13 Gelet op het voorgaande faalt zowel het beroep van Schoenmakers op afstand van recht als dat op rechtsverwer­king. &#13;
2.14 Met betrekking tot het beroep van Schoenmakers op de uitzondering dat de tekortkoming de ontbinding niet recht­vaardigt, overweegt het hof als volgt. Uit de door Schoen­makers overgelegde jaarrapporten volgt dat Schoenmakers tezamen met De Koning een akkerbouw- en verhuurbedrijf heeft en dat het gepachte ruim 18% van het totale bedrijfs­areaal uitmaakt. Daaruit laat zich weliswaar afleiden dat ont­binding van de pachtovereenkomst, die betrekking heeft op 2.61.00 ha, een negatieve invloed zal hebben op de bedrijfs­resultaten, maar dat is onvoldoende om te kunnen vaststel­len dat de tekortkoming de ontbinding en haar gevolgen niet rechtvaardigt. Dat geldt ook wanneer het hof ervan uitgaat dat Schoenmakers geheel te goeder trouw heeft gehandeld. Dat zij niet, al dan niet via haar adviseurs, met zoveel woor­den de Gemeente om een uitspraak heeft gevraagd over het gedeelte van het melkquotum dat met de pachtpercelen sa­menhing, komt voor haar rekening en risico. &#13;
2.15 Andere verweren tegen de vorderingen van de Ge­meente heeft Schoenmakers niet gevoerd. &#13;
2.16 De slotsom is dat het bestreden vonnis niet in stand kan blijven. De vorderingen van de Gemeente zijn toewijsbaar. In verband met de omstandigheid dat het akkerbouwseizoen nog niet is begonnen, ziet het hof geen aanleiding voor een langere ontruimingstermijn dan hierna bepaald. De door de Gemeente ter zake van de ontruiming gevraagde dwangsom­menveroordeling zal het hof modereren en maximeren. Het hof zal met het oog op het risico van executieperikelen geen dwangsom verbinden aan de veroordeling van Schoenma­kers tot het doen van opgave van de voor de vaststelling van de hoogte van het melkquotum relevante gegevens. De ver­oordeling tot schadevergoeding nader op te maken bij staat is toewijsbaar als na te melden. &#13;
2.17 De Gemeente heeft wettelijke rente gevorderd vanaf de datum van de verkoop van het quotum. In zoverre is haar vordering niet toewijsbaar, omdat immers volgens artikel 6:80 lid 2 Burgerlijk Wetboek het oorspronkelijke tijdstip van opeisbaarheid blijft gelden voor de verschuldigdheid van schadevergoeding wegens vertraging. In plaats daarvan is toewijsbaar de wettelijke rente vanaf de datum van ont­binding, zijnde de dagtekening van dit arrest. &#13;
2.18 Het hof zal Schoenmakers, als de in het ongelijk gestel­de partij, veroordelen in de proceskosten, &#13;
zowel wat betreft de eerste aanleg als het hoger beroep. Die kosten zal het hof wat betreft de eerste aanleg begro­ten op € 85,97 voor explootkosten, € 208,- voor griffierecht en € 1.808,- voor salaris van de advocaat (vier punten ta­rief II à € 452,- per punt, namelijk twee punten voor de bei­de conclusies en twee voor het pleidooi en de compari­tie van partijen), en wat betreft het hoger beroep op € 90,81 voor explootkosten, € 649,- voor griffierecht en € 2.682,- voor salaris van de advocaat (drie punten tarief II à € 894,- per punt, namelijk een punt van de memorie van grieven, een half punt voor de akte van 20 december 2011, een half punt voor het eerste getuigenverhoor, een half punt voor het tweede getuigenverhoor en een half punt voor de antwoord­memorie na enquête). &#13;
3 De beslissing &#13;
Het hof, recht doende in hoger beroep: &#13;
vernietigt het vonnis van de pachtkamer van de rechtbank ’s-Hertogenbosch, sector kanton, locatie Eindhoven, van 14 december 2010 en doet opnieuw recht; &#13;
ontbindt de tussen de Gemeente als verpachtster en Schoen­makers als pachter bestaande pachtovereenkomst met be­trekking tot het perceel grond gelegen te Vessem, kadastraal bekend gemeente Vessem, Winterle en Knegsel, sectie A4, nummer 1418, groot 2.61.00 ha; &#13;
veroordeelt Schoenmakers om bedoeld perceel binnen vier weken na betekening van dit arrest met al de haren en al het hare te ontruimen, op straffe van een dwangsom van € 250,- per dag, een gedeelte van een dag voor een gehele dag te re­kenen, met een maximum van € 5.000,-; &#13;
machtigt de Gemeente om die ontruiming zelf middels poli­tie en justitie te doen bewerkstelligen indien ontruiming bin­nen de gestelde termijn niet heeft plaatsgevonden, en wel op kosten van Schoenmakers; &#13;
veroordeelt Schoenmakers om binnen zes weken na beteke­ning van dit arrest, aan de Gemeente dan wel aan haar ge­machtigde opgave te doen van alle gegevens die van belang zijn voor de vaststelling van de hoogte van het aan haar dan wel aan haar rechtsvoorganger toegekende melkquotum; &#13;
veroordeelt Schoenmakers tot schadevergoeding nader op te maken bij staat ter zake van het melkquotum dat met het ge­pachte samenhangt, te berekenen volgens vaste rechtspraak van deze kamer, te vermeerderen met de wettelijke rente over het bedrag van die vergoeding, te rekenen vanaf heden; &#13;
veroordeelt Schoenmakers in de kosten van het geding in eerste aanleg en hoger beroep, tot op de uitspraak van dit ar­rest aan de zijde van de Gemeente wat betreft de eerste aan­leg begroot op op € 85,97 voor explootkosten, € 208,- voor griffierecht en € 1.808,- voor salaris van de gemachtigde, en wat betreft het hoger beroep op € 90,81 voor explootkosten, € 649,- voor griffierecht en € 2.682,- voor salaris van de ad­vocaat; &#13;
verklaart dit arrest wat betreft voormelde veroordelingen uitvoerbaar bij voorraad; &#13;
wijst af het meer of anders gevorderde. &#13;
Noot &#13;
Schoenmakers was door indeplaatsstelling pachter gewor­den van de Gemeente Eersel. De desbetreffende overeen­komst zag op circa 2,6 ha landbouwgrond. Samen met haar vader was zij ook erfpachter van de gemeente. De erfpacht betrof ruim 15 ha. Begin 2000 verzocht zij de gemeente met succes om de bloot-eigendom van de erfpachtpercelen aan haar te verkopen. Ongeveer een jaar later verkocht zij het melkquotum dat tot haar bedrijf behoorde. &#13;
Bij de overdracht van de bloot-eigendom werd de afspraak vastgelegd dat de gemeente afstand deed “van het eventu­eel aan de gemeente toekomende deel van de waarde van de productierechten”. De gemeente stelde zich op het stand­punt dat deze afspraak slechts betrekking had op het melk­quotum dat met de erfpachtpercelen samenhing, zodat het Schoenmakers niet vrij had gestaan om al het met haar be­drijf samenhangende quotum aan een derde te vervreemden. In verband hiermee maakte de gemeente aanspraak op 50% van het quotum dat met de circa 2,6 ha had samengehangen. Toen Schoenmakers hierop afwijzend reageerde, vorderde de gemeente onder meer ontbinding van de pachtovereen­komst, ontruiming van het gepachte en vergoeding van de waarde van het met het gepachte samenhangende melkquo­tum, op te maken bij staat. &#13;
Kon de gemeente deze vorderingen in dit stadium reeds aanhangig maken? Volgens de huidige rechtspraak van het Pachthof had Schoenmakers zich nog niet aan wanpresta­tie schuldig gemaakt (zie Pachtkamer Hof Arnhem 9 fe­bruari 2010, Agr.r. 2010/5565, Beelaerts van Blokland/ Dimmendaal). De gemeente had uit een mededeling van Schoenmakers echter kunnen afleiden dat zij in de toekomst, bij het ten einde komen van de pachtovereenkomst, niet zou voldoen aan haar verplichting om het met de pachtgrond sa­menhangende melkquotum aan haar verpachtster ter be­schikking te stellen. Schoenmakers had immers aan de ge­machtigde van de gemeente laten weten dat de gemeente ter zake van het melkquotum geen aanspraak meer kon doen gelden. In verband hiermee lagen de vorderingen van de ge­meente niet op voorhand voor afwijzing gereed; de gevolgen van wanprestatie treden in een dergelijk geval in vóór de op­eisbaarheid van de desbetreffende prestatie (art. 6:80 lid 1 onder b BW). &#13;
Onder deze omstandigheden kon Schoenmakers nog slechts in vier gevallen worden gered: (1) de vordering van de ge­meente was verjaard, of (2) de gemeente had afstand van recht gedaan, of (3) de gemeente had haar recht op nako­ming verwerkt, of (4) de vordering tot ontbinding moest worden afgewezen aangezien de tekortkoming de ontbin­ding en haar gevolgen niet rechtvaardigde. &#13;
Wat betreft de eerste mogelijkheid was de pachtkamer in eerste aanleg te voortvarend te werk gegaan. Zij had immers verjaring aangenomen, zonder zich te realiseren dat de rech­ter het middel van verjaring niet ambtshalve mag toepassen (art. 3:322 BW). Schoenmakers had volgens het Pachthof in eerste aanleg geen beroep op verjaring gedaan, laat staan dat zij zich had beroepen op een bepaalde verjaring(stermijn). Voor zover Schoenmakers zich in hoger beroep wel op het standpunt had gesteld dat van verjaring sprake was, had zij niet duidelijk gemaakt op welke verjaring zij het oog had. Om die reden was de mogelijkheid van verjaring ook in de procedure bij het hof niet aan de orde. &#13;
Wat betreft de mogelijkheid van afstand van recht of rechts­verwerking werd Schoenmakers bewijs opgedragen. In dit kader moet men zich realiseren dat het bepaald niet voor de hand lag dat met het vastleggen van afspraken over de over­dracht van de bloot-eigendom van de erfpachtpercelen, te­vens afspraken waren vastgelegd die betrekking hadden op het melkquotum dat niet met díe percelen samenhing, maar met de pachtgrond. Schoenmakers had echter aangevoerd dat tijdens de onderhandelingen met de gemeente over de erfpachtpercelen ook was gesproken over haar voornemen om het tot haar bedrijf behorende melkquotum – kennelijk integraal – te verkopen. Zij wenste daarbij volstrekte zeker­heid te verkrijgen dat de gemeente op de opbrengst van dat quotum geen aanspraak kon maken. Tegen deze achtergrond zou de akte waarbij de bloot-eigendom van de erfpachtper­celen was overgedragen mede betrekking hebben gehad op het quotum dat met de pachtgrond samenhing. Schoenma­kers werd in de gelegenheid gesteld om de juistheid van haar stellingen op dit punt aan te tonen. &#13;
Volgens het eindarrest heeft zij het vereiste bewijs niet kun­nen leveren. Dan restte nog slechts het laatst denkbare red­middel: de tekortkoming rechtvaardigde de ontbinding en haar gevolgen niet. In dit kader overwoog het hof dat het ge­pachte 18% uitmaakte van het areaal van het door Schoen­makers en een derde geëxploiteerde bedrijf. Hieruit liet zich weliswaar afleiden dat de ontbinding een negatieve invloed op de bedrijfsresultaten zou hebben, maar dit werd onvol­doende geacht om te kunnen vaststellen dat de gevolgen van de ontbinding te ingrijpend zouden zijn, zelfs indien ervan werd uitgegaan dat Schoenmakers geheel te goeder trouw had gehandeld. Noch Schoenmakers zelf, noch haar advi­seurs hadden de gemeente gevraagd om een uitspraak over het melkquotum dat met het gepachte samenhing; de gevol­gen hiervan kwamen voor haar rekening en risico. &#13;
G.M.F. Snijders &#13;
&#13;
&#13;
&#13;
&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, Th.C.M. Willemse en F.J.P. Lock en de deskundige &#13;
leden mr. ing. J.A. Jansens van Gellicum en ir. H.B.M. Duenk</auteurs><published>2013-07-01 00:00:00</published><modified>2013-07-01 00:00:00</modified><editiondate>2013-07-01</editiondate><htmlpath>https://denhollander.info/artikel/10632</htmlpath></article>
</articles></edition>