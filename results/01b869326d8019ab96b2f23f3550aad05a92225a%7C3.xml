<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2006</searchword><id>4101</id><udhid>UDH:TvAR/4101</udhid><titel>Naschrift</titel><searchwords><searchword>TvAR 11/2006</searchword><searchword>UDH:TvAR/4101</searchword></searchwords><attachments><attachment><name>2006_nr 11_Artikel_Rheinfeld.pdf</name><extention>pdf</extention><url>https://denhollander.info/download/4060/ci</url></attachment></attachments><inleiding>Mijn artikel in het aprilnummer van dit tijdschrift, getiteld ‘Werkt kavelruil nog?’,&#13;
waarin ik enkele actualiteiten omtrent de kavelruil besprak, heeft nogal wat stof doen&#13;
opwaaien. Vooral het door mij gegeven voorbeeld van een minimaal ruilschema in een&#13;
kavelruil leverde enige kritiek op van diverse auteurs. Een tweetal reacties, van de&#13;
heren Preller en Wiltink, zijn in dit nummer weergegeven. Graag wil ik (kort) reageren&#13;
op deze publicaties.</inleiding><content>De aanleiding&#13;
De belangrijkste aanleiding voor het schrijven van mijn artikel over de kavelruil&#13;
vormde de uitspraak van de Afdeling bestuursrechtspraak van de Raad van State in de&#13;
kavelruil ‘Grootewaard’.6 Volgens de Afdeling dienen er bij een kavelruilovereenkomst&#13;
ten minste drie partijen betrokken te zijn die grond ruilen, dat wil zeggen&#13;
grond inbrengen én terugkrijgen. Er dienen derhalve drie inbrengende én ruilende&#13;
partijen bij een kavelruil betrokken te zijn. Deze uitspraak, die in de (agrarische)&#13;
praktijk tot nogal wat commotie heeft geleid, was voor mij een reden om vraagtekens&#13;
de plaatsen bij de effectiviteit en werkbaarheid van het instrument kavelruil. Naar&#13;
mijn mening vindt er door deze uitspraak een onnodige en onwenselijke inperking&#13;
van de inzetbaarheid van het instrument kavelruil plaats. Uit de reacties van de heren&#13;
Preller en Wiltink blijkt dat zij deze conclusie onderschrijven.&#13;
Het begrip ‘ruiling’&#13;
Zoals gezegd richt de kritiek van de beide heren op mijn artikel zich vooral op het&#13;
door mij gegeven ruilschema, dat drie transacties tussen de respectieve partijen A-B,&#13;
B-C en A-C omvat. De heer Preller constateert terecht dat in elk van deze transacties&#13;
sprake is van rechtstreekse wederkerigheid: genoemde partijen verbinden zich over&#13;
en weer een perceel grond in de plaats van een ander perceel te geven.&#13;
Nadere bestudering van het ruilschema moet inderdaad tot de conclusie leiden dat ik&#13;
uitgegaan ben van een onjuist begrip ‘ruil’. Ik heb het begrip ‘ruil’, zoals opgenomen&#13;
in artikel 7:49 BW, tot uitgangspunt genomen. Zoals de heer Preller terecht opmerkt,&#13;
wijkt het begrip ‘ruil’ in de rechtsvorm kavelruil hier wezenlijk van af, in die zin dat&#13;
bij een kavelruil géén rechtstreekse wederkerigheid is vereist. Zoals de heer Wiltink&#13;
schrijft, hoeft een kavelruil minder complex te zijn dan in het door mij gegeven voorbeeld&#13;
om voor goedkeuring in aanmerking te komen. Mijn interpretatie zou tot een&#13;
inperking van het instrument kavelruil leiden die aanzienlijk verder gaat dan waartoe&#13;
gemelde uitspraak aanleiding geeft. En dat is natuurlijk ongewenst. Daarom is het&#13;
goed dat deze ‘denkfout’ van mijn kant door de heren Preller en Wiltink wordt gesignaleerd&#13;
en gecorrigeerd. Het instrument kavelruil is al aan (te)veel beperkingen&#13;
onderhevig; ik wil het niet op mijn geweten hebben dat de kavelruil door mijn interpretatie&#13;
van de uitspraak nog verder wordt ingeperkt. Daarom ben ik het roerend&#13;
eens met de reactie van de heer Preller, wanneer hij schrijft dat: “de door de auteur&#13;
gegeven voorbeelden van minimale kavelruil niet als maatstaf dienen te worden&#13;
gehanteerd”.&#13;
Conclusie&#13;
Het is een goede zaak dat, wanneer een auteur aan een bepaalde gerechtelijke uitspraak&#13;
conclusies verbindt die verder gaan dan waartoe de uitspraak aanleiding geeft,&#13;
hij daar door anderen op wordt gewezen, zodat de praktijk geen nadeel ondervindt&#13;
van deze onjuiste interpretatie. Ik ben de heren Preller en Wiltink dan ook zeer&#13;
erkentelijk dat zij mij op deze onvolkomenheid in mijn artikel hebben gewezen. Overigens&#13;
is het vermoeden van de heer Preller, dat ik op een dwaalspoor ben gebracht&#13;
ten gevolge van de summiere wetgeving en het ontbreken van een toelichting daarop,&#13;
geheel juist. Jammer is dat de regering de roep om duidelijke wetgeving en een adequate&#13;
toelichting daarop niet ter harte heeft genomen, gezien de inhoud van het wetsvoorstel&#13;
Wet inrichting landelijk gebied (Wilg), dat eind maart 2006 bij de Tweede&#13;
Kamer is ingediend.7&#13;
Gelukkig heeft de regering onlangs aangegeven dat, ter gelegenheid van de vervanging&#13;
van de Landinrichtingswet door de Wilg, de uit gemelde uitspraak voortvloeiende eis&#13;
van drie inbrengende én ruilende partijen wordt teruggedraaid, in die zin dat, bij nota&#13;
van wijziging, in artikel 85 van het wetsvoorstel8 expliciet wordt opgenomen dat ook&#13;
de overeenkomst waarbij de door drie partijen bijeengebrachte massa zodanig onder&#13;
hen wordt verkaveld en verdeeld dat een van hen slechts een geldsom wordt toegedeeld,&#13;
binnen het kavelruilbegrip valt. Na invoering van de Wilg zal gemelde uitspraak&#13;
van de Afdeling derhalve geen effect meer hebben op kavelruilen, die onder&#13;
het regime van de Wilg worden opgezet. Een hele opluchting voor de praktijk!&#13;
Tot slot wil ik concluderen dat het goed is om te zien dat de kavelruil de laatste tijd in&#13;
de (vak)literatuur volop in de belangstelling staat; er verschijnen regelmatig publicaties&#13;
over het landinrichtingsinstrument.9 Dat is in het verleden wel eens anders geweest.&#13;
Anno 2006 is de kavelruil een ‘hot item’ in de (agrarische) praktijk. Zoals ik aan het&#13;
eind van mijn artikel in het aprilnummer reeds aangaf, ‘werkt’ de kavelruil anno 2006&#13;
dus nog steeds.&#13;
</content><legacyfootnotes>*** Mr. J.W.A. Rheinfeld is kandidaat-notaris bij Mollink Wünsch Notarissen te Losser.&#13;
6. ABRvS 15 juni 2005, nr. 200409208/1.7. TK 2005-2006, 30 509. Voor een reactie op dit wetsvoorstel verwijs ik naar B.F. Preller, ‘Commentaar&#13;
op het wetsvoorstel Wet inrichting landelijk gebied (Wilg) met betrekking tot kavelruil’, Agr.r. 2006,&#13;
p. 498-505.&#13;
8. TK 2005-2006, 30 509, nr. 6.&#13;
9. Zie o.a. B.F. Preller, ‘Ontwikkelingen in rechtspraak en wetgeving rond kavelruil’, JBN 2006, nr. 48, B.F.&#13;
Preller, het reeds aangehaalde ‘Commentaar op het wetsvoorstel Wet inrichting landelijk gebied (Wilg)&#13;
met betrekking tot kavelruil’, Agr.r. 2006, p. 498-505 en ‘Minister van LNV draait aanscherping criteria&#13;
voor kavelruil terug’, Notamail 7 juli 2005, nr. 153.</legacyfootnotes><footnotes><footnote/></footnotes><auteurs>mr. J.W.A. Rheinfeld</auteurs><published>2006-11-01 00:00:00</published><modified>2006-11-01 00:00:00</modified><editiondate>2006-11-01</editiondate><htmlpath>https://denhollander.info/artikel/4101</htmlpath></article>
</articles></edition>