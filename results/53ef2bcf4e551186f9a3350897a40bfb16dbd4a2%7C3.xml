<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2011</searchword><id>9214</id><udhid>UDH:TvAR/9214</udhid><titel>Het afpalingsrecht(eendenkooien) Stand van zaken</titel><searchwords><searchword>TvAR 5/2011</searchword><searchword>UDH:TvAR/9214</searchword></searchwords><attachments><attachment><name>TvAR2011_05_02_Het_afpalingsrecht.pdf</name><extention>pdf</extention><url>https://denhollander.info/download/8095/ci</url></attachment></attachments><inleiding>1. Inleiding1&#13;
Het afpalingsrecht staat vandaag de dag nog steeds in de be­langstelling, ondanks dat het in de meeste gevallen een zo­geheten oud zakelijk recht betreft en men om die reden mis­schien verwacht, dat het laatste woord daarover nu wel gezegd zal zijn. Nog altijd is het afpalingsrecht voorwerp van rechtsstrijd.&#13;
Dit artikel begin ik met een korte uiteenzetting over de aard en de inhoud van het oud zakelijk afpalingsrecht (paragraaf 2). Daarna bespreek ik de belangrijkste jurisprudentie ter zake, in het bijzonder de meer recente (paragraaf 3). Vervol­gens voer ik een pleidooi voor het laten registreren van af­palingsrechten in de openbare registers gehouden door het Kadaster (paragraaf 4) en tot slot behandel ik nog enige as­pecten en gevolgen van ruil- en herverkaveling (paragraaf 5).&#13;
</inleiding><content>2. Het oud zakelijk afpalingsrecht&#13;
De term ‘het (oud zakelijk) recht van eendenkooi’ is eigen­lijk onjuist. In feite namelijk is sprake van twee ‘recht en van eendenkooi’ (meervoud), te weten:&#13;
1. het kooirecht, en:&#13;
2. het afpalingsrecht.&#13;
Gedefinieerd in de woorden van Ketelaar wordt onder ‘kooi­recht’ verstaan:&#13;
‘het zakelijk recht om op een bepaald stuk grond (en water) vogels, in het bijzonder eenden, te vangen met behulp van een daartoe ingericht toestel.’&#13;
Het afpalingsrecht is dan:&#13;
‘de zakelijke last waarmee de rondom de eenden­kooi gelegen gronden zijn bezwaard, inhoudende de verplichting voor een ieder zich op die gronden te onthouden van handelingen waardoor vogels in de eendenkooi zouden kunnen worden verstoord.’2&#13;
Het onderscheid tussen beide rechten wordt niet steeds con­sequent gemaakt. Soms bestond een duidelijke relatie tussen het kooi- en het afpalingsrecht (in Holland, Friesland, Gro­ningen); soms ook niet (in Drenthe).3 Voor de goede orde: ik spreek in het navolgende steeds over het afpalingsrecht. Om dat recht is het meeste te doen – veel meer dan om het kooi­recht an sich.&#13;
Ruim dertig jaar geleden, in de tijd dat Ketelaar zijn proef­schrift over oude zakelijke rechten schreef, bestonden in Ne­derland nog 139 eendenkooien (1978).4 In 2005 was het aantal geregistreerde eendenkooien inmiddels gedaald tot 116.5 In het afgepaalde gebied rondom deze eendenkooi­en, de zogeheten afpalingskring, moet het ‘stil’ zijn: ‘stil­le ruimten in een vol land’.6 De eenden in de kooien mogen niet worden verstoord. Eenieder moet zich onthouden van handelingen die een dergelijke verstoring of stoornis kun­nen veroorzaken. Er moet niet zozeer orde, maar vooral rust zijn. Dit is de inhoud, het materiële aspect, van het afpa­lingsrecht.&#13;
Orde en rust kunnen gemakkelijk worden verstoord door bij­voorbeeld landende ballonvaarders of ‘dolende’ jagers die binnen de afpalingskring terecht (dreigen te) komen, al dan niet opzettelijk. De regelgeving op het gebied van de jacht zegt overigens expliciet, dat binnen de afpalingskring niet met een geweer mag worden gejaagd.7&#13;
Een afpalingsrecht is doorgaans een oud zakelijk recht, maar – zoals Ketelaar heeft aangetoond – niet altijd. Na 1807 op­gerichte eendenkooien kunnen aan de jachtwetgeving pu­bliekrechtelijke bescherming ontlenen, maar zij vallen niet onder het begrip ‘zakelijk recht’. In de tijd van Ketelaars on­derzoek (1978) bestonden er bovendien zo’n twintig een­denkooien zónder afpalingsrecht en -kring.8 Duidelijk is, dat de meeste kooirechten gecombineerd mét een afpalingsrecht worden aangetroffen; dat deze rechten door de jachtwetge­ving (thans de Flora- en faunawet) worden beschermd, en dat de betreffende eendenkooien stammen van vóór 1807. In verreweg de meeste gevallen is daarom sprake van een oud zakelijk recht. Op dit soort afpalingsrechten – de ‘oude za­kelijke’ – wil ik mij nu richten.&#13;
De vraag die dan onmiddellijk opdoemt, luidt: wat zijn dat eigenlijk, oude zakelijke rechten? Oude zakelijke rech­ten behoren tot, wat rechtshistorici noemen, het ‘oud-va­derlands’ recht. Oude zakelijke rechten zijn niet geregeld in het Burgerlijk Wetboek (hierna: BW) en waren dat evenmin voordien, in het Oud Burgerlijk Wetboek (hierna: OBW) van 1838. Oude zakelijke rechten zijn per definitie van vóór die tijd, ‘heel oud’ dus, vaak met wortels tot in de Middel­eeuwen. Met andere woorden, dit soort rechten zijn:&#13;
––oud, namelijk van vóór de invoering van het OBW in 1838. De twee uitzonderingen waren toen de grond­rente en het recht van beklemming die respectievelijk in de art. 784-800 en art. 1654 van het OBW waren gecodificeerd. Deze twee rechten werden echter niet meer apart gecodificeerd in (Boek 5 van) het BW van 1992;9&#13;
––zakelijk, dat wil zeggen zij rusten op zaken, in het bijzonder op onroerende zaken. De term ‘zakelijk’ is sedert 1992 dus eigenlijk alleen maar meer accuraat geworden; en:&#13;
––rechten, dat wil zeggen beperkterechten, sedert 1992 op grond van art. 150 lid 1 Overgangswet NBW tevens registergoederen.&#13;
Bekende oude zakelijke rechten zijn nu nog bijvoorbeeld het recht van beklemming in de Provincie Groningen, het recht van de Dertiende Penning in de Utrechtse Vechtstreek,10 het weiderecht, het visrecht en dus ook de rechten van eenden­kooi.&#13;
Volgens Ketelaar is verjaring van een afpalingsrecht (in de vorm van een erfdienstbaarheid) uitgesloten.11 Dat was in­derdaad zo toen Ketelaar zijn proefschrift schreef, eind ja­ren ’70 van de vorige eeuw. Inmiddels is de situatie moge­lijk veranderd. Een oud zakelijk recht kan niet meer worden overeengekomen en het kan ook niet meer worden geves­tigd, maar verkrijging van een afpalingsrecht door verja­ring (in de vorm van een erfdienstbaarheid) is mijns inziens denkbaar, namelijk op grond van de inwerkingtreding van Boek 3 van het BW per 1 januari 1992. Sindsdien name­lijk is verkrijging van een niet-zichtbare en niet-voortduren­de erfdienstbaarheid mogelijk geworden krachtens art. 3:314 lid 2 BW.&#13;
Een erfdienstbaarheid als hier bedoeld was en is weliswaar zichtbaar (vanwege de afgepaalde kring), echter niet-voort­durend. De kooiker immers vangt niet de hele dag door een­den, sterker nog: hij mag dit slechts doen in een bepaalde periode van het jaar, het ‘vangseizoen’ (jachtseizoen).12 Een­denvangen is, kortom, seizoensarbeid. Volgens art. 3:314 lid 2 BW echter is het per de invoering van dit artikel mogelijk, dat een verjaringstermijn gaat lopen.13&#13;
Vervolgens komt de vraag aan de orde van wélke verjarings­termijn sprake is en vanaf wanneer deze termijn te rekenen is. Uitgangspunt in het overgangsrecht is steeds de zogehe­ten onmiddellijke werking van art. 68a lid 1 Overgangswet NBW. Als we dan kijken, en daar gaat het ons hier om, naar de extinctieve of bevrijdende verjaring – na ommekomst van deze verjaringstermijn zijn rechtsvorderingen van de eige­naar (van de grond) verjaard (waardeloos geworden) –, dan is gelet op de vermelde wetsbepaling duidelijk, dat de ter­mijn van verjaring thans twintig jaar is (art. 3:306 BW), en dus niet meer, zoals vóór 1992, dertig jaar. Dat is één. Dan de vraag vanaf wanneer deze twintig jaren zijn te rekenen. Art. 73 Overgangswet NBW spreekt van één jaar uitgestelde werking, maar dit is, dunkt mij, geen heersende leer. Heer­sende leer daarentegen is art. 95 Overgangswet NBW.14 Ge­let op deze bepaling kan de bedoelde verjaringstermijn be­ginnen te lopen per de datum van de invoering van Boek 3 BW, dat wil zeggen per 1 januari 1992. Tel daar twintig jaar bij op en de conclusie luidt, dat per 1 januari 2012 verjaring van een niet-zichtbare en niet-voortdurende erfdienstbaar­heid voor het eerst mogelijk is. En daarmee ook de verkrij­ging door verjaring van een erfdienstbaarheid die inhoude­lijk overeenkomt met een oud zakelijk afpalingsrecht. De grondeigenaar moet dan (als eigenaar van een dienend erf), na verkrijging van de erfdienstbaarheid door de kooiker, dulden, dat de kooiker de door hem rondom de eendenkooi in bezit genomen grond heeft afgepaald.&#13;
Zoals gezegd zijn de meeste kooi- en afpalingsrechten te be­schouwen als oude zakelijke rechten en genieten verreweg de meeste eendenkooien publiekrechtelijke bescherming krachtens de jachtwetgeving. Men zie hiertoe sinds 1 april 2002 in het bijzonder de art. 56 tot en met 59 van de Flora- en faunawet.15 Wat de aspecten van het rechtskarakter van een oud zakelijk recht betreft, zijn in het bijzonder de be­palingen in de Boeken 3 en 5 BW, alsmede art. 150 Over­ gangswet NBW van belang, te weten van dit artikel de leden 1 tot en met 6, waarover hierna in paragraaf 4.&#13;
3. Jurisprudentie: de stand van zaken&#13;
Opmerkelijk genoeg wordt over het oud zakelijk afpalings­recht nog immer met zekere regelmaat geprocedeerd. Sinds de verschijning van Ketelaars proefschrift in 1979 is toch heel wat jurisprudentie ter zake gepubliceerd. Ik zou deze meer recente jurisprudentie, die van de afgelopen drie de­cennia, willen onderverdelen in drie ‘clusters’:&#13;
––arresten van de Hoge Raad inzake de afpalingskring en het begrip ‘noodzaak’ (‘noodzakelijke handelin­gen’) in de zin van destijds art. 41 van de Jachtwet 1954 en thans art. 59 van de Flora- en faunawet;&#13;
––de rechtszaken aangespannen door de heer Derk Jan Kooiker te Dalfsen; en:&#13;
––overige jurisprudentie.&#13;
Van de arresten van de Hoge Raad noem ik er in dit verband twee:&#13;
––HR 17 maart 1981, NJ 1981, 338, en:&#13;
––HR 8 november 2002, NJ 2003, 227.&#13;
Het arrest uit 1981 betrof een eendenkooi in het Gelderse Vuren nabij Gorinchem. In dit arrest stond de uitleg van het begrip ‘binnen de afpalingskring’ van art. 41 Jachtwet 1954 (oud) centraal. Onder meer werd gesteld, dat de afpalings­kring (‘de kring, welke is aangegeven door palen’) wordt aangegeven door ‘een min of meer cirkelvormige lijn’, dus niet door (kaars)rechte lijnen tussen de palen waardoor bij­voorbeeld een vierkant of rechthoek ontstaat; – maar ook niet per se in de vorm van een keurig ‘rondje’. De kooi­ker heeft het recht, maar niet de plicht, om af te palen en hij mag, desgewenst, om hem moverende redenen, binnen een kleinere kring afpalen dan tot zover zijn afpalingsrecht strekt. Zijn afpalingsrecht gaat daardoor niet verloren. Ver­standig is een schetsmatige kaart te deponeren hoe door de geplaatste palen de afpalingskring gevormd wordt. Is dit na­melijk niet bekend, dan kan de gerechtigde (de kooiker) niet het verbod inroepen om binnen de afpalingskring te jagen.&#13;
Omdat voor de gerechtigde kennelijk geen afpalingsver­plichting bestaat, althans zo oordeelde de Hoge Raad in 1981, zou wellicht kunnen worden geredeneerd, dat er – met een rechtsgeldige jachtakte op zak – mag worden gejaagd in het gebied tot waar het afpalingsrecht strekt voor zover dit ruimer is dan de afpalingskring (voor zover het gebied van het afpalingsrecht buiten de afpalingskring ligt). Zowel de Flora- en faunawet als het Besluit beheer en schadebestrij­ding dieren van 28 november 2000 acht ik op dit punt niet duidelijk. Wet en besluit spreken steeds uitdrukkelijk van een jachtverbod met geweren binnen de afpalingskring, en niet van een jachtverbod ‘binnen (het gebied van) het afpa­lingsrecht’.16 In verreweg de meeste gevallen zal toch, ver­moed ik, de afpalingskring (precies) overeenkomen met het gebied tot waar het afpalingsrecht strekt. Maar mogelijk kan de kooiker op basis van dit arrest met de omvang van de af­palingskring ‘variëren’. Het jachtverbod van art. 15 Jacht­besluit van 28 november 2000 handelt, voor zover ik kan overzien, niet over eendenkooien, afpalingskringen en afpa­lingsrechten, dus deze bepaling biedt verder geen uitsluitsel over de vraag of in het gebied buiten de afpalingskring maar binnen het afpalingsrecht eventueel mag worden gejaagd.&#13;
Bovendien komt de vraag op of de kooiker tijdelijk – tenein­de binnen het gebied van zijn afpalingsrecht de jacht toe te laten – de afpalingspalen mag ‘strijken’. Dat is niet het ge­val. Afpalen is een recht, een bevoegdheid, waarvan de ge­rechtigde al dan niet gebruik kan maken. Indien de gerech­tigde afpaalt, dan moet hij dat doen in overeenstemming met art. 11 van de Jachtregeling van 14 december 2001 (‘Op­schrift palen van de kring van een eendenkooi’). De jacht toelaten in een afpalingskring waarvan de palen (tijdelijk) zijn gestreken, gaat sinds de inwerkingtreding van de Flo­ra- en faunawet (1 april 2002) niet meer. Weliswaar had het Faunafonds geadviseerd om de kooiker de bevoegdheid te laten – zoals onder het regime van de oude Jachtwet van 1954 – om toestemming te verlenen aan derden (jagers) om binnen de afpalingskring te jagen, maar dit advies is door de Minister níet overgenomen. Ik citeer:&#13;
‘(…) en deze [toestemming van de kooiker aan ande­ren om te mogen jagen binnen de afpalingskring; SR] kan er niet toe leiden dat het verbod om het geweer te gebruiken binnen een afpalingskring […] niet meer geldt. Daarvoor is een ontheffing als bedoeld in artikel 68 van de Flora- en faunawet […] nodig.’17&#13;
Met andere woorden: de rust in de eendenkooi prevaleert boven de bevoegdheid van de kooiker om binnen de afpa­lingskring de jacht toe te staan. Overigens zou het sowieso hebben gehandeld om de geweerjacht in het kader van het beheer en de schadebestrijding (art. 68 Flora- en faunawet), en dus niet in het kader van bijvoorbeeld de plezierjacht.&#13;
De conclusie luidt, dat zonder ontheffing in de zin van art. 68 van de Flora- en faunawet niet met een geweer mag wor­den gejaagd binnen de afpalingskring. Mogelijk mag de ja­&#13;
Art. 59: 1.Onze Minister stelt het opschrift vast dat dient te worden aangebracht op de palen waarmee de eigenaar van een ge­registreerde eendenkooi de ingevolge zijn recht op afpaling bestaande afpalingskring van die kooi kan afpalen. 2. Het is ieder ander dan de kooiker van een geregistreerde eendenkooi of degene die handelt met toestemming van die kooiker, verboden binnen de afpalingskring van die kooi handelingen te verrichten waardoor eenden binnen de afpalingskring kunnen worden verontrust. 3. Het verbod, bedoeld in het tweede lid, is niet van toepas­sing op handelingen verricht ter uitvoering van openbare werken noch op handelingen verricht bij het gebruik en on­derhoud van hetgeen door die werken is tot stand gebracht, noch op handelingen verricht ter uitoefening van beroep of bedrijf, indien redelijkerwijs niet kan worden gevergd dat de handelingen niet of op andere wijze dan wel op een ander tijdstip kunnen worden verricht. 4. Degene die opdracht heeft gegeven tot uitvoering van de in het vorige lid bedoelde openbare werken, is verplicht de schade, welke uit de daartoe noodzakelijke handelingen voor het gebruik van de eendenkooi voortvloeit, aan de benadeelde te vergoeden. 5. Het verbod, gesteld in het tweede lid, geldt niet, voorzo­ver op 1 april 1977 een recht op afpaling niet bestond.&#13;
ger, voorzien van een geldige jachtakte, wel jagen in het ge­bied tot waar het afpalingsrecht strekt voor zover dit niet is afgepaald, in een ‘grijs tussengebied’ dus, een (kleine) ‘schil’ buiten de afpalingskring maar binnen het gebied van het afpalingsrecht gelegen, mits deze schil uiteraard (te­vens) behoort tot het zogeheten jachtveld van de jager. Mis­schien kan de wetgever nog eens expliciet codificeren hoe zijn standpunt ten aanzien van dit laatste punt luidt. Dat zou immers zowel in het belang der jagers als in dat der kooi­kers zijn.&#13;
Het arrest uit 2002 betrof een vierhonderd jaar oude eenden­kooi in Pijnacker. Binnen de afpalingskring van Huet c.s. had buurman Van Koppen een kas opgericht. De vraag was toen, wat onder ‘noodzaak’ te verstaan is. Volgens het hui­dige art. 59 lid 3 van de Flora- en faunawet geldt het verbod van lid 2 om binnen de afpalingskring ‘verontrustende han­delingen’ te verrichten níet voor ‘handelingen verricht ter uitvoering van openbare werken’, ‘handelingen verricht bij het gebruik en onderhoud van hetgeen door die werken is tot stand gebracht’ en ‘handelingen verricht ter uitoefening van beroep of bedrijf’.18 Onder het begrip ‘uitoefening van be­roep of bedrijf’ (lees: ‘uitoefening van de landbouw’) vallen bijvoorbeeld ‘weinig ingrijpende handelingen’, zoals (me­chanisch) grasmaaien. Maar níet valt daaronder het oprich­ten van bouwwerken ten behoeve van de landbouw, zoals het bouwen van een kas. Dat is immers geen handeling ‘ter uitoefening van de landbouw’, maar een handeling ‘ten be­hoeve van de landbouw’. Een tweede belangrijk aspect is, dat in het geval van een niet-geregistreerde eendenkooi het oude zakelijke afpalingsrecht door non-usus tenietgaat, al­dus Advocaat-Generaal Langemeijer in zijn conclusie bij dit arrest.&#13;
De zaken van de heer Kooiker tegen zijn buurman Engbert Jan Klei aan de Herfterweg in Dalfsen betroffen zowel het civiele als het bestuursrecht. Ik signaleer vier gepubliceer­de procedures:&#13;
––Pres. Rb. Zwolle 17 mei 2001, KG 2001, 201 (civiel­rechtelijk);&#13;
––Hof Arnhem 24 maart 2009, LJN BI2560, 104.001.297 (civielrechtelijk);&#13;
––Afd. bestuursrechtspraak RvS 19 april 2006, LJN AW2298, 200505600/1 (bestuursrechtelijk); en:&#13;
––HR 18 september 2009, RvdW 2009, 154 (bestuurs­rechtelijk).&#13;
Het kort geding waarmee het, nu tien jaar geleden, allemaal begon, is ter gelegenheid van Sinterklaas in dichtvorm (sic) verschenen in de Notafax.19 Wellicht is het maar het beste dit gedicht hier integraal te citeren, want beter dan de dich­ter kunnen de rechtbankpresident in kort geding en ikzelf het niet verwoorden:&#13;
Hoe een afpalingskring leidt tot een geding&#13;
Het afpalingsrecht is een oud zakelijk recht&#13;
Voor de handhaving waarvan Kooiker heel hard vecht&#13;
Een cirkel van gronden met een flinke straal&#13;
Gevormd door plaatsing rondom van paal naast paal&#13;
Daarbinnen bevindt zich een eendenkooi&#13;
De ligging en natuur zijn zó wondermooi&#13;
Dat boer Klei per se bouwen wil in de afpalingskring&#13;
Hij gebruikt daarvoor het instrument van de ruilverkaveling&#13;
De Landinrichtingswet zegt dat opheffing van het afpalingsrecht kan&#13;
Onder regeling van de financiële gevolgen daarvan&#13;
Het plan van toedeling staat echter nog niet vast&#13;
Toch wordt Kooiker door de handelingen van Klei verrast&#13;
Deze begint namelijk met de bouw van zijn boerderij&#13;
Voor Kooiker reden tot een procedure tegen Klei&#13;
Kooiker eist staking van de bouwwerkzaamheden&#13;
Hij vreest aantasting van zijn rechten uit het verleden&#13;
Niet alleen de exploitatie van de eendenkooi als middel voor de jacht&#13;
Maar ook de cultuurhistorische waarde wordt door de bouw verkracht&#13;
Eerder verleende toestemming voor een spoorlijn binnen de kring&#13;
Kan Klei niet helpen in dit geding&#13;
Kooikers voorouders zagen dit als een zaak van algemeen belang&#13;
En geen eend is voor een trein nog bang&#13;
De belangen van Kooiker en Klei&#13;
Zet de rechter nu op een rij&#13;
Klei is een beetje dom&#13;
Dat hij reeds met de bouw begon&#13;
Kooiker is niet de enige die een goede landinrichting frustreert&#13;
Ook derden hebben zich tegen het plan van toedeling gekeerd&#13;
De president gebiedt Klei onmiddellijk de bouw binnen de kring te staken&#13;
Eerst moeten de rechters een eindoordeel over de bezwaren maken&#13;
Klei in de ban van de kring&#13;
Zoekt zijn heil in een hoger geding.&#13;
Kooiker en zijn voorouders hebben het betreffende stuk grond krachtens het door hen gehouden afpalingsrecht al sinds twee eeuwen afgepaald. Nu de heer Klei, zonder Kooi­kers toestemming, is begonnen met de bouw van een boer­derij op een locatie binnen de afpalingskring, handelt Klei onrechtmatig. Klei zal de uitkomst van de bodemprocedu­re moeten afwachten en hij dient de bouwwerkzaamheden te staken en gestaakt te houden op straffe van verbeurte van een dwangsom van fl. 10.000,00 per dag met een maximum van fl. 200.000,00.&#13;
Uit het arrest van het Hof Arnhem van 24 maart 2009 volgt, dat de heer Kooiker in hoger beroep is gegaan tegen een aantal vonnissen van de Rechtbank Zwolle(-Lelystad). Het hoger beroep is gericht tegen de Staat der Nederlanden en buurman Klei. Kooiker heeft acht grieven aangevoerd, waaronder tegen het verstoren door Klei van de eenden van­wege de door hem geëntameerde bouwwerkzaamheden bin­nen Kooikers afpalingskring van 1.130 m. (v/h 300 roeden) en tegen het door de rechtbank vastgestelde schadevergoe­dingsbedrag van € 15.000,00. Naar aanleiding van de ruil­verkaveling ‘Marshoek-Hoonhorst’ heeft Klei zijn boerenbe­drijf verplaatst; hiertoe heeft de Landinrichtingscommissie het afpalingsrecht van Kooiker ten dele (voor ca. 2,85 ha.) opgeheven. Volgens de rechtbank was de Landinrichtings­commissie tot opheffing bevoegd op grond van art. 160 van de Landinrichtingswet (oud) (vonnis d.d. 27 februari 2002). Op basis van deze uitspraak heeft Klei zijn bouwwerkzaam­heden nadien hervat. Ruim vijf jaar later oordeelde de recht­&#13;
bank, dat Kooiker € 15.000,00 schadevergoeding toekomt (vonnis d.d. 15 augustus 2007).&#13;
Het Hof Arnhem acht Kooiker ontvankelijk jegens de Staat der Nederlanden: de Landinrichtingscommissie zelf is geen rechtspersoon, maar zij is wel een ‘orgaan’ van de Staat (die een rechtspersoon is). Het hof volgt echter de rechtbank en stelt, dat de landinrichtingscommissie de ca. 2,85 ha. grond aan het gebied van Kooikers afpalingsrecht mocht onttrek­ken, ex art. 160 Landinrichtingswet (oud). Maar de Land­inrichtingscommissie heeft geen toestemming aan Kooi­ker gevraagd, en daarom heeft zij in strijd met art. 59 van de Flora- en faunawet jegens Kooiker onrechtmatig gehan­deld. Voordat de definitieve schadevergoeding (voor inko­mens- en vermogensschade) echter kan worden vastgesteld, dient nog een partijdeskundige te worden gehoord en een minnelijke schikking te worden beproefd; iedere verdere be­slissing wordt door het hof aangehouden. Ten aanzien van het cassatieberoep van de heer Kooiker dient de Hoge Raad thans nog arrest te wijzen; we wachten dit oordeel nu af.&#13;
Intussen had Kooiker ook bestuursrechtelijk een beroeps­zaak aangespannen, bij de Afdeling bestuursrechtspraak van de Raad van State, tegen de Landinrichtingscommis­sie (uitspraak: 19 april 2006). De Afdeling bestuursrecht­spraak verklaarde het beroep van Kooiker toen ongegrond: de Landinrichtingscommissie was op grond van art. 160 Landinrichtingswet (oud) bevoegd ‘het afpalingsrecht te re­gelen dan wel op te heffen onder regeling van de geldelij­ke gevolgen.’. De Hoge Raad wees op 18 september 2009 arrest inzake het cassatieberoep van Kooiker tegen de € 15.000,00 schadevergoeding, mede gelet op Kooikers be­zwaarschrift d.d. 17 december 2005 tegen de Lijst der gelde­lijke regelingen inzake de ruilverkaveling ‘Marshoek-Hoon­horst’. De Hoge Raad oordeelde Kooikers cassatieberoep ongegrond. Met verwijzing naar het arrest HR 13 juli 2007, LJN BA7215, stelde de Hoge Raad, dat de rechtbank naar redelijkheid en billijkheid de schade op € 15.000,00 mocht vaststellen, met voorbijgaan aan de – zeer uiteenlopende – conclusies van de beide deskundigen. De ene deskundi­ge namelijk had de schade van de inbreuk op Kooikers afpa­lingsrecht op nihil geschat, de andere echter op € 57.500,00 (en de schade in relatie tot het uitoefenen van het ‘kooibe­drijf’ op € 60.500,00). Nogal een verschil! Ik citeer: ‘De rechtbank heeft de twee in het geding gebrachte deskundi­genrapporten in overweging genomen en besloten geen van beide conclusies te volgen […].’ Dat mocht de rechtbank volgens de Hoge Raad doen.&#13;
Bestuursrechtelijk is de kwestie van de heer Kooiker inmid­dels duidelijk, met uitspraken van de rechtbank, de Afdeling bestuursrechtspraak van de Raad van State en de Hoge Raad op tafel. Civielrechtelijk is het nog even afwachten, nu na de rechtbank en het Hof Arnhem, de Hoge Raad nog arrest moet wijzen inzake het cassatieberoep van Kooiker.&#13;
Van de overige jurisprudentie noem ik tot slot de uitspraak van de Afdeling bestuursrechtspraak van de Raad van State van 7 juli 2010, LJN BN0437, 200904105/1/R3.20 Een aan­tal appellanten begint een geding tegen de gedeputeerden van Noord-Brabant vanwege een door de gemeenteraad van Heusden goedgekeurd bestemmingsplan, op grond waar­van te Haarsteeg een aantal woningen mocht worden ge­bouwd. De appellanten betogen door middel van maar liefst acht beroepen, dat de woningen élders zouden moeten wor­den gerealiseerd; ten vijfde betogen zij dat het betreffen­de bestemmingsplan in strijd is met art. 59 lid 2 van de Flo­ra- en faunawet. Door de nieuwbouw zou het afpalingsrecht van de eendenkooi ter plaatse, beheerd door Staatsbosbe­heer als kooiker, een ‘geringe aantasting’ ondergaan. Staats­bosbeheer echter heeft met de gemeente Heusden eerder een overeenkomst gesloten, waarin Staatsbosbeheer aan de ge­meente, haar bestuursorganen en derden toestemming ver­leent om in het plangebied vallend binnen de afpalingskring, de gewenste ruimtelijke ontwikkelingen uit te voeren. Dit vijfde beroep tegen de geplande nieuwbouw wordt, evenals de overige zeven beroepen, door de Afdeling bestuursrecht­spraak ongegrond verklaard.&#13;
4. Registratie van afpalingsrechten&#13;
Hierboven heb ik al een belangrijk kenmerk van het over­gangsrecht genoemd: de onmiddellijke werking van art. 68a lid 1 Overgangswet NBW. Maar al even belangrijk in dit ka­der is art. 69 van deze wet, de eerbiediging van (reeds) ver­kregen vermogensrechten. Ik citeer:&#13;
‘Wanneer de wet van toepassing wordt, heeft dat niet tot gevolg, dat alsdan:&#13;
a. iemand het vermogensrecht verliest dat hij onder het tevoren geldende recht had verkregen’.&#13;
En speciaal voor oude zakelijke rechten is, zoals gezegd, art. 150 Overgangswet NBW geschreven. Op basis van lid 1 van dit artikel zijn oude zakelijke rechten – dus ook de rech­ten van eendenkooi – sinds de invoering van het nieuwe BW op 1 januari 1992 registergoederen geworden.21 Dit heeft tot gevolg, dat zowel bij overdracht als bij afstand van een der­gelijk recht, het betreffende recht moet zijn geregistreerd, dat wil zeggen ingeschreven in de openbare registers gehou­den door het Kadaster.22 Een afpalingsrecht is derhalve in­schrijfbaar; het is een inschrijfbaar feit in de zin van art. 3:17 BW. De overdracht van een afpalingsrecht, alsmede de afstand ervan, is tevens een belastbaar feit in de zin van art. 6 Wet op belastingen van rechtsverkeer.&#13;
Bij overdracht en afstand (en vestiging) is registratie ver­plicht; in andere gevallen geschiedt zij vrijwillig. Op zich heeft het niet laten inschrijven van oude zakelijke rech­ten zoals het afpalingsrecht geen invloed op het bestaan van deze rechten.23 Met andere woorden: ook zónder inschrij­ving in de openbare registers bestaat het betreffende recht en is en blijft het geldig (hoewel het in voorkomende geval­len door non-usus teniet kan gaan). De derdenbeschermings­bepaling van art. 3:24 lid 1 BW – bescherming tegen niet-ingeschreven feiten – is op oude zakelijke rechten niet van toepassing; zodanige rechten kunnen derhalve aan de recht­hebbenden (i.c. de kooikers) níet worden tegengeworpen.&#13;
Toch zou ik op deze plaats een vrijwillige inschrijving van de afpalingsrechten, op verzoek van de rechthebbenden (de kooikers), willen bepleiten, en wel in het bijzonder vanwe­ge bewijsrechtelijke aspecten, met het oog op de toekomst, bijvoorbeeld in een situatie van ruil- of herverkaveling. De Lijst Rechthebbenden wordt dan immers, ex art. 50 Wet in­richting landelijk gebied (Wilg) opgesteld op basis van on­der meer gegevens uit de openbare registers gehouden door het Kadaster. Als een afpalingsrecht op het moment dat tot ruil- of herverkaveling wordt overgegaan, al genoegzaam bekend en omschreven is – lees: ingeschreven is –, dan kan de rechthebbende op zeer eenvoudige wijze zijn recht be­wijzen. Ditzelfde geldt in de situatie, dat de rechthebbende (de kooiker) binnen de afpalingskring geconfronteerd wordt met indringers als ballonvaarders en jagers. Uiteraard dient het afpalingsrecht al anderszins geregistreerd te zijn,24 maar deze ‘registratie’ is in de praktijk dikwijls niet veel meer dan een simpele ‘notitie’. En ook zal het best zo zijn, dat meni­ge afpalingskring in het veld goed en duidelijk door middel van palen, en op papier helder en klaar schetsmatig is weer­gegeven. Niettemin kan inschrijving in de openbare registers wijs zijn en wellicht (extra) soelaas bieden. Er kan dan im­mers tevens een kadastrale kaart worden vervaardigd, waar­op door de landmeter van het Kadaster, op aanwijzing van de kooiker, het afpalingsrecht exact wordt ingetekend. En deze kadastrale kaart is vervolgens door eenieder eenvoudig raadpleegbaar. Hier ligt misschien een schone taak voor het bestuur van de Kooikersvereniging.&#13;
Het goede nieuws is, dat inschrijving in de openbare regis­ters zo goed als kostenloos is. Voor het kadastrale onderzoek hoeft in ieder geval niet te worden betaald. Bewaarder van het kadaster Louwman zegt in dit verband:&#13;
‘Kortom als een notaris het betrokken Kadaster­kantoor verzoekt tot ambtshalve vaststelling van de kadastrale aanduiding van een oud vaderlands recht en hij de daartoe relevante informatie verstrekt, dient door het Kadaster kostenloos een nader onderzoek te worden uitgevoerd. Het Kadaster heeft in het verleden immers nagelaten te doen wat voor andere rechten wel gebeurde, te weten relateren aan een kadastraal perceel.’25&#13;
Maar, helaas, toch zullen kosten moeten worden gemaakt, te weten notariële. Een inschrijving van een oud zakelijk recht als het afpalingsrecht geschiedt door de Bewaarder namelijk op basis van een zogeheten registerverklaring ex art. 36 jo. art. 37 Kadasterwet (hierna: Kw). Dat is een notariële ver­klaring in de vorm van een notariële akte, aan het opmaken waarvan uiteraard kosten verbonden zijn. Omdat de notari­ële tarieven alweer meer dan tien jaar geleden, ter gelegen­heid van de invoering van nieuwe Notariswet (de Wet op het notarisambt van 3 april 1999, inwerking getreden op 1 ok­tober 1999) zijn vrijgegeven, is het evenwel goed denkbaar dat de ene notaris voor het opmaken van een dergelijke ver­klaring minder geld vraagt dan de andere.&#13;
Inhoudelijk ziet een registerverklaring als hierbedoeld er als volgt uit (ik citeer art. 36 lid 2 Kw):&#13;
‘Ter inschrijving van het bestaan van een recht, als bedoeld in artikel 150, eerste lid, van de Overgangs­wet nieuw Burgerlijk Wetboek (Stb. 1976, 396) [= oud zakelijk recht; SR], worden aangeboden authentieke afschriften van een door een notaris met inachtneming van artikel 37 opgemaakte verklaring [= registerver­klaring; SR], waarin het bestaan van het recht wordt geconstateerd, en die tevens inhoudt:&#13;
a. de omschrijving van de inhoud van het recht;&#13;
b. zo mogelijk, de gangbare benaming ervan dan wel de verklaring, dat dat recht niet een zodanige bena­ming heeft, en&#13;
c. wie de rechthebbende op dat recht is,&#13;
alsmede van de aan die verklaring gehechte stukken waaruit van een en ander blijkt.’&#13;
Een registerverklaring opmaken vergt derhalve beslist, van de zijde van de notaris, enige moeite, enig onderzoek, eni­ge tijd. Maar de soep wordt, vermoed ik, minder heet ge­geten dan hij wordt opgediend. De omschrijving van het afpalingsrecht is – met verwijzing naar de definitie van Ke­telaar26 – op zich snel gegeven (letter a). De gangbare be­naming van het recht eveneens, namelijk ‘afpalingsrecht’ (‘oud zakelijk afpalingsrecht’, ‘oud zakelijk recht van af­paling’ enz., letter b). De rechthebbende, althans de preten­dent, is van meet af aan bekend, te weten: de kooiker (letter c). De eventuele moeilijkheid schuilt, dunkt me, in het over­leggen van de ‘stukken waaruit van een en ander blijkt’. Al­hoewel: als het afpalingsrecht ‘sinds jaar en dag’ overeen­komstig art. 56 Flora- en faunawet geregistreerd is, en als de kooiker (steeds) over een geldige ‘kooikersakte’ heeft be­schikt,27 dan kan ook deze juridische hobbel wellicht zon­der al teveel problemen worden genomen. Wanneer de no­taris een gewaarmerkte kopie van de voormelde registratie, alsmede van de kooikersakte aan de door hem opgemaakte registerverklaring hecht, is hij al een heel eind in de goede richting, zou ik menen.&#13;
Nogmaals: omwille van het louter bestaan van het afpalings­recht (zijn ‘bestaanseis’) is inschrijving in de openbare re­gisters niet noodzakelijk. Ook zónder inschrijving bestaat het recht. Maar om bewijsrechtelijke redenen is inschrijving aanbevelenswaardig. In het geval dat een oud zakelijk recht (nog) niet aan een kadastraal perceel is gerelateerd, dient art. 70 Kw analoog te worden toegepast, aldus de heer Louw­man. Dit betekent, dat de Bewaarder in zo’n geval ambts­halve onderzoek naar het recht moet verrichten.28&#13;
De knelpunten komen vooral bij overdracht en afstand naar voren, alsmede bij ruil- en herverkaveling. Dan breken de gebrekkige kadastrale registratie van dit soort oude zakelij­ke rechten en de lacunes in de openbare registers de nota­ris soms op. De notaris immers maakt de overdrachtsakte, de akte van afstand en de akte van toedeling na ruil- of her­verkaveling op; hij fungeert alsdan als de ‘titel-rechercheur’. En juist aan de titel(s) wil het in de praktijk nog weleens &#13;
ontbreken. Zoals met zekere regelmaat de verkrijging van een erfdienstbaarheid door verjaring met behulp van een no­tariële registerverklaring in de openbare registers wordt in­geschreven, zo zou dit ook voor het afpalingsrecht en andere oude zakelijke rechten kunnen gelden.&#13;
5. Publiekrechtelijke vernieuwing bij ruil- en herverkaveling&#13;
Oude zakelijke rechten worden in geval van ruil- of herver­kaveling soms afgekocht, maar zij worden dikwijls toch ook gehandhaafd. Dit gebeurt niet zelden om ‘nostalgische’ re­denen, en als het om rechten van eendenkooi gaat, vanwege de cultuurhistorische waarde waarmee deze rechten gepaard gaan. Puur economisch beschouwd is het kooibedrijf tegen­woordig niet meer zo heel interessant – als landschappelijk waardevolle elementen daarentegen zijn eendenkooien nog steeds onverminderd van aanzienlijk belang.&#13;
Ruil- en herverkaveling hebben, zoals onteigening, zuive­rende werking tot gevolg: zakelijke rechten en dergelijke vervallen in beginsel. Om deze zuiverende werking of titel­zuivering te voorkómen, moeten de betreffende rechten – hypotheekrechten, erfdienstbaarheden enzovoort, dus ook oude zakelijke rechten – worden opgenomen in de notariële akte van toedeling. Volgens De Haan leidt toedeling bij wet­telijke ruil- en herverkaveling níet tot privaatrechtelijke ves­tiging van een nieuw oud zakelijk recht, i.c. een nieuw be­klemrecht.29 Dit zou juridisch beschouwd ook niet meer kunnen sinds de invoering van het NBW in 1992. Met ande­re woorden én mutatis mutandis: als een afpalingsrecht ter gelegenheid van een ruil- of herverkaveling (of een ontei­gening) gehandhaafd blijft, vanwege de opname ervan in de akte van toedeling, ontstaat er níet een nieuw afpalingsrecht. Wat alsdan gebeurt is, wat De Haan noemt, ‘publiekrechte­lijke vernieuwing’ van een bestaand recht. In principe blij­ven na toedeling (zoveel mogelijk) dezelfde voorwaarden, dezelfde regelingen van kracht, of zoals art. 150 lid 5 Over­gangswet NBW het formuleert: de bepalingen ‘met inacht­neming van hun bijzondere aard’.&#13;
Om deze reden heeft de notaris ook geen gegronde redenen tot dienstweigering in de zin van art. 21 lid 2 van de Wet op het notarisambt: hij werkt immers niet mee aan de juridische onmogelijkheid van het vestigen van een nieuw oud zakelijk recht. Overigens kan wijziging van een oud zakelijk recht – inhoudelijk – wél plaatsvinden, namelijk door de rechter op vordering van de eigenaar (van de grond, de eigenaar van de onroerende zaak waarop het oude zakelijke recht drukt).30 Een dergelijke wijziging(svordering) kan allicht aan de orde komen in het geval van een ruil- of herverkaveling: na de voorgenomen ruil- of herverkaveling ‘onlogische’, ‘onrede­lijke’ of zelfs ‘hinderlijke’ erfdienstbaarheden – maar even­goed dito oude zakelijke rechten – kunnen worden gewij­zigd. De twee gronden voor wijziging zijn dan:&#13;
––strijd met het algemeen belang, en:&#13;
––strijd met de beginselen van redelijkheid en billijkheid (ten opzichte van de grondeigenaar) indien de situatie ongewijzigd in stand zou blijven.&#13;
6. Slot&#13;
Een nieuw oud zakelijk afpalingsrecht kan niet meer wor­den overeengekomen en gevestigd. Na tenietgaan door non-usus kan een dergelijk afpalingsrecht evenmin herleven. In­schrijving van een afpalingsrecht in de openbare registers is evenwel niet noodzakelijk voor het bestaan van het recht of voor zijn geldigheid, maar inschrijving kan bewijsrechtelijk beschouwd verstandig zijn en is om die reden aanbevelens­waardig. Verkrijging door verjaring van een erfdienstbaar­heid die inhoudelijk overeenkomt met een oud zakelijk af­palingsrecht, is voor het eerst per 1 januari 2012 denkbaar. Sinds de inwerkingtreding van de Flora- en faunawet op 1 april 2002 mag de kooiker niet meer aan derden toestem­ming verlenen om binnen de afpalingskring met een geweer te jagen. Dit jachtverbod geldt ook in het kader van het be­heer en de schadebestrijding, tenzij ontheffing is verleend. Ondanks deze (extra) maatregel tegen verstoring van de rust in de afpalingskring – (nood)landende ballonvaarders houdt de kooiker nu eenmaal niet tegen –, is het aantal een­denkooien in Nederland helaas alleen maar dalende. Sterker nog, het aantal eendenkooien is in de afgelopen eeuwen let­terlijk gedecimeerd: van de misschien wel duizend van wel­eer tot de ruim honderd nu.31 Moge de vele Nederlandse re­gelgeving op het gebied van de jacht, het natuurbeheer en de natuurbescherming geen belemmering vormen voor die weinige overgebleven, momenteel nog intacte en door kooi­kers met liefde en vakmanschap onderhouden, zo markante en waardevolle eendenkooien – sieraden in ons ‘oud-vader­landse’ landschap. Het goed registreren en (daardoor) ‘be­waken’ van de oude zakelijke afpalingsrechten is een van de middelen hiertoe. Laten Kooikersvereniging, Kadaster en Notariaat op dit punt daarom eendrachtig de handen in el­kaar slaan!&#13;
</content><legacyfootnotes>* Centrum voor Notarieel Recht, Radboud Universiteit Nij­megen; J. Roes@jur.ru.nl.&#13;
1. Geannoteerde en bewerkte versie van mijn voordracht voor de Algemene Ledenvergadering der Kooikersvereniging op vrijdag 8 april 2011 te Noordeinde (gem. Oldebroek).&#13;
2. F.C.J. Ketelaar, Oude zakelijke rechten vroeger, nu en in de toekomst (diss. Leiden; Zwolle 1979) 174. I.p.v. ‘last’ kan hier m.i. gevoeglijk worden gelezen: ‘recht’.&#13;
3. Ibidem, 180.&#13;
4. Ibidem, 175 met een overzichtskaartje op 176.&#13;
5. W.J.B. Claassen-Dales en J.A.M.A. Sluysmans, ‘De ver­stoorde eend’, BR 2005/1203.&#13;
6. Naar de titel van de brochure van de Kooikersvereniging uitgegeven t.g.v. haar 75-jarig bestaan: J.E.D. Visser, Stille ruimten in een vol land. Eendenkooien (z.p. 2004).&#13;
7. Art. 53 lid 1 letter q Flora en faunawet (verbod om te jagen ‘met een geweer binnen de afpalingskring van een gere­gistreerde eendenkooi’), resp. art. 7 lid 9 letter c Besluit beheer en schadebestrijding dieren van 28 november 2000 (‘Geweren worden niet gebruikt: […] binnen de afpalings­kring van een geregistreerde eendenkooi […].’). Zie ook hierna onder paragraaf 3., het arrest van de Hoge Raad van 17 maart 1981 inzake een voorbeeld van discrepantie tus­sen afpalingsrecht en afpalingskring.&#13;
8. Ketelaar, Oude zakelijke rechten, 182-183.&#13;
9. De oude zakelijke rechten zijn in 1838 blijven bestaan op grond van art. 1 van de Overgangswet van 16 mei 1829 (Stb. 1829, 29); zij werden toen geëerbiedigd als ‘verkre­gen rechten’, eigenlijk dus niet anders dan hetgeen krach­tens art. 69 Overgangswet NBW gold voor de ‘vermogens­rechten’ die waren verkregen vóór de invoering van (Boek 5 van) het NBW in 1992.&#13;
10. Waarover o.a. mijn monografie ‘Het oude zakelijke recht van de Dertiende Penning’ Ars Notariatus XCVI (Amster­dam – Deventer 2000) en mijn bijdrage ‘Het recht van de Dertiende Penning’ aan: L.C.A. Verstappen (hoofdred.), Handboek Registergoederenrecht 2006 (Zutphen 2006) 711-715 (en latere drukken).&#13;
11. Als noot 9.&#13;
12. Art. 58 jo. 46 Flora- en faunawet, jo. art. 10 letter f Jachtre­geling van 14 december 2001.&#13;
13. Deze bepaling is een wezenlijke breuk met het zogeheten Haarlemmerolie-arrest uit 1949: HR 4 februari 1949, NJ 1949, 185.&#13;
14. Zie HR 5 februari 2010, NJ 2010, 294 (Rodewijk/Bouw­man); zie ook allerlei uitspraken van lagere rechters ter zake.&#13;
15. Art. 56: 1. Eendenkooien die voldoen aan bij algemene maatregel van bestuur te stellen regels en die op 1 april 1984 waren geregistreerd, worden op verzoek van de eigenaar elke vijf jaar opnieuw geregistreerd.2. De in het eerste lid bedoelde registratie, waarvan een bewijs wordt verstrekt, geldt voor vijf jaar, en wel van 1 april tot 1 april.Art. 57:Bij de registratie worden tevens geregistreerd de naam en het adres van de houder of houders van een kooikersakte, die volgens opgave van de eigenaar als kooikers zullen optreden. Art. 58: Gedurende het tijdvak waarin de jacht op eenden inge­volge het bepaalde krachtens art. 46 is gesloten [dat wil zeggen van 1 februari tot 15 augustus; SR], is het verboden een geregistreerde eendenkooi vangklaar te houden. &#13;
16. Als noot 8: art. 53 lid 1 letter q Flora en faunawet, resp. art. 7 lid 9 letter c Besluit beheer en schadebestrijding dieren van 28 november 2000.&#13;
17. NvT bij besluit van 28 november 2000, Stb. 2000, 521, p. 25-27, zoals geciteerd bij: J. de Lege, Flora- en faunawet. Lexplicatie 3.37a (eerste druk; Deventer 2008) 238. &#13;
18. Deze derde en laatste uitzondering was vóór 1 april 2002 (art. 41 lid 3 Jachtwet 1954 (oud)) wettelijk omschreven als ‘ter uitoefening van de landbouw’.&#13;
19. Notafax, 2001, 262. &#13;
20. Zie nog de diverse bestuursrechtelijke uitspraken zoals vermeld in het artikel van Claassen-Dales en Sluysmans (als noot 6).&#13;
21. In de zin van art. 3:10 BW.&#13;
22. Alsmede ingeval van vestiging (van een beperkt recht op het betreffende oude zakelijke recht); als noot 22. Vesti­ging als hierbedoeld, zal in de praktijk naar ik vermoed niet of nauwelijks vóórkomen.&#13;
23. Art. 150 lid 2 Overgangswet NBW. &#13;
24. Krachtens art. 56 Flora- en faunawet.&#13;
25. W. Louwman, Registratie van Oud vaderlandse rechten (publicatie Dienst voor het kadaster en de openbare regis­ters z.j.) 1.&#13;
26. Zie paragraaf 2 en noot 3 ald.: ‘de zakelijke last waarmee de rondom de eendenkooi gelegen gronden zijn bezwaard, inhoudende de verplichting voor een ieder zich op die gronden te onthouden van handelingen waardoor vogels in de eendenkooi zouden kunnen worden verstoord.’&#13;
27. Af te geven door de Minister van Economische Zaken, Landbouw en Innovatie (v/h Minister van Landbouw, Natuur en Voedselkwaliteit (LNV)); aan te vragen bij de Dienst Regelingen Dordrecht (DR-Loket, v/h LNV-Loket).&#13;
28. Als noot 25. &#13;
29. P. de Haan, ‘Toedeling van beklemrechten bij ruil- en herverkaveling’, WPNR 2004/6571, 233-235.&#13;
30. Art. 150 lid 6 Overgangswet NBW.&#13;
31. Vgl. Visser, Stille ruimten in een vol land, 1. &#13;
</legacyfootnotes><footnotes><footnote/></footnotes><auteurs>prof. mr. drs. J.S.L.A.W.B. Roes&#13;
</auteurs><published>2011-05-01 00:00:00</published><modified>2011-05-01 00:00:00</modified><editiondate>2011-05-01</editiondate><htmlpath>https://denhollander.info/artikel/9214</htmlpath></article>
</articles></edition>