<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2012</searchword><id>9992</id><udhid>UDH:TvAR/9992</udhid><titel>Rechtspraak 5696. Wintjes / Hendriks (TvAR 2012/5696)</titel><searchwords><searchword>TvAR 7/8/2012</searchword><searchword>TvAR 2012/5696</searchword><searchword>UDH:TvAR/9992</searchword></searchwords><attachments><attachment><name>TvAR2012_07_08_08_5696.pdf</name><extention>pdf</extention><url>https://denhollander.info/download/8634/ci</url></attachment></attachments><inleiding>Bij het maken van een afspraak over overdracht toeslag­recht bij einde pacht door pachter aan verpachter recht­vaardigt de onbekendheid met het persoonsgebonden karak­ter van de toeslagrechten op het moment van het maken van de afspraak een beroep op (wederzijdse) dwaling.&#13;
</inleiding><content>1. Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 10 mei 2010 en 11 juli 2011 die de pachtkamer van de rechtbank Arnhem, sector kanton, lo­catie Nijmegen tussen Wintjes als eiser in conventie/ver­weerder in reconventie en Hendriks als gedaagde in conven­tie/eiser in reconventie heeft gewezen. Van het eindvonnis van 11 juli 2011 is een fotokopie aan dit arrest gehecht.&#13;
2. Het geding in hoger beroep&#13;
2.1 Het verloop van de procedure volgt uit:&#13;
- de dagvaarding in hoger beroep d.d. 2 augustus 2011;&#13;
- de memorie van grieven;&#13;
- de memorie van antwoord.&#13;
2.2 Vervolgens hebben partijen de stukken voor het wijzen van arrest aan het hof overgelegd en heeft het hof arrest be­paald.&#13;
3. De vaststaande feiten&#13;
3.1 Tussen Wintjes als verpachter en Hendriks als pachter heeft gedurende enige jaren een pachtverhouding bestaan.&#13;
3.2 In de oorspronkelijke pachtovereenkomst tussen partijen is onder meer het volgende bepaald:&#13;
“Overdracht productierechten&#13;
Artikel 14&#13;
De verpachter en de pachter komen nadrukkelijk overeen dat zowel bij het aangaan als bij het einde van onderhavige pachtovereenkomst geen productierechten van welke aard of soort dan ook, overgaan van verpachter op pachter respec­tievelijk van pachter op verpachter.”&#13;
3.3 Op 3 mei 2006 heeft Hendriks de volgende verklaring ondertekend:&#13;
“In bevestiging op gemaakte afspraken met R.E.V. Wintjes, voor het gebruik van 9.73 ha land, Bevestig ik hiermee dat bij teruggave van het gebruik van de grond, de Toeslagrech­ten volgens het Gemeenschappelijk Landbouwbeleid mee overgaan met de grond. Zoals bij aanvang afgesproken be­horen deze Toeslagrechten bij die 9.73 ha grond.”&#13;
3.4 De verklaring van 3 mei 2006 is op verzoek van Wintjes op papier gezet door ing. J.W.G.M. Loeffen (hierna: Loef­fen).&#13;
3.5 Door Wintjes is een schriftelijke verklaring van Loeffen over het opstellen van de verklaring van 3 mei 2006 in ge­ding gebracht. Deze verklaring luidt – voor zover thans rele­vant – als volgt:&#13;
“In april 2006 heeft Dhr. R. Wintjes mij gevraagd, op ver­zoek van Dhr. A. Wolters, accountant bij ABAB, om met Dhr. T. Hendriks in contact te treden en iets op papier te zet­ten om de toeslagrechten die in de voorgaande jaren opge­bouwd zijn op de grond van Dhr. Wintjes, ten tijde van te­ruggave van die grond mee over te dragen aan Dhr. Wintjes. (…) Het verzoek om een schriftelijke bevestiging kwam mij op dat moment logisch over, omdat bij aanvang van het in gebruik geven van de grond van Dhr. Wintjes aan Dhr. Hendriks (…) afgesproken was dat eventuele rechten op de grond bij teruggave mee teruggeleverd zouden worden. (…) Naar goede eer en geweten heb ik op 3 mei 2006 bij Dhr. Hendriks uitgelegd hoe de Toeslagrechten in de jaren 2000, 2001 en 2002 op zijn bedrijf, met de in gebruik zijnde grond van Dhr. Wintjes zijn opgebouwd. Ook heb ik duidelijk ver­meld dat ik deze schriftelijke verklaring op verzoek van Dhr. Wolters van de ABAB deed. Ter plekke heb ik de hier in ge­ding zijnde verklaring opgesteld, met de duidelijke uitleg dat dit in lijn was van wat bij de aanvang van de ingebruik­name van de grond was afgesproken.”&#13;
3.6 Noch de pachtovereenkomst noch de verklaring van 3 mei 2006 is ter goedkeuring aan de Grondkamer ingezon­den.&#13;
4. De motivering van de beslissing in hoger beroep&#13;
4.1 Wintjes heeft in eerste aanleg na wijziging van eis terug­levering van toeslagrechten gevorderd die rusten op de voor­heen door Hendriks gepachte grond (9,73 ha à € 536,27). Hendriks heeft zich er onder meer op beroepen dat hij bij het maken van de in de verklaring van 3 mei 2006 vervatte afspraak in de (onjuist gebleken) veronderstelling verkeerde dat toeslagrechten, evenals productierechten, grondgebon­den rechten waren en dat hij, indien hij toen had geweten dat toeslagrechten persoonsgebonden rechten zijn, die afspraak niet had gemaakt. De rechtbank heeft dit beroep op dwaling gehonoreerd. Met zijn enige grief richt Wintjes zich tegen het oordeel van de rechtbank dat Hendriks heeft gedwaald toen hij de verklaring van 3 mei 2006 tekende.&#13;
4.2 De bewoordingen van de verklaring van 3 mei 2006 la­ten geen andere conclusie toe dan dat bij de opstelling van de verklaring er van uit werd gegaan dat de toeslagrechten bij de grond behoorden. Dat volgt ook uit de verwijzing naar hetgeen partijen “bij aanvang” hebben afgesproken. Onbe­twist is immers dat dit verwijst naar de bij de oorspronkelij­ke pachtovereenkomst gemaakte afspraak zoals weergege­ven in rechtsoverweging 3.2 en dat deze afspraak betrekking had op grondgebonden productierechten. Dat partijen daar­van uitgingen wordt bevestigd door de door Wintjes in ge­ding gebrachte verklaring van Loeffen zoals weergegeven in rechtsoverweging 3.5. De stelling van Wintjes dat par­tijen bij het maken van de afspraak niet dachten dat de toe­slagrechten bij de grond behoorden, verdraagt zich met het voorgaande niet en kan zonder nadere redengeving, die ont­breekt, dan ook niet worden gevolgd. &#13;
4.3 Tussen partijen is niet in geschil dat toeslagrechten per­soonsgebonden rechten zijn. Dit betekent dat beide partij­en, Wintjes in deze vertegenwoordigd door zijn accountant/ Loeffen, bij het maken van de in de verklaring van 3 mei 2006 vervatte afspraak van een onjuiste voorstelling van za­ken zijn uitgegaan. Tegen de vaststelling door de rechtbank dat Hendriks bij een juiste voorstelling van zaken de ver­klaring niet zou hebben getekend, is niet gegriefd. Deze on­bekendheid met het persoonsgebonden karakter van de toe­slagrechten op het moment van het maken van de afspraak rechtvaardigt een beroep op (wederzijdse) dwaling. Dit be­treft, anders dan Wintjes heeft aangevoerd, geen dwaling in toekomstig recht. Dat eerst later in de jurisprudentie is be­vestigd dat toeslagrechten persoonsgebonden zijn, maakt dat niet anders. De toeslagrechten waren immers reeds per­soonsgebonden ten tijde van het maken van de afspraak. Dat de dwaling overigens onverschoonbaar is of op andere gron­den voor rekening van Hendriks zou moeten blijven, is door Wintjes niet gesteld. &#13;
4.4 Dit betekent dat het hoger beroep faalt. Het bestreden vonnis zal worden bekrachtigd. Wintjes zal als de in het on­gelijk gestelde partij worden veroordeeld in de kosten van het hoger beroep. &#13;
5. De beslissing &#13;
Het hof, recht doende in hoger beroep: &#13;
bekrachtigt het tussen partijen gewezen vonnis van de pacht­kamer van de rechtbank Arnhem, sector kanton, locatie Nij­megen, van 11 juli 2011; &#13;
veroordeelt Wintjes in de kosten van het hoger beroep, tot aan deze uitspraak aan de zijde van Hendriks begroot op € 894,00 voor salaris van de advocaat overeenkomstig het li­quidatietarief en op € 284,00 voor griffierecht. &#13;
Noot &#13;
Ingevolge art. 14 van de tussen partijen tot stand gekomen pachtovereenkomst was de pachter niet verplicht om bij het einde van de pacht productierechten (bijvoorbeeld melkquo­tum en bietenquotum) over te dragen aan zijn verpachter. Nadat de toeslagrechten in het leven waren geroepen nam de verpachter het initiatief om de pachter een verklaring te laten ondertekenen, waarin de afspraak werd bevestigd dat met de pachtgrond samenhangende toeslagrechten dan wél zouden overgaan. De zaak werd beslist langs de lijnen van het algemene verbintenissenrecht. Het Pachthof oordeelde dat een beroep op (wederzijdse) dwaling was gerechtvaar­digd, aangezien de pachter ten tijde van het ondertekenen van zijn verklaring niet wist dat toeslagrechten niet grondge­bonden maar persoonsgebonden waren. In verband hiermee kon de pachter niet aan de verklaring worden gehouden. Het bestreden vonnis werd bekrachtigd. &#13;
Had langs de lijnen van het pachtrecht niet tot dezelfde con­clusie gekomen kunnen worden? Intrigerend is de tekst van rechtsoverweging 3.6: “Noch de pachtovereenkomst noch de verklaring van 3 mei 2006 is ter goedkeuring aan de Grondkamer ingezonden”. Ingevolge art. 7:321 BW be­staat een verplichting tot het ter goedkeuring inzenden bij de grondkamer van achtereenvolgens pachtovereenkomsten, wijzigingsovereenkomsten en beëindigingsovereenkomsten. Verklaringen van pachters worden daar niet genoemd. &#13;
Kennelijk heeft het Pachthof zich tijdens de gedachtenvor­ming die aan het formuleren van het arrest vooraf ging, op zijn minst even afgevraagd of de verklaring niet ter goed­keuring ingezonden had moeten (of op zijn minst: had kun­nen) worden. Voor een bevestigend antwoord is heel wat te zeggen. Uiteindelijk was het de verpachter die het initiatief tot het opmaken van de verklaring had genomen. Hij wens­te de inhoud van de bij de pachtovereenkomst gemaakte af­spraken door middel van de verklaring te wijzigen. Met de ondertekening maakte de pachter kenbaar dat ook zijn wil op het wijzigen van art. 14 van de overeenkomst was ge­richt. &#13;
Een eenzijdige verklaring is strikt genomen geen overeen­komst. Ik had mij er echter goed in kunnen vinden indien de pachter zich op het standpunt had gesteld dat op déze ver­klaring de artikelen 7:321 BW en volgende moesten worden toegepast, aangezien de verklaring als een wijzigingsoveree­komst diende te worden aangemerkt, althans op dezelfde wijze als een wijzigingsovereenkomst moest worden behan­deld. De pachtkamer had een dergelijk verweer niet gemak­kelijk kunnen passeren, aangezien de weg van de wijzi­gingsovereenkomst (die de goedkeuring van de grondkamer behoeft) anders eenvoudig met een op initiatief van een ver­pachter door diens pachter afgegeven verklaring zou kunnen worden omzeild. &#13;
Tot welke conclusie zou het aldus volgen van de lijnen van het pachtrecht hebben geleid? De verklaring was ten on­rechte niet ter goedkeuring voorgelegd aan de grondkamer. Art. 7:323 bepaalt dat partijen gelet op deze omstandigheid slechts in zoverre aan de inhoud ervan zijn gebonden, dat zij niet eenzijdig kunnen terugtreden. Als gevolg daarvan kon de verpachter de pachter er niet aan houden; inderdaad dus dezelfde conclusie. &#13;
G.M.F. Snijders &#13;
</content><legacyfootnotes/><footnotes><footnote/></footnotes><auteurs>mrs. W.L. Valk, Th.C.M. Willemse en F.J.P. Lock en de deskundige leden mr. ing. J.A. Jansens van Gelli­cum en ir. H.K.C. Roelofsen</auteurs><published>2012-08-01 00:00:00</published><modified>2012-08-01 00:00:00</modified><editiondate>2012-08-01</editiondate><htmlpath>https://denhollander.info/artikel/9992</htmlpath></article>
</articles></edition>