<edition><articles><article><jaar>1985</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1985</searchword><id>6385</id><udhid>UDH:TvAR/6385</udhid><titel>De interdepartementale reorganisatie 1982 bezien vanuit de natuurbescherming</titel><searchwords><searchword>TvAR 5/1985</searchword><searchword>UDH:TvAR/6385</searchword></searchwords><attachments><attachment><name>1985_nr 5_Artikel_Nijhoff.pdf</name><extention>pdf</extention><url>https://denhollander.info/download/6167/ci</url></attachment></attachments><inleiding>Zestig particuliere organisaties voor milieubeheer, natuurbehoud, milieubesef en&#13;
dierenbescherming zijn gealarmeerd. Juist in deze tijd van economische stagnatie,&#13;
waarin niet-materiële belangen onder druk komen, hadden zij gevraagd om een vastberaden&#13;
handhaving van het beleid op hun terreinen en om versterking ervan in de&#13;
overheidsorganisatie.&#13;
De kabinetsformatie is aan die verlangens niet tegemoetgekomen. Integendeel. Het&#13;
milieubeheer is ontkoppeld van de gezondheidsbescherming. Het natuurbehoud, de&#13;
openluchtrecreatie en de dierenbescherming zijn ondergebracht bij het Ministerie van&#13;
Landbouw, dat in hoofdlijnen heel andere - op produktie gerichte - doelstellingen&#13;
heeft. Niet de eenheid maar de verbrokkeling is toegenomen!'</inleiding><content>TEGENSTELLINGEN MARKEREN, NIET VERDOEZELEN&#13;
Aldus zestig organisaties op het gebied van milieu-, natuur- en dierenbescherming, te&#13;
samen goed voor driekwart miljoen leden. Op de vooravond van het kamerdebat over&#13;
de regeringsverklaring 1982 gaven zij in grote dagblad-advertenties uiting aan hun&#13;
diepe bezorgdheid over dé interdepartementale reorganisatie bij de jongste&#13;
kabinetsformatie.&#13;
Zij maakten aan regering en parlement duidelijk dat regeren in deze tijd niet mag&#13;
inhouden dat maatschappelijke tegenstellingen worden verdoezeld om materiële belangenbehartiging&#13;
meer speelruimte te geven. Integendeel, een goede afweging van&#13;
belangen is gediend met het markeren van tegenstellingen en het opkomen voor belangen&#13;
die het waard zijn ze onversneden tot in de ministerraad te verdedigen.&#13;
'De zelfstandigheid, de herkenbaarheid en het eigen geluid van de overheidszorg voor&#13;
natuur, milieu en welzijn van dieren zijn een groot goed. Zij zijn voorwaarden voor de&#13;
instandhouding van een duidelijk beleid met de erbij behorende wettelijke, financiële en&#13;
organisatorische middelen.' Zo constateerden de organisaties in hun advertentie. Zij&#13;
drongen er ten slotte op aan de organisatorische plaats van milieu- en natuurbehoud te&#13;
bezien als onderdeel van de in gang zijnde reorganisatie van de rijksdienst.&#13;
Al eerder, namelijk kort voor de kabinetsformatie van 1981, hadden zij betoogd dat&#13;
meer samenhang moest worden gebracht in het rijksbeleid op het gebied van milieu,&#13;
natuur en hulpbronnen.1 Dit gebeurde vooral naar aanleiding van de aanbevelingen in het derde rapport van de Commissie Hoofdstructuur Rijksdienst (zie&#13;
het artikel van prof. De Haan elders in deze aflevering).&#13;
LESSEN VAN DE JAREN ZEVENTIG&#13;
Op het gebied van natuur- en milieubeleid heeft de rijksoverheid in de jaren zeventig&#13;
niet stilgezeten. Integendeel, er is een - nog niet geheel sluitend - stelsel van wetgeving&#13;
tot stand gekomen en er zijn belangrijke impulsen tot nieuw beleid gegeven. Voor&#13;
het natuur- en landschapsbehoud waren in het bijzonder de drie 'groene nota's'&#13;
(1975), de Nota landelijke gebieden (1977) en het Structuurschema natuur- en&#13;
landschapsbehoud (1981, 1984) van grote betekenis, zij het dat de uitvoering nog&#13;
slechts aarzelend op gang is gekomen.&#13;
In de jaren zeventig is ook gebleken dat een breed maatschappelijk draagvlak alleen&#13;
niet voldoende is. Het ontwikkelen en vervolgens effectueren van een samenhangend&#13;
lange-termijnbeleid dat politiek controleerbaar en bestuurbaar is, is ook en&#13;
vooral afhankelijk van factoren als de taakverdeling tussen departementen en de organisatie&#13;
van ministeries en hun diensten, van onderzoeksinstellingen, planbureaus&#13;
en adviesorganen, met inbegrip van de wijze waarop daar de besluitvorming plaatsvindt.&#13;
De ervaringen in de jaren zeventig hebben de natuur- en milieu-organisaties tot&#13;
de overtuiging gebracht dat het milieubeleid in de jaren tachtig zich niet alleen moet&#13;
richten op de verscheidenheid en samenhang van natuur en landschap en op de kwaliteit&#13;
van de componenten water, bodem en lucht. Het zal ook moeten worden gericht&#13;
op een zuinig omgaan met de 'nieuwe schaarsten', dus met ruimte en stilte, met&#13;
water, met schaarse grondstoffen en energiedragers. Daarom zal het ontwikkelen&#13;
van bij voorbeeld andere energiebronnen, vervoerswijzen en landbouwmethoden&#13;
dan de gangbare moeten worden gestimuleerd.&#13;
Een dergelijk beleid vraagt een nieuwe beoordelingsdimensie bij alle overheidsbeslissingen.&#13;
Naarmate de noodzaak van een offensief milieubeleid tegen het einde&#13;
van de jaren zeventig duidelijker werd, namen de weerstanden ertegen echter toe.&#13;
Weerstanden niet alleen bij het bedrijfsleven, maar ook bij krachtige ambtelijke apparaten,&#13;
zoals die van Economische Zaken, van Landbouw en van Verkeer en&#13;
Waterstaat, die elk een eigen 'circuit' vormen met hun adviesorganen en onderzoeksinstellingen,&#13;
met de voorhoedes van doelverwante pressiegroepen en de dikwijls&#13;
daaruit voortkomende fractiespecialisten in het parlement.&#13;
WENSEN VOOR DEPARTEMENTALE HERVERKAVELING&#13;
Belangrijkste ervaring in de jaren zeventig was dan ook dat het beleid op het gebied&#13;
van milieu, natuur en hulpbronnen sterk verbrokkeld tot stand komt bij verschillende&#13;
departementen en rijksdiensten, die dikwijls in hoofdzaak geheel andere belangen&#13;
hebben te behartigen. De sectorplanning op terreinen als wegenaanleg, landinrichting,&#13;
gaswinning en elektriciteitsvoorziening - om enkele voorbeelden te noemen -&#13;
wordt daardoor onvoldoende gestuurd op grond van de notie dat de 'nieuwe schaarsten' tot het stellen van randvoorwaarden aan verschillende maatschappelijke&#13;
ontwikkelingen moeten leiden.&#13;
Deze ervaringen brachten de natuur- en milieu-organisaties er in 1981 toe een departementale&#13;
herverkaveling te bepleiten. Uitgangspunt was de versterking van de&#13;
onderlinge samenhang van de drie beleidsterreinen natuur- en landschapsbehoud ca.,&#13;
milieuhygiëne en gezondheidsbescherming door deze te combineren in één departement.&#13;
Ten aanzien van het natuur- en landschapsbehoud valt vanouds een duidelijke affiniteit&#13;
te constateren met openluchtrecreatie en monumentenbescherming.&#13;
Tezamen droegen zij bij aan het 'leefmilieubeleid' van het Ministerie van CRM; het&#13;
heterogene karakter van het totale werkterrein van dit departement was er echter de&#13;
oorzaak van dat dit beleid nooit duidelijk uit de verf is gekomen. Vandaar het pleidooi&#13;
voor een andere combinatie, onder voorwaarde dat het natuurbeheer daarvan deel&#13;
blijft uitmaken en het faunabeheer erbij wordt gevoegd.&#13;
De tweede poot, milieuhygiëne, zou in deze gedachtengang zodanig moeten worden&#13;
versterkt, dat het kwaliteitsbeheer van bodem, lucht en water en de bestrijding van&#13;
geluidshinder daar integraal kunnen worden behartigd. Delen hiervan behoren nu tot&#13;
het beleidsterrein van Verkeer en Waterstaat.&#13;
De derde eenheid, aangeduid met de term gezondheidsbescherming (dat is iets anders&#13;
dan gezondheidszorg), zou naar de mening van de natuur- en milieu-organisaties in elk&#13;
geval moeten omvatten: de directie Straling van Milieuhygiëne; van Sociale Zaken die&#13;
delen van arbeidsbescherming die te maken hebben met straling, gevaarlijke stoffen en&#13;
lawaai; van Landbouw het bestrijdingsmiddelenbeleid, evenals van Volksgezondheid,&#13;
waar ook de voedingsaangelegenheden (Warenwet ca.) zouden moeten worden&#13;
afgesplitst.&#13;
STOELENDANS OM STAATSSECRETARIATEN&#13;
Op deze wijze zou een begin kunnen zijn gemaakt om een echt samenhangend overheidsbeleid&#13;
op het gebied van milieu, natuur en hulpbronnen te bereiken. Maar het is,&#13;
ook bij de jongste kabinetsformatie, wel heel anders gelopen; de in deze aflevering&#13;
opgenomen bijdrage van mr Van Dinter geeft een overzicht van hetgeen bij Landbouw&#13;
heeft plaatsgevonden. Een nauwkeurig beeld van de gebeurtenissen tijdens en kort na&#13;
de kabinetsformatie van november 1982 wordt verschaft door twee rapporten die&#13;
werden opgesteld onder auspiciën van de regeringscommissaris Reorganisatie&#13;
Rijksdienst.2&#13;
Nadat informateur Scholten in zijn verslag aan de Koningin met betrekking tot de&#13;
'groene sector' binnen CRM een aantal 'breukvlakken' had geconstateerd met de&#13;
rest van dat departement, met VRO en met Landbouw, resulteerde het overleg van&#13;
formateur Lubbers met fractievoorzitters en kandidaat-ministers tot een onverwachte oplossing van dat vraagstuk. De verantwoordelijkheid voor natuur- en landschapsbehoud&#13;
werd gelegd bij Landbouw omdat dit beleidsterrein, 'zoals in de loop&#13;
der jaren is gebleken, een zeker breukvlak vertoont met beleidsonderdelen van&#13;
Landbouw, doch is aangewezen op een goede samenwerking met dat departement'.&#13;
Over de toekomst van openluchtrecreatie werd pas enkele dagen later in de ministerraad&#13;
beslist. Wel kondigde de formateur aan dat Landbouw zou worden versterkt&#13;
met een staatssecretaris, behorend tot de VVD.&#13;
Hoe kon dat zo onverwacht en plotseling gebeuren? Genoemde rapporten van&#13;
Binnenlandse Zaken vatten de gebeurtenissen in de eerste dagen van november 1982&#13;
als volgt samen.&#13;
'Bekend was dat De Koning zich (als minister van Landbouw) buitengewoon geërgerd&#13;
had aan de polarisatie die was ontstaan over de ruilverkaveling Terschelling en&#13;
dat dit conflict met (collega en partijgenoot) De Boer van CRM zelfs tot in de&#13;
Ministerraad opgevoerd werd. Daar stond tegenover dat een aantal fractieleden van&#13;
het CDA een voorkeur had voor overbrenging van NBOR naar Ruimtelijke Ordening.&#13;
Doorslaggevend ( . . . ) lijkt eerder een toevalligheid te zijn, namelijk de toedeling&#13;
van taken aan minister Winsemius en staatssecretaris Brokx van VROM en&#13;
wat in de pers wel 'de stoelendans om de staatssecretariaten' wordt genoemd.'&#13;
TWISTEN EN REORGANISATIES&#13;
Hoe het ook zij, de nieuwsberichten van 17.00 uur op 4 november veroorzaakten&#13;
grote opwinding in de natuur- en milieu-organisaties. Hun bittere teleurstelling over&#13;
de opdeling van het departement van Volksgezondheid en Milieuhygiëne was nog&#13;
niet verwerkt of de overgang van natuur- en landschapsbehoud naar Landbouw&#13;
kwam uit de lucht vallen. En dat terwijl het regeerakkoord van 26 oktober sprak&#13;
van jaarlijkse voorstellen van het kabinet over de reorganisatie van de rijksdienst.&#13;
Dan ligt het toch voor de hand de herverkaveling van departementen niet het begin&#13;
maar het sluitstuk van dit proces te laten zijn?&#13;
Enkele dagen voor het kamerdebat over de regeringsverklaring vond in het Catshuis&#13;
een gesprek plaats tussen een delegatie uit de zestig organisaties die de eerder&#13;
geciteerde advertentie hadden geplaatst en minister-president Lubbers, minister&#13;
Braks en minister Winsemius. De minister-president verdedigde de herindeling,&#13;
maar 'niet in de blinde waan dat zij goed is'; een kritisch evalueren en indien nodig&#13;
bijstellen ervan werden de delegatie toegezegd.&#13;
Op het laatste moment schrapte de fractievoorzitter van de VVD een passage uit&#13;
zijn reactie op de regeringsverklaring, waarin werd aangedrongen op een spoedige&#13;
integratie van NBOR in Landbouw. CDA en VVD kwamen zelfs met een kamerbreed&#13;
gesteunde motie-De Vries/Nijpels, waarin wordt uitgesproken dat het beleid&#13;
inzake natuurbehoud en openluchtrecreatie zijn identiteit moet behouden en daartoe&#13;
een herkenbare organisatorische eenheid behoort te blijven.&#13;
De vroegere secretaris van de Natuurbeschermingsraad, mr H.J. Timman, heeft&#13;
kort na deze gebeurtenissen een uitvoerig historisch overzicht gegeven, waaruit de&#13;
departementale organisatie van het natuur- en landschapsbehoud naar voren komt als een al jaren door competentietwisten en reorganisaties geplaagde structuur.3&#13;
Dat geldt wel zeer in het bijzonder voor het Staatsbosbeheer: 'door de thans gekozen&#13;
oplossing zijn althans de voorwaarden geschapen om deze belangrijke, goed functionerende&#13;
overheidsdienst niet langer het 'slachtoffer' te doen zijn van een continue&#13;
competentiestrijd'.&#13;
Een en ander leidde ook tot een situatie waarin CRM altijd geld te weinig had om&#13;
Landbouw 'bij te houden', aldus Timman. Als voordeel van de nieuwe indeling signaleert&#13;
hij dat Landbouw de financiële consequenties van zijn cultuurtechnische en&#13;
andere werken niet meer kan afwentelen op een ander departement.&#13;
VINGER AAN DE POLS&#13;
Zo werden de feitelijke bemoeiingen van het Ministerie van Landbouw en Visserij&#13;
met het wel en wee van het gehele Nederlandse buitengebied gecompleteerd door een&#13;
staatsrechtelijke verantwoordelijkheid. Geen wonder dat na deze verrassende gebeurtenissen&#13;
van verschillende zijden suggesties zijn gedaan om die verantwoordelijkheid&#13;
zó gestalte te geven, dat het beleid op het gebied van het natuur- en landschapsbehoud&#13;
niet binnen de departementale muren door beter op geld waardeerbare&#13;
landbouwbelangen wordt 'ondergesneeuwd'.&#13;
Zowel vanuit de Tweede Kamer als door de natuur- en milieu-organisaties is daarom&#13;
de totstandkoming bepleit van een derde directoraat-generaal, waarvan behalve&#13;
NBOR ook het Staatsbosbeheer deel uitmaakt. Samenhang, identiteit en herkenbaarheid&#13;
van de overheidszorg met betrekking tot bos, natuur, landschap en openluchtrecreatie&#13;
zouden hierdoor worden bevorderd. Minister Braks heeft hiervoor&#13;
niet gekozen, maar besloot tot een ingrijpende 'ruilverkaveling' tussen en binnen de&#13;
bestaande directoraten-generaal.&#13;
Intussen was de belangstelling van de Kamer niet verflauwd. Integendeel, bij verschillende&#13;
gelegenheden vond een mondeling overleg plaats met minister Braks ter&#13;
bespreking van de voortgang van de reorganisatie. Het is goed dat de Kamer de vinger&#13;
aan de pols houdt wanneer het gaat om het vorm geven aan de staatsrechtelijke&#13;
verantwoordelijkheid voor een aspect van overheidszorg dat vooral in economisch&#13;
moeilijker tijden onder druk komt te staan. De interne huishouding van een departement&#13;
heeft nu eenmaal vergaande consequenties voor de inhoud van het beleid.&#13;
Bij dit alles hebben ook de natuur- en milieu-organisaties zich niet onbetuigd gelaten.&#13;
En ook in de toekomst zullen zij kritisch blijven meedenken; bij het afsluiten van&#13;
deze bijdrage (januari 1985) lijkt daar zeker aanleiding toe.&#13;
De met ingang van 1 april 1984 ingevoerde, respectievelijk aangekondigde organisatorische&#13;
maatregelen hebben namelijk gevoelens van tweeërlei aard opgeroepen.&#13;
Enerzijds is er waardering voor de beoogde versterking van het 'Haagse' beleid op&#13;
het gebied van natuur- en landschapsbehoud en faunabeheer (NMF); het beheer van&#13;
onze fauna zal daardoor, zoals velen hopen, weer als deel van het natuurbeheer&#13;
worden beschouwd. Anderzijds moet van de ontkoppeling van beleid en beheer in de provinciale structuur een ernstige verzwakking van deze inspanningen worden&#13;
gevreesd.&#13;
Juist vanwege de noodzakelijke wisselwerking tussen beide, hebben de natuur- en&#13;
milieu-organisaties van meet af aan een koppeling van beleid en beheer bepleit in&#13;
het takenpakket van de consulent NMF. Deze functionaris zal voldoende moeten&#13;
worden geëquipeerd om de verbrede doelstelling van de directie NMF in de provincie&#13;
uit te werken.&#13;
NIEUWE BENADERING VAN PROBLEMEN VEREIST&#13;
Heeft de interdepartementale reorganisatie van november 1982 geleid tot een wezenlijke&#13;
versterking van het natuur- en landschapsbehoud of tot een verhullend wegmasseren&#13;
van het soort tegenstellingen dat het kabinet-Lubbers tot deze maatregel&#13;
inspireerde?&#13;
Het is, ook gezien de stand van zaken in het reorganisatieproces, nog te vroeg&#13;
voor een weloverwogen oordeel. Veel zal afhangen van de mate waarin de algemeen&#13;
gewenste samenhang, identiteit en herkenbaarheid van dit beleidsterrein wordt vertaald&#13;
in organisatiestructuur, juridisch-bestuurlijke en financiële mogelijkheden.&#13;
Veel zal ook afhangen van de wijze waarop keuzen worden gedaan: over de toekomst&#13;
van het Markermeer en de uitvoering van de Relatienota, over het beheer van&#13;
rotganzen op de Waddeneilanden en het gebruik van bestrijdingsmiddelen in landen&#13;
tuinbouw, over de landinrichting Mergelland-oost en de oplossing van het meststoffenvraagstuk&#13;
- om maar eens enkele voorbeelden te noemen.&#13;
Recente gebeurtenissen duiden nog niet op een wezenlijke verandering. Het Waddenbeleid&#13;
werd ondergraven door goedkeuring van de indijking van 900 ha zomerpolder&#13;
en de aanleg van een olie/gasleiding. De geloofwaardigheid van het beleid&#13;
inzake de nationale landschappen kreeg een knauw door het verdwijnen van de hiervoor&#13;
bestemde begrotingspost. En in de aanpak van landinrichtingsprojecten in gevoelige&#13;
gebieden is tot dusverre geen echte vernieuwing te bespeuren.&#13;
Deze voorbeelden illustreren dat de nieuwe verantwoordelijkheid van het departement&#13;
van Landbouw en Visserij een nieuwe benadering vraagt van de keuzen waar&#13;
voor men wordt gesteld. Het gaat daarbij niet alleen om de bescherming van zeldzame&#13;
plant- en diersoorten en kwetsbare natuurterreinen en cultuurlandschappen. Er is&#13;
meer aan de hand: steeds duidelijker worden de signalen dat ontwikkelingen in de&#13;
landbouw een bedreiging vormen van het produktievermogen van de grond, van de&#13;
kwaliteit van het grondwater en daarmee van de landbouw zelf. In de kringen van&#13;
natuur- en milieubescherming is dan ook instemmend gereageerd op de Interimwet&#13;
beperking varkens- en pluimveehouderijen: een moedige stap in de goede richting!&#13;
Kort na de departementale reorganisatie is, op 17 februari 1983, de jongste grondwetsherziening&#13;
in werking getreden. Een vernieuwde Grondwet, die in artikel 21 onder&#13;
meer bepaalt: 'De zorg van de overheid is gericht op de bewoonbaarheid van&#13;
het land en de bescherming en verbetering van het leefmilieu.' In het vervullen van&#13;
die taak zal het departement van Landbouw en Visserij een belangrijk aandeel moeten&#13;
nemen.</content><legacyfootnotes>1. Zie o.a. de bijdrage van P. Nijhoff tijdens de discussiedag Milieubeleid en kabinetsformatie d.d. 28&#13;
januari 1981, Milieu en Recht 1981/4-5, blz. 74-78; Natuur en milieu 1981/3, blz. 15-18.&#13;
² Directie Overheidsorganisatie en -automatisering, Ministerie van Binnenlandse Zaken, Schets departementale&#13;
herindelingen 1982 (augustus 1983), Evaluatie departementale herindelingen 1982 (oktober 1983).&#13;
3. Mr H.J. Timman, Natuurbehoud naar Landbouw, Milieu en Recht 1983/6, blz. 160-166. </legacyfootnotes><footnotes><footnote/></footnotes><auteurs>P. Nijhoff</auteurs><published>1985-05-01 00:00:00</published><modified>1985-05-01 00:00:00</modified><editiondate>1985-05-01</editiondate><htmlpath>https://denhollander.info/artikel/6385</htmlpath></article>
</articles></edition>