<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1998</searchword><id>5772</id><udhid>UDH:TvAR/5772</udhid><titel>Rechtspraak goederenrecht II</titel><searchwords><searchword>TvAR 11/1998</searchword><searchword>UDH:TvAR/5772</searchword></searchwords><attachments><attachment><name>1998_nr 11_Artikel_RodriguesLopes.pdf</name><extention>pdf</extention><url>https://denhollander.info/download/5703/ci</url></attachment></attachments><inleiding>Inhoudsopgave&#13;
In deze tweede jurisprudentie-aflevering komen de beperkte rechten aan de orde, zowel de gebruiksrechten (erfpacht, opstal, vruchtgebruik) als de zekerheidsrechten (pand, hypotheek, voorrechten, retentierecht).&#13;
Beperkte rechten&#13;
Algemeen&#13;
Partijen en derden&#13;
Partijen bij de overeenkomst van verlening van het beperkte recht laten zich duidelijk onderscheiden van hun opvolgers, respectievelijk bijvoorbeeld de nieuwe erfver-pachter en de nieuwe erfpachter die hun recht door overdracht hebben verkregen. Zo volgde eens de provincie Groningen de Rijksdienst voor de IJsselmeerpolders (de Staat) als erfverpachtster op en zou zij normaliter als derde moeten worden aan-gemerkt die mocht menen dat de erfpachtakte, met daarin opgenomen een bepaling over de periodieke verhoging van de canon, de rechtsverhouding tussen de erfpachter en de Staat juist weergaf. Mocht echter het vermoeden dat de provincie betrokken is geweest bij een mondelinge, niet in de erfpachtakte neergelegde afspraak en dat zij op de hoogte is geweest van alle details 'van en rond' de totstandkoming van de erfpacht, blijken juist te zijn, dan is zij niet als een dergelijke derde te beschouwen en kan zij zich dus niet tegenover de erfpachter op de akte beroepen (art. 1376a BW oud; HR 18 december 1992, NJ 1993,153).&#13;
Beperkte gebruiksrechten&#13;
Erfpacht en opstal; canon of retributie&#13;
In de akte van vestiging kan aan de erfpachter respectievelijk aan de opstalier de ver-plichting worden opgelegd aan de eigenaar op al dan niet regelmatig terugkerende tijdstippen een geldsom - de canon respectievelijk de retributie - te betalen (art. 5:85 lid 2; art. 101 lid 3). Onder het BW oud kon geen erfpacht bestaan zonder een jaar-lijks te betalen canon (definitie art. 767 BW oud). De verplichting tot het betalen daarvan drukte als een zakelijke last op de erfpacht (Rb. Rotterdam 25 november 1988, NJ 1990, 128). Thans heeft de eigenaar een persoonlijk recht op betaling van de canon tegenover de erfpachter.&#13;
De in de akte van vestiging genoemde canon werkt tegen derden. Maar die canon is in geval van overdracht niet meer relevant wanneer in de transportakte (akte van overdracht van de erfpacht) een andere canon is vermeld en de bloot eigenaar in die akte in zoverre als partij is opgetreden dat hij deze canon aanvaardt (Hof 's-Herto-genbosch 31 mei 1995, NJ 1996, 169).</inleiding><content>Waarde eeuwigdurende erfpacht en blote eigendom&#13;
Is een perceel belast met eeuwigdurende erfpacht, dan zal bij onteigening van het perceel zowel de waarde van dat erfpachtrecht als van de blote eigendom bepaald worden. Een rechtbank bepaalde de schadeloosstelling voor een eeuwigdurende erf-pacht op landbouwgrond met een bestemming voor wonen, wegverkeer en water op de agrarische waarde plus twee derden van de niet-agrarische meerwaarde. De Hoge Raad besliste dat in dit geval onvoldoende rekening was gehouden met de stelling van de onteigende dat hij, de onteigening weggedacht, op korte termijn in het kader van de Herinrichtingswet Oost-Groningen en de Gronings-Drentse Veenkoloniën volle eigenaar zou zijn geworden door afkoop van de erfpacht tegen betaling van vijftig maal de jaarlijkse canon (HR 20 december 1995, NJ 1996, 351). Het ging dus niet om een eeuwigdurende erfpacht met een eveneens voor eeuwig afgekochte canon, waar-van de waarde vrijwel gelijk moet zijn aan die van volle eigendom.&#13;
In een ander geval van eeuwigdurende erfpacht ging het om de waarde van de blote eigendom. Die blijkt niet geheel te verwaarlozen. De Hoge Raad verzette zich niet tegen het oordeel van de rechtbank dat voor ƒ 20.000 een herbelegging in onroe-rende zaken met een vergelijkbaar rendement als het onteigende tot de mogelijkheden behoorde. Zo werd de waarde van de blote eigendom bepaald op ƒ 20.000 en werd nog een bedrag van ƒ 2000 toegekend met het oog op de kosten van herbelegging (HR 7 april 1993, NJ 1994, 47).&#13;
Wijziging of opheffing erfpacht of opstal door rechter&#13;
Nieuwe rechtspraak laat zien dat pogingen gedaan worden om feiten die zich daartoe niet lenen, onder de noemer van 'onvoorzienbare omstandigheden' (art. 5:97 lid 1) te brengen. De bouw van een woonhuis op het erfpachtperceel is echter niet een derge-lijke omstandigheid (Rb. Rotterdam 22 juni 1995, NJ 1996, 342).&#13;
Begrenzing gestanddoening verpachting&#13;
Na het einde van het recht van erfpacht, opstal of vruchtgebruik kan de eigenaar respectievelijk de hoofdgerechtigde de gestanddoening van een bevoegdelijk aangegane verpachting weigeren, voor zover die zonder zijn toestemming is geschied voor langer dan de wettelijke duur of op ongewone, voor hem bezwarende voorwaarden (art. 5:94 lid 2; art. 5:104 lid 2; art. 3:217 lid 3).&#13;
Het voorgaande neemt met name niet weg dat de pachtovereenkomst voor de wet-telijke duur na opzegging (kennisgeving art. 36 Pachtwet; hierna 'Pw') verlengd kan worden (art. 38 e.v. Pw) of dat de pachter via een indeplaatsstelling vervangen kan worden (art. 49 en 54 Pw). Nu betekent een beslissing naar billijkheid in het verlen-gingsgeding (art. 38 en 41 lid 2 Pw) een afweging door de rechter van de belangen van partijen, rekening houdende met alle relevante factoren en omstandigheden, en zou hopelijk de verlenging van de door de erfpachter/opstaller/vruchtgebruiker aangegane pachtovereenkomst niet of voor minder dan zes jaren (art. 45 Pw) geschieden. Ter zake van de indeplaatsstelling of erkenning van een medepachter (art. 49a Pw) slaat de rechter acht op alle relevante feiten en omstandigheden (Pk Hof Arnhem 30 septem-ber 1991, Agr.r. 1992/4575), waaronder hopelijk het feit dat niet de eigenaar of hoofdgerechtigde, maar de erfpachter/opstaller/opstaller de verpachter was. Dat feit zou in een andere context, namelijk die van het voorkeursrecht, een ernstige reden voor de grondkamer kunnen opleveren om de pachter niet in de gelegenheid te stellen de eigendom te verwerven (art. 56e lid 2 onder e Pw).&#13;
Recht van gebruik en bewoning en zaaksvervanging&#13;
Het huis, of - beter - het gebouw als bestanddeel van de onroerende zaak, dat object is van het recht van gebruik en bewoning, kan door brand worden verwoest. De gebruiker is verplicht zich tegen de gevolgen van brand te verzekeren en c.q. komt het recht van gebruik en bewoning op de verzekeringspenningen te rusten. De gebruiker zal het bedrag kunnen besteden aan het herstel (art. 3:214 lid 1) van de woning dan wel aan de vergoeding van de door de hoofdgerechtigde geleden schade. Dekt de verzekering ook het belang van de gebruiker, dan zal hij het hem ter zake van dat belang toekomende bedrag kunnen behouden (HR 24 april 1992, NJ 1993, 610).&#13;
Hypotheek en pand&#13;
Objecten&#13;
Zijn pand of hypotheek gevestigd op een zaak, dan strekken zij zich uit over al het-geen de eigendom van de zaak omvat (art. 3:227 lid 2; zie art. 5:20). De vraag kan rijzen of de hypotheek alleen rust op de grond en een gebouw of mede op de in het gebouw aanwezige apparatuur. Deze kan namelijk naar verkeersopvattingen daartoe behoren. Dat is weldra het geval indien het gebouw uit een oogpunt van geschiktheid als bedrijfsgebouw zonder die apparatuur als onvoltooid zou moeten worden beschouwd. In een geval van beslaglegging bleek de computergestuurde zaai-installa-tie van een geautomatiseerd kwekersbedrijf tot de onroerende zaak te behoren (HR 27 november 1992, NJ 1993, 317).&#13;
Ook voor toekomstige vordering&#13;
Een recht van pand of hypotheek kan zowel voor een bestaande als voor een toekom-stige vordering worden gevestigd (art. 3:231 lid 1). Is de vordering toekomstig, de rechtsverhouding waaruit zij zal voortvloeien, bestaat reeds. Een verpanding bij voorbaat van uit een bestaande rechtsverhouding voortvloeiende toekomstige vorde-ringen op een derde kan niet worden doorkruist door latere beslagen van individuele schuldeisers, doch slechts door algemeen faillissementsbeslag (art. 35 lid 2 Faillisse-mentswet; HR 10 januari 1992, NJ 1992, 744).&#13;
Pand&#13;
Vruchten of nieuw gevormde zaken&#13;
Een kip legt eieren en uit die eieren komen kuikens voort. Volgens verkeersopvattin-gen betekent deze gedaanteverwisseling een onderscheid tussen twee verschillende soorten zaken en is de behandeling van de eieren door de kuikenbroederij als vor-ming van nieuwe zaken aan te merken waarvan het bedrijf de eigenaar is. Het is dan ook onjuist de kuikens te zien als vruchten van de kippen die de eieren hebben gelegd. Dit alles is van belang wanneer de kippen of de eieren bij akte zouden worden verpand (HR 24 maart 1995, NJ 1996, 158 over tot 1992 nog mogelijke fiduciaire eigendom). Het pandrecht houdt op te bestaan wanneer de eieren in kuikens over-gaan.&#13;
Verpanding bij akte&#13;
Een winkelier verhuurt, nadat hem door de bank het krediet is opgezegd, aan de bank die reeds bezitloos pandhouder (art. 3:237 lid 1) van de inventaris was. Daardoor zijn de zaken in de feitelijke macht van de pandhouder gekomen (Rb. Utrecht 3 juli 1996, NJ 1997, 50).&#13;
Stil pandrecht op vordering op naam&#13;
Pandrecht op (het vruchtgebruik van) een vordering op naam kan ook worden geves-tigd bij authentieke of geregistreerde onderhandse akte zonder mededeling daarvan aan de schuldenaar, mits de vordering op het tijdstip van de vestiging reeds bestaat of rechtstreeks zal worden verkregen uit een dan reeds bestaande rechtsverhouding (art. 3:239 lid 1). In de akte moeten de te verpanden vorderingen met voldoende bepaald-heid zijn omschreven, inclusief de vermelding van de persoon van de schuldenaar. Er kan niet worden volstaan met verwijzing naar andere stukken die niet mede ter registratie zijn aangeboden (Rb. Dordrecht 17 november 1993, NJ 1994, 101). Een later arrest van de Hoge Raad maakt echter duidelijk dat de vordering in de akte zelf niet behoeft te worden gespecificeerd. Voldoende is dat in de akte zodanige gegevens zijn vermeld dat, eventueel achteraf, aan de hand daarvan kan worden vastgesteld om welke vordering het gaat. Ook de registratie wettigt niet het stellen van strengere eisen. Zo mogen in de akte zelf niet alleen het nummer van een factuur en een debi-teur-/cliëntnummer, maar zelfs de naam van de schuldenaar ontbreken (HR 14 okto-ber 1994, NJ 1995, 447).&#13;
Zolang geen mededeling van de verpanding aan de schuldenaar van de verpande vordering is gedaan, kan dus de pandgever te eigen behoeve nakoming vorderen en betalingen in ontvangst nemen. Wordt hij failliet verklaard, dan gaat deze bevoegd-heid op de curator over en wel ten behoeve van de boedel. De pandhouder heeft generlei aanspraak op afdracht van hetgeen de pandgever respectievelijk de curator in ontvangst neemt. Door de betaling aan de pandgever of de curator gaat de stil verpan-de vordering teniet en daarmee ook het daarop rustende pandrecht. Het pandrecht komt dus niet te rusten op het geïnde. Wel behoudt de pandhouder zijn voorrang daarop. In het geval van het faillissement moet hij wachten tot de uitdelingslijst ver-bindend is geworden en bijdragen in de algemene faillissementskosten. De pandhou-der kan het faillissement negeren (art. 57 lid 1 Faillissementswet) en de verpanding aan de schuldenaar van de verpande vordering meedelen. De bevoegdheid tot inning gaat dan op hem over, maar hij heeft geen aanspraak op afdracht van hetgeen de cura-tor (ex art. 3:246 lid 1) heeft geïnd (HR 17 februari 1995, NJ 1996, 471).&#13;
Na mededeling van de verpanding van de vordering aan de schuldenaar kan de pandgever slechts nakoming daarvan eisen en betalingen in ontvangst nemen indien hij daartoe toestemming van de pandhouder of machtiging van de kantonrechter heeft gekregen (art. 3:246 lid 4). In casu weigert die schuldenaar aan de pandgever te betalen met een beroep op het ontbreken van de toestemming van de pandhouder. Nu de pandgever ook nadat het pandrecht aan de schuldenaar is medegedeeld, bevoegd blijft in rechte nakoming te eisen met toestemming c.q. machtiging, heeft het Hof ten onrechte de schuldeiser ambtshalve niet-ontvankelijk verklaard (HR 18 april 1997, NJ 1997,511).&#13;
Executie verpande hulpzaken tezamen met verhypothekeerde zaken Roerende zaken die volgens verkeersopvatting bestemd zijn om een bepaalde onroe-rende zaak duurzaam te dienen en door hun vorm als zodanig zijn te herkennen of machinerieën of werktuigen die bestemd zijn om een bedrijf in een bepaalde hiertoe ingerichte ruimte of werkplaats uit te oefenen, kunnen bij akte (houderschaploos, art. 3:237) verpand worden. Is voor dezelfde vordering ook hypotheek gevestigd op de onroerende zaak, fabriek of werkplaats of op een daarop rustend beperkt recht, dan kan worden bedongen dat de schuldeiser bevoegd is de verpande en verhypothekeerde goederen tezamen volgens de voor hypotheek geldende regels te executeren (art. 3:254 leden 1 en 2). Het beding kan met de hypotheek in de openbare registers wor-den ingeschreven (lid 3). Voorbeelden van de roerende zaken zijn computergestuurde melkinstallaties, aardappelsorteermachines en fruit- en eierbehandelingsmachines in een agrarisch bedrijfsgebouw (HR 27 november 1992, NJ 1993, 317).&#13;
Hypotheek&#13;
Gemeenschap en rechtspersoon&#13;
Het aangaan van een hypothecaire geldlening kan, ook als de daardoor verkregen middelen worden aangewend ter financiering van de aankoop respectievelijk de ver-bouwing van een gemeenschappelijk pand, niet gelden als een ten behoeve van het gemeenschappelijke pand verrichte handeling (HR 11 oktober 1991, NJ 1992, 600).&#13;
Een rechtspersoon kan alleen geld lenen onder hypothecair verband indien dat valt binnen haar statutaire doel. Dat kan het geval zijn indien dat doel de uitoefening van het levensverzekeringsbedrijf is (HR 16 oktober 1992, NJ 1993, 98).&#13;
Inhoud hypotheekakte&#13;
Is de naam van de hypotheekgever niet in de hypotheekakte vermeld, dan komt het recht niet tot stand (HR 16 oktober 1992, NJ 1993, 98).&#13;
Zonder opneming van de kadastrale aanduiding van het perceel in de hypotheek-akte (destijds borderel, art. 1235 BW oud) komt het recht van hypotheek ten opzichte van het publiek niet tot stand. Met de plaatselijke aanduiding kan dus niet worden volstaan (Rb. Almelo 23 mei 1990, NJ 1991, 552). Waarschijnlijk betekent een en ander dat de hypotheek wel tussen de partijen bij de verlening daarvan in het leven is geroepen.&#13;
Beroepsaansprakelijkheid notaris&#13;
De echtgenoot van de hypotheekgever die hem de benodigde toestemming heeft gegeven (art. 1:88 lid 1 onder a), moet begrepen hebben dat zij daarmee het risico van uitwinning van de echtelijke woning aanvaardde. Heeft de notaris de beide echtgeno-ten niet op dit risico gewezen, dan volgt daaruit nog niet dat hij onrechtmatig zou hebben gehandeld (Rb. Rotterdam 20 september 1995, NJ 1996, 266).&#13;
Een man stelt zich, zonder de vereiste toestemming van zijn vrouw (art. 1:88 lid 1 onder c), naast de debiteur hoofdelijk aansprakelijk voor een door de Tilburgse Hypotheekbank verstrekte lening. De bank meende dat die toestemming gegeven was, omdat de concept- en de definitieve hypotheekakte deze vermeldden. De presi-dent van rechtbank achtte dan ook de bank te goeder trouw in de zin art. 1:89; zij mocht op de juistheid van de in de akte verwoorde vaststelling van de notaris ver-trouwen. Een nader onderzoek kon van haar in redelijkheid niet worden verwacht. Daardoor kon de vrouw niet tot vernietiging van de aansprakelijkstelling overgaan. Het Hof kwam in hoger beroep tot de conclusie dat het beroep op art. 1:89 moest worden verworpen. Van de bank kon wél worden verwacht dat zij zich in redelijk-&#13;
heid ervan vergewiste dat de echtgenote haar toestemming daadwerkelijk had ver-leend. Aan het licht kwamen een nalatigheid van een werknemer van de notaris; laatstgenoemde kon onzorgvuldigheid worden verweten (Rb. Amsterdam, kort geding 19 mei 1993, en Hof Amsterdam 26 oktober 1995, NJ 1997, 489).&#13;
De functie van de notaris in het rechtsverkeer verplicht hem onder bijzondere omstandigheden óók tot een zekere zorg voor de belangen van derden welke moge-lijkerwijs zijn betrokken bij de door zijn cliënten van hem verlangde ambtsverrichtin-gen. In een van de arresten rond het faillissement van de Tilburgsche Hypotheekbank bleek de zorgplicht te bestaan, waar de notaris heeft geweten of heeft moeten weten dat zijn medewerking aan het verlijden van een of meer transport- en hypotheekakten ernstig gevaar voor insolventie van die bank zou meebrengen (HR 23 december 1994, NJ 1996, 627).&#13;
Bekend is de notarisverklaring die volgens sommigen garandeert dat de hypothe-caire inschrijvingen tijdig de bedongen rang zullen innemen. De verklaring betekent evenwel slechts een schriftelijke bevestiging van de zorgplicht van de notaris terzake tegenover de hypotheekhouder. Wordt het beoogde resultaat niet bereikt, dan is de notaris slechts verplicht de daaruit voortvloeiende schade te vergoeden indien hem een verwijt kan worden gemaakt (HR 25 januari 1991, NJ 1992, 97).&#13;
Een bank die hypotheekneemster is met betrekking tot drie hypotheken, is er vóór het verlijden van de derde hypotheekakte van op de hoogte geweest dat de beoogde rang voor de eerste twee hypotheken als gevolg van tekortschietend optreden van de notaris niet was verkregen. Bij een kredietverhoging heeft zij vervolgens ook geen enkele actie ondernomen, terwijl zij hypotheken met de beoogde rang had kunnen verkrijgen. In dit geval is de schade die de bank lijdt, niet in volle omvang aan de notaris toe te rekenen. Ex aequo et bono dragen notaris en bank ieder de helft van de schade (HR 31 december 1993, NJ 1994, 275).&#13;
Beroepsaansprakelijkheid andere deskundigen&#13;
Bij de totstandkoming van de hypotheek zijn, behalve de notaris (akte van vestiging) en de bewaarder van de openbare registers (inschrijving akte), dikwijls allerlei (ande re) deskundigen betrokken, met name in de fase van de verlening van de hypotheek en de voorafgaande onderhandelingen. Een taxateur die had moeten weten dat hij dey herbouwwaarde niet alleen ten behoeve van de hypothecaire lening, maar ook van de&#13;
brandverzekering moest vaststellen, werd aansprakelijk gesteld voor de gevolgen van zijn te laag gebleken taxatie (Hof 's-Hertogenbosch 22 oktober 1991, NJ 1992, 466).&#13;
Informatieplicht bank&#13;
In het raam van een behoorlijk verkeer tussen bank en cliënt rust op de bank de ver-plichting om binnen redelijke grenzen de cliënt te informeren over de inhoud en de strekking van de verbintenissen die uit de te sluiten overeenkomst voortvloeien. De bank heeft niet gewezen op het grote risico dat de vrouw liep. Het ging om een hypo-theek waarbij de woning mede verbonden was voor de bestaande en toekomstige schulden van haar man. Zij beriep zich met succes op dwaling: noch de offerte noch de akte van schuldbekentenis had haar kunnen doen veronderstellen dat de hypo-theekstelling betrekking had op iets anders dan de genoemde geldlening (Rb. Amster-dam, kort geding 19 juni 1996, en Hof Amsterdam 20 februari 1997, NJ 1997, 413).&#13;
Betekenis huurrecht verkoper&#13;
Een verkoper die met de koper is overeengekomen dat hij na de overdracht de woning als huurder mag blijven bewonen en vervolgens meewerkt aan een transport-akte, waarin uitdrukkelijk vermeld wordt dat de woning niet vrij van huur wordt overgedragen, mag er in verband met art. 7A:1612 BW op vertrouwen dat de koper-verhuurder niet alsnog zijn rechten uit de huurovereenkomst kan frustreren door een hypotheek op de woning te vestigen. Het belang van de verkoper-huurder om niet in dit vertrouwen te worden beschaamd, behoort zwaarder te wegen dan dat van de hypotheekhouder die uit de transportakte heeft kunnen opmaken dat er een eerdere huurovereenkomst was (HR 15 november 1996, NJ 1997, 508).&#13;
Beheer hypotheekhouder&#13;
In de hypotheekakte kan worden bedongen dat de hypotheekhouder bevoegd is om het verhypothekeerde goed in beheer te nemen indien de hypotheekgever in zijn ver-plichtingen jegens hem in ernstige mate tekortschiet en de president van de rechtbank hem machtiging verleent (art. 3:267).&#13;
De beherende hypotheekhouder (in casu twee banken) zal aan de hypotheekgever rekening en verantwoording moeten afleggen van het beheer over diens goederen (Hof Amsterdam 21 april 1994, NJ 1995,145).&#13;
Executoriale titel&#13;
Aan de grosse van een authentieke akte komt slechts executoriale kracht toe met betrekking tot de op het tijdstip van verlijden van die akte reeds bestaande en in de akte omschreven vorderingen, alsmede met toekomstige vorderingen die haar onmid-dellijke grondslag vinden in een op dat tijdstip reeds bestaande en in de akte omschre-ven rechtsverhouding. Zelfs als het verschuldigde bedrag niet is vermeld, is de grosse voor tenuitvoerlegging vatbaar, wanneer deze de weg aangeeft waarlangs op voor de schuldenaar bindende wijze dat bedrag kan worden vastgesteld, behoudens de moge-lijkheid van tegenbewijs door de schuldenaar. In casu levert de akte, bevattende een zo genoemde bankhypotheek, geen executoriale titel op (HR 26 juni 1992, NJ 1993, 449).&#13;
Openbare verkoop; positie hypotheekgever&#13;
Indien de schuldenaar in verzuim is met de voldoening van hetgeen waarvoor de hypotheek tot waarborg strekt, is de hypotheekhouder bevoegd het verbonden goed in het openbaar ten overstaan van een bevoegde notaris te doen verkopen (art. 3:268 lid 1). Uit het oogpunt van de hypotheekgever-eigenaar is van een onvrijwillige ver-koping sprake. Hij heeft geen actieve bemoeienis met de veiling en handelt jegens een potentiële koper niet onrechtmatig (art. 1401 BW oud) door niet uit zichzelf infor-matie te verschaffen. In casu ging het om een rechtspersoon die geen mededeling had gedaan van een procedure bij de huurcommissie die wel moest leiden tot een aanzien-lijke verlaging van de huurprijs (Hof Amsterdam 22 februari 1990, NJ 1990, 736).&#13;
Verkeert de hypotheekgever in staat van faillissement, dan kan de curator slechts tot verkoop overgaan nadat hij de hypotheekhouder een redelijke termijn heeft gesteld om van zijn bevoegdheid tot executie gebruik te maken en deze die termijn heeft laten voorbijgaan (Hof 's-Hertogenbosch 28 juni 1995, NJ 1996, 208).&#13;
Beschikking onderhandse verkoop&#13;
Tegen een beschikking van de president van de rechtbank dat de verkoop onderhands zal geschieden (art. 3:268 lid 2), is geen hogere voorziening toegelaten (lid 3, eerste zin over termijn; lid 4 over formaliteiten). Wel is een daartegen ingesteld hoger beroep ontvankelijk indien en voor zover wordt geklaagd dat de president buiten het toepassingsgebied van het artikel is getreden, het al dan niet ten onrechte heeft toe-gepast dan wel bij de behandeling essentiële vormen heeft verzuimd (HR 17 juni 1994, NJ 1995, 367). In een geval waarin de president vaststelde dat door een betaling van de zijde van de hypotheekgever geen van beide partijen nog belang bij een onder-handse verkoop had en hij een andere beslissing gaf, namelijk omtrent de gerechte-lijke kosten, kon daartegen hoger beroep worden ingesteld. Het appèlverbod betreft immers alleen de beschikking omtrent de onderhandse verkoop (Hof Amsterdam 9 mei 1996, NJ 1996,754).&#13;
Zijn er twee eerste hypotheekhouders, dan verhindert het ontbreken van de naam van een van hen in het verzoek aan de president niet dat dit verzoek strekt ter verkrij-ging van een rechterlijke uitspraak ten behoeve van de gemeenschap (art. 3:171), dus ten behoeve van beide eerste hypotheekhouders (HR 17 juni 1994, NJ 1995, 367).&#13;
Teneinde vertraging van de executie te voorkomen kan de president zijn beschik-king uitvoerbaar bij voorraad verklaren (HR 17 juni 1994, NJ 1995, 367), met andere woorden terstond uitvoerbaar.&#13;
Relativiteit werking huur/pachtbeding; positie huurder&#13;
Het beschermde belang van de hypotheekhouder waarvoor de belangen van de huur-der - c.q. de pachter - moeten wijken, gaat niet zo ver dat de huurovereenkomst (c.q. pachtovereenkomst) is vervallen met rechtsgevolgen tegen derden. Evenals de execu-terende hypotheekhouder is de koper op de veiling bevoegd een beroep te doen op het onverbindend zijn van de met het beding strijdige overeenkomst; op hun beurt echter zijn latere kopers van de eigenaar geworden veilingkoper daartoe niet bevoegd (HR 3 februari 1989, NJ 1990, 249 over art. 1230 BW oud).&#13;
De verkoper van een pand verschaft een koper daarvan een hypothecaire lening; in de akte wordt een huurbeding opgenomen. Voordat de transportakte en de hypo-theekakte in de openbare registers zijn ingeschreven, verhuurt de koper zonder toe-stemming en medeweten van de verkoper-hypotheekhouder het pand aan een ander, die het verder onderverhuurt. Later verkoopt de hypotheekhouder het pand (ex art. 1223 lid 2 BW oud) aan derden 'vrij van huur'. Hij kan zich met succes jegens de huurder op het huurbeding beroepen, tenzij de huur tot stand was gekomen voordat de hypotheekakte met het huurbeding in de openbare registers was ingeschreven (hetgeen geschied was). Voor de toepassing (van art. 1230 BW oud over huurbeding) moet dit geval op één lijn worden gesteld met een huurovereenkomst die de hypotheekgever zonder toestemming van de hypotheekhouder is aangegaan na de inschrijving van het huurbeding in de openbare registers (HR 7 juni 1991, NJ 1992, 262).&#13;
Een eerste hypotheekhouder is, nadat op het verhuurde goed beslag is gelegd, tot executie van het goed overgegaan (art. 1223 lid 2 BW oud). De vervreemding kan niet tegen de beslaglegger op de vordering terzake van de huurpenningen worden inge-roepen, nu de hypotheek naar zijn aard alleen op het gehuurde goed rust en, bij gebreke van een op goede gronden ingeroepen huurbeding (art. 1230 BW oud), die vordering op de huurpenningen ook na de vervreemding telkens uit de huurovereen-komst zal blijven ontstaan en onder het beslag zal blijven vallen (HR 25 januari 1991, NJ 1992, 172).&#13;
In strijd met een in de hypotheekakte opgenomen huurbeding heeft de hypotheek-gever zonder de toestemming van de hypotheekhouder de woonruimte verhuurd. In de onteigening moet dan de schadeloosstelling worden bepaald op basis van de waar-de van de zaak in verhuurde staat, omdat het inroepen van het huurbeding onverlet zou laten dat de huurster ten tijde van de overschrijving (inmiddels inschrijving) van het onteigeningsvonnis in de woning verbleef krachtens een geldige huurovereen-komst (HR 22 juli 1993, NJ 1994, 701).&#13;
Het huurbeding met betrekking tot woonruimte die de huurder moet ontruimen, kan alleen door de koper op de veiling worden ingeroepen indien de executerende hypotheekhouder vóór de aanvang van de executie van de president van de rechtbank verlof heeft gekregen het beding in te roepen (art. 3:264 lid 5; Rb. Dordrecht 20 april 1995, NJ 1995, 603). De president geeft dat verlof niet wanneer de executie van de woonruimte in verhuurde staat voldoende zal opbrengen om de hypotheekhouder te voldoen (Pres. Rb. Amsterdam 20 oktober 1995, NJ 1996, 528).&#13;
Huurbeding en wegnemingsrecht&#13;
Een executerende hypotheekhouder heeft verkocht 'vrij van huur in de staat waarin de zaak zich ten tijde van de veiling bevond'. Tussen de veiling en de ontruiming van de zaak door de eigenaar oefent de huurder zijn wegnemingsrecht uit. De koper op de veiling stelt een vordering tot schadevergoeding in tegen de ex-eigenaar-hypo-theekgever. Ondanks het huurbeding was de huurder tegenover de hypotheekhouder tot de wegneming bevoegd. In beginsel is de eigenaar niet verplicht de hypotheek-houder of de notaris van het bestaan van een huurovereenkomst of van een weg-nemingsrecht van een huurder op de hoogte te stellen, tenzij in een geval als het onderhavige (HR 2 juni 1989, NJ 1990, 253 onder BW oud).&#13;
Veiling en overdracht&#13;
Een veiling werd, ingevolge een in de veilcondities voorziene overeenkomst tussen de hypotheekhouder en de koper, eerst na ruim vier jaar gevolgd door de overdracht. Wanneer dit uitstel zou impliceren dat de hypotheekhouder gerechtigd zou zijn de afrekening van de koopprijs met de schuldenaar eveneens uit te stellen, zou tijdelijk een met toe-eigening vergelijkbare situatie kunnen ontstaan. Dat geschiedde niet omdat de hypotheekhouder erkende verplicht te zijn geweest tot de onmiddellijke verrekening van de opbrengst (Rb. Rotterdam 18 juni 1993, NJ 1995, 38).&#13;
Afwikkeling na executie Als het boedelactief niet toereikend is om alle boedelschulden te voldoen, moeten die schulden in beginsel naar evenredigheid van de omvang van elke schuld worden vol-daan, behoudens de daarvoor geldende wettelijke redenen van voorrang. Dit laatste bepaalt ook de rang van de kosten van uitwinning en boedelredding (art. 1195 onder 1. BW oud) en de kosten van executie en vereffening (art. 3:288 onder a), waartoe in elk geval het salaris en de voorschotten van curatoren behoren (HR 28 september 1990, NJ 1991, 305).&#13;
Rekening en verantwoording door hypotheekhouder&#13;
Een hypotheekbank moet als opdrachtneemster zijn opdrachtgever op de hoogte houden van de werkzaamheden ter uitvoering van de opdracht en verantwoording doen van de wijze waarop zij zich van de opdracht heeft gekweten (art. 7:403). Heeft de bank met gebruikmaking van de door de cliënt verleende onherroepelijke vol-macht diens in hypotheek gegeven zaak onderhands verkocht, dan kan zij bij de eind-afrekening met een opgave uit haar administratie volstaan (boekenclausule). Wel moet zij, indien de cliënt de opgave betwist, aantonen dat de opgave inderdaad met de gegevens in haar administratie overeenkomt (HR 26 april 1996, NJ 1996, 490).&#13;
Onteigening hypotheekobject&#13;
Onteigening maakt niet alleen een einde aan de eigendom van de hypotheekgever, maar ook aan de hypotheek (zie ook art. 43 Onteigeningswet). Een weiland, met hypotheek belast, werd onteigend. Het vrijkomende kapitaal diende te worden gebruikt voor de aflossing van een hypothecaire schuld die de onteigende vóór de onteigening was aangegaan ter financiering van de aankoop van een aan zijn bedrijf grenzend weiland (HR 1 mei 1995, NJ 1996, 570).&#13;
Retentierecht&#13;
Een schuldeiser kan slechts een retentierecht uitoefenen op een zaak waarvan hij de houder is, en wel in dier voege dat afgifte nodig is om die zaak weer in de macht van de schuldeiser of van de rechthebbende te brengen. Bij een onroerende zaak neemt de afgifte de gedaante aan van ontruiming.&#13;
De eerste vraag is óf er een retentierecht is. Een huurder had schade geleden door wateroverlast in het gehuurde en wist na ontbinding van de huur dat te moeten ont-ruimen om zo een regeling van zijn schade te bereiken. Hij deed een beroep op een retentierecht. De rechtbank had eerst moeten onderzoeken of zo'n recht hem toe-kwam (HR 4 april 1997, NJ 1997, 608).&#13;
Ook naar oud recht gold een retentierecht van de bewaarnemer tegenover een derde, eigenaar van de bewaarde zaken. Een lastgever is niet gebonden aan bedingen die de lasthebber met zijn wederpartij is overeengekomen (HR 28 juni 1996, NJ 1997, 494).&#13;
Het retentierecht zal jegens een derde die zijn recht op de zaak heeft verkregen na het ontstaan van het retentierecht, slechts kunnen worden ingeroepen als de schuldei-ser op een ook voor die derde voldoende duidelijke wijze de feitelijke macht over de zaak uitoefent. Daarbij moet rekening gehouden worden met hetgeen aan de derde omtrent het retentierecht bekend was toen hij het recht op grond waarvan hij ontrui-ming vordert, verkreeg (HR 23 juni 1995, NJ 1996, 216). Opschortingsrecht&#13;
De curator van de huurder vordert van de verhuurder van een bedrijfshal afgifte van de door die huurder geleasde straalcabine. (De cabine is geen bestanddeel van de hal.) De verhuurder beroept zich op een opschortingsrecht (art. 6:52) met betrekking tot de verplichting tot afgifte; hij stelt een opeisbare vordering tegen de huurder te hebben uit de huurovereenkomst, namelijk tot herstel van de schade aan het pand ten gevolge van het wegnemen van de cabine. De vraag is nu of er voldoende samenhang tussen die vordering - zo die hem al toekomt - en de verplichting tot afgifte van de cabine bestaat om de opschorting te rechtvaardigen (art. 6:52 lid 1). Het opschortingsrecht is een retentierecht, dat aan de schuldeiser alleen toekomt in bij de wet aangegeven gevallen en daartoe behoort het onderhavige geval niet. Nu kan de verhuurder terugvallen op art. 6:52 indien er sprake is van twee tegenover elkaar staande verbintenissen. Volgens het Hof is de verplichting van de verhuurder tot afgifte niet tevens een verbintenis. De Hoge Raad hecht geen belang aan een eventueel onderscheid tussen een verbintenis en een verplichting die niet tevens een verbintenis is. Zou slechts van een verplichting sprake zijn, dan moet art. 6: 52 overeenkomstig worden toegepast, dus de vraag zou moeten worden gesteld of voldoende samenhang bestaat tussen de verplichting en de vordering. Het arrest wordt vernietigd en de zaak wordt naar een ander Hof verwezen (HR 28 juni 1996, NJ 1997, 397).</content><legacyfootnotes/><footnotes><footnote/></footnotes><auteurs>mr. D.L. Rodrigues Lopes</auteurs><published>1998-11-01 00:00:00</published><modified>1996-08-06 00:00:00</modified><editiondate>1998-11-01</editiondate><htmlpath>https://denhollander.info/artikel/5772</htmlpath></article>
</articles></edition>