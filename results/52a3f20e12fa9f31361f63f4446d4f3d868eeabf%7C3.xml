<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2011</searchword><id>8953</id><udhid>UDH:TvAR/8953</udhid><titel>Rechtspraak 5623. (TvAR 2011/5623)</titel><searchwords><searchword>TvAR 1/2011</searchword><searchword>TvAR 2011/5623</searchword><searchword>UDH:TvAR/8953</searchword></searchwords><attachments><attachment><name>TvAR2011_01_10_5623.pdf</name><extention>pdf</extention><url>https://denhollander.info/download/7908/ci</url></attachment></attachments><inleiding>Rechtsbijstandsverzekeraar Arag heeft de termijn voor het indienen van een pachtverlengingsverzoek van verzekerde laten verlopen. Toepassing oud recht (Pachtwet). Afwijzing verzoek van verzekerde om (1) te bepalen dat Arag verzeker­de de volledige schade dient te vergoeden die verzekerde in zijn hoedanigheid van pachter lijdt doordat Arag het verlen­gingsverzoek niet (tijdig) heeft ingediend. (2) te bepalen dat verzekerde bij weigering van een verlenging van de pacht­overeenkomst in verband met voorgenomen eigen gebruik van het gepachte door de dochter van de verpachter aan­spraak had kunnen maken op een schadevergoeding als be­doeld in artikel 44 Pachtwet. &#13;
</inleiding><content>De procedure &#13;
De partijen hebben met brief van [verzoeker] van 23 novem­ber 2009 een verzoek om bindend advies ingediend bij de Stichting Instituut voor Agrarisch recht te Wageningen. &#13;
Ten behoeve van de mondelinge behandeling van het geschil heeft Arag in overleg met [verzoeker] met brief van 29 janu­ari 2010, zeven producties overgelegd. &#13;
Op 3 februari 2010 heeft te Wageningen een mondelinge be­handeling plaatsgevonden. [verzoeker] is verschenen, bijge­staan door mr. Hendriksen voornoemd en vergezeld van zijn broer, Klaas [verzoeker]. Arag is verschenen bij haar be­drijfsjurist mr. G.L. Breunesse, bijgestaan door mr. Nijman voornoemd. De partijen hebben inlichtingen verstrekt en hun standpunten doen toelichten, [verzoeker] mede aan de hand van pleitaantekeningen en Arag mede aan de hand van een toelichting. De pleitaantekeningen en de toelichting ma­ken deel uit van de stukken. &#13;
Van de mondelinge behandeling is aantekening gehouden. &#13;
Het bindend advies is bepaald op heden. &#13;
De feiten &#13;
Tussen partijen staat als gesteld en erkend dan wel niet (vol­doende) betwist – mede op grond van de overgelegde en in zoverre niet (voldoende) bestreden bescheiden – het volgen­de vast. &#13;
Tussen [verzoeker] als pachter en Jacob Johannes de Nek­ker als verpachter heeft tot 1 mei 2007 een bij verstekvon­nis van 26 mei 1982 door de pachtkamer van het kantonge­recht te Steenwijk vastgelegde en door de grondkamer voor Overijssel op 4 november 1982 goedgekeurde pachtovereen­komst bestaan met betrekking tot 2.86.12 ha los land, gele­gen te Witte Paarden, gemeente Steenwijkerland (verder te noemen: het gepachte dan wel het verpachte). &#13;
In april 2006 had [verzoeker] een rechtsbijstandverzekering bij Arag. &#13;
Met aangetekende brief van 24 april 2006 hebben de huidige verpachters de pacht opgezegd tegen ultimo april 2007. De brief vermeldt voorts: &#13;
“Wij willen de pachtovereenkomst (..) beëindigen in verband met persoonlijk eigen gebruik van het verpachte land door de oudste dochter van verpachter (..). Momenteel bezit ver­pachter (..) een boerderij met grasland te Twisk waar paar­den worden gehouden. In het verlengde hiervan is de oudste dochter (..) werkzaam in de paardenhouderij. In dat kader zal zij ondermeer een paardenopfokbedrijf beginnen hetgeen een essentieel onderdeel is om in haar levensonderhoud te voorzien. Het bezit/gebruik van grasland is voor het starten van een opfokbedrijf van essentieel belang. Aangezien de huidige locatie te Twisk hiervoor geen/onvoldoende moge­lijkheden biedt, gaat zij voor het opfokbedrijf gebruik maken van het thans verpachte grasland te Steenwijk”. &#13;
Tegen de pachtopzegging wilde [verzoeker] zich verweren. In verband daarmee heeft hij een beroep gedaan op de bij Arag lopende rechtsbijstandverzekering. [verzoeker] heeft de brief waarin de pacht is opgezegd en de verdere op de kwestie betrekking hebbende bescheiden ter hand gesteld van haar assurantietussenpersoon. Deze heeft de desbetref­fende stukken op 8 mei 2006 naar Arag gestuurd. &#13;
Arag heeft met brief van 12 mei 2006 aan [verzoeker] de ontvangst van de pachtopzeggingsbrief en de verdere stuk­ken bevestigd. Arag heeft [verzoeker] voorts medegedeeld dat de zaak is bekeken en dat eventuele termijnen worden bewaakt. &#13;
Arag heeft de termijn voor het indienen van een pachtver­lengingsverzoek laten verlopen. De pachtovereenkomst is geëindigd per ultimo april 2007. &#13;
[verzoeker] vormt een maatschap met zijn broer. De maat­schap exploiteert een melkveehouderij en een stierenmeste­rij op (thans) 52 ha. Het onderhavige pachtland werd door de maatschap gebruikt. De overeenkomst van maatschap maakt geen melding (van inbreng) van het gepachte. &#13;
Het onderhavige land is tot heden niet door (de dochter van) de voormalige verpachter in gebruik genomen. &#13;
Het verzoek en het verweer &#13;
Het verzoek van [verzoeker] strekt strekt er primair toe dat de bindend adviseur zal beslissen dat [verzoeker] in een ver­lengingsprocedure een redelijke kans op verlenging van de pachtovereenkomst zou hebben gehad en zal bepalen dat Arag gehouden is aan [verzoeker] de volledige schade te vergoeden die [verzoeker] in zijn hoedanigheid van pachter lijdt doordat Arag het verlengingsverzoek niet (tijdig) heeft ingediend en subsidiair dat de bindend adviseur zal beslis­sen dat [verzoeker] bij weigering van een verlenging van de pachtovereenkomst in verband met voorgenomen eigen ge­bruik van het gepachte door de dochter van de verpachter aanspraak had kunnen maken op een schadevergoeding als bedoeld in artikel 44 Pachtwet (artikel 7:373 BW). &#13;
[verzoeker] grondt zijn verzoek op het volgende. Hij had ge­rede kans had op verlenging van de pachtovereenkomst en er zijn geen redenen om aan te nemen dat deze alsdan nog slechts 6 jaar zou voortduren. Hij betwist dat hij het gepach­te in de maatschap had ingebracht: hij heeft zich binnen de maatschap de zeggenschap over het gepachte voorbehouden. In de relatie tussen [verzoeker] en Arag is slechts zijn hoe­danigheid van pachter van belang. De verpachter heeft het land al drie seizoenen niet gebruikt en niet onderhouden. &#13;
Arag voert ten verwere in hoofdzaak het volgende aan. Zij betwijfelt dat [verzoeker] een redelijke kans op verlenging van de pachtovereenkomst had. Ook de omstandigheid dat het gepachte zonder medeweten en zonder toestemming van de verpachter in een maatschap was ingebracht zou aan een verlenging in de weg hebben gestaan. Zij stelt subsidiair dat de maximale tijdwinst voor [verzoeker] slechts zes jaar zou hebben belopen. Omdat de maatschap het gepachte gebruik­te en omdat [verzoeker] voor de helft in de opbrengst van de maatschap was gerechtigd is zijn belang bij het gepachte ook maar de helft. &#13;
Hetgeen de partijen over en weer verder hebben aangevoerd komt, voor zover dat nodig is, hierna aan de orde. &#13;
De bevoegdheid van de bindend adviseur &#13;
Bij akte van compromis van 15 december 2009 zijn de par­tijen overeengekomen om mr. H.C.A. walda, wonende te Persingen, gemeente Beek Ubbergen, tot bindend advi­seur te benoemen en hem op te dragen bindend advies uit te brengen met overeenkomstige toepassing van het arbitrage­reglement van 1 september 2001 van de Stichting Instituut voor Agrarisch Recht. De bindend adviseur is derhalve be­voegd om van het geschil kennis te nemen en daarover bin­dend advies uit te brengen. &#13;
De beoordeling van het geschil &#13;
1.Omdat het gaat om een verlengingsverzoek dat vóór 1 sep­tember 2007 had moeten worden ingediend dient het ver­zoek te worden beoordeeld in het licht van de voordien gel­dende Pachtwet. &#13;
2. In het systeem van die wet wordt op een verlengingsver­zoek naar billijkheid beslist indien zich geen verplichte af­wijzingsgrond van een verlengingsverzoek voordoet. Daar­om zal eerst onderzocht worden of het in de rede ligt dat de pachtrechter, tot een oordeel geroepen, een verlengingsver­zoek vanwege het bestaan van een verplichte afwijzings­grond zou hebben afgewezen. Wanneer dat het geval is be­hoeft hetgeen Arag in het kader van een beslissing naar billijkheid heeft aangevoerd, geen bespreking. &#13;
3. Blijkens artikel 41 van de Pachtwet is er sprake van een verplichte afwijzingsgrond van een verlengingsverzoek in­dien de verpachter of diens naaste het verpachte persoonlijk voor een tot de landbouw betrekkelijk doel in gebruik wil nemen. Wanneer de grondslag van het maatschappelijk be­staan van de pachter door het verlies van het gepachte ern­stig zou worden aangetast en het persoonlijk gebruik voor die naaste verwant van de verpachter niet van overwegen­de betekenis is dient niettemin naar billijkheid op het verlen­gingsverzoek te worden beslist. &#13;
4. In het stramien van artikel 41 van de Pachtwet pleegt de pachtrechter eerst te onderzoeken of het persoonlijk ge­bruik door de verpachter of diens naaste ernstig gemeend en uitvoerbaar is. In dat verband is voor de onderhavige zaak van belang dat Arag onweersproken stelt dat de (familie van de) voormalige verpachter een bedrijf exploiteert waar­in paarden worden gehouden, alsmede dat dat bedrijf over een website beschikt waaruit blijkt dat (kennelijk) de doch­ter van de voormalige verpachter serieus bezig is met het af­richten en houden van paarden. [verzoeker] heeft ook niet weersproken dat een nieuw bestemmingsplan in procedure is ter plaatse van het voorheen gepachte waarin gebruik van land voor begrazing en/of beweiding door paarden wordt toegestaan, dat aan het land een agrarisch bouwperceel kan worden toegekend omdat een paardenopfokbedrijf wordt ge­zien als een productiegerichte paardenhouderij en evenmin dat de onderhavige kavel met een oppervlakte van circa 2.8 ha mogelijkheden biedt voor de ontwikkeling van een vol­waardig paardenopfokbedrijf. Gelet op die feiten en omstan­digheden en bij gebreke van andere informatie, is er onvol­doende aanleiding om er aan te twijfelen dat de pachtrechter zou oordelen dat het voornemen van (de dochter) van de voormalige verpachter ernstig gemeend en uitvoerbaar is. &#13;
5. Aangezien het gepachte werd gebruikt door de maatschap en het nog geen 6% uitmaakt van het land waarover de maatschap kan beschikken, is, mede gelet op de aard van het bedrijf van de maatschap, niet aannemelijk dat de pachtrech­ter zou hebben geoordeeld dat de grondslag van het maat­schappelijk bestaan van [verzoeker] door het verlies van het gepachte ernstig zou worden aangetast. Dat betekent dat er in het kader van artikel 41 van de Pachtwet niet van kan worden uitgegaan dat de pachtrechter ruimte zou hebben ge­vonden om naar billijkheid op het verlengingsverzoek te be­slissen. &#13;
6. De conclusie is dat [verzoeker] niet een redelijke kans zou hebben gehad dat het verlengingsverzoek zou zijn toe­gewezen. Het primaire verzoek komt daarom niet voor toe­wijzing in aanmerking. &#13;
7. Voor wat betreft het subsidiaire verzoek staat voorop dat artikel 41 Pachtwet geen toepassing heeft gevonden. Dat be­tekent dat de verpachter geen rekening behoefde te houden met artikel 44 Pachtwet, waarvan het eerste lid onder meer bepaalt dat de verpachter wanneer zijn wil om het verpach­te persoonlijk in gebruik te nemen in werkelijkheid niet aan­wezig is geweest tot schadevergoeding jegens de pachter is gehouden en het tweede lid dat die wil behoudens tegenbe­wijs wordt geacht niet aanwezig te zijn geweest indien het verpachte niet binnen één jaar na het einde van de pacht­overeenkomst in gebruik is genomen. Aan de omstandigheid dat het gepachte tot heden niet in gebruik is genomen mag daarom niet dezelfde betekenis worden toegekend dan in het geval artikel 41 Pachtwet wel toepassing had gevonden. &#13;
8. Doch ook wanneer de maatstaf van artikel 44 Pacht­wet wel als uitgangspunt zou moeten worden genomen, be­staat er, gelet op hiervoor het sub 4. overwogene en in aan­merking nemend de kans dat de economische vooruitzichten van een paardenopfokbedrijf zijn verminderd door de sinds het eindigen van de pachtovereenkomst verslechterde eco­nomische omstandigheden, onvoldoende feitelijke grondslag voor de aanname dat de verpachter niet zou zijn geslaagd in het tweede lid van artikel 44 Pachtwet bedoelde tegenbe­wijs. Dat betekent dat ook aan het subsidiaire verzoek niet kan worden voldaan. &#13;
9. Een kostenveroordeling kan achterwege blijven nu de partijen op de mondelinge behandeling hebben verklaard dat zij hebben afgesproken dat Arag alle kosten, met inbe­grip van de kosten van het bindend advies, voor haar reke­ning zal nemen. &#13;
Het bindend advies &#13;
De bindend adviseur wijst het verzoek van [verzoeker] af; &#13;
De kosten van het bindend advies, begroot op € 3.770,50 komen voor rekening van Arag. &#13;
</content><legacyfootnotes/><footnotes><footnote/></footnotes><auteurs>mr. H.C.A. Walda</auteurs><published>2011-01-01 00:00:00</published><modified>2011-01-01 00:00:00</modified><editiondate>2011-01-01</editiondate><htmlpath>https://denhollander.info/artikel/8953</htmlpath></article>
</articles></edition>