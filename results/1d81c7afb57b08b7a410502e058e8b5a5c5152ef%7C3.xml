<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2014</searchword><id>10973</id><udhid>UDH:TvAR/10973</udhid><titel>Een nieuw procesreglement en de pacht</titel><searchwords><searchword>TvAR 2/2014</searchword><searchword>UDH:TvAR/10973</searchword></searchwords><attachments><attachment><name>TvAR2014_02_01_Een_nieuw.pdf</name><extention>pdf</extention><url>https://denhollander.info/download/9390/ci</url></attachment></attachments><inleiding>Het pachtprocesrecht kent in art. 1019j e.v. Rv eigen regels, in aanvulling op en deels in afwijking van de algemene regels van Boek I van het Wetboek van Burgerlijke Rechtsvordering. Ook rechtersregelingen kunnen regels van procesrecht bevatten, die – zo is de gedachte – eenvormigheid bevorderen in de wijze waarop de burgerlijke rechter invulling geeft aan de beslissingsspeelruimte die de wettelijke regels hem laten (uitvoerig over rechtersregelingen: K. Teuben, Rechtersregelingen in het burgerlijk procesrecht (diss. Leiden), Deventer: Kluwer 2005). Al sinds jaar en dag bevat het procesreglement dat van toepassing is op civiele appelprocedures, het Landelijk procesreglement voor civiele dagvaardingszaken bij de gerechtshoven (hierna: Lpcdg), bijzondere regels met betrekking tot pachtzaken (voor de tekst van het Lpcdg zie www.rechtspraak.nl/procedures/landelijke-regelingen/sector-civiel-recht). Tot zeer onlangs was het inhoudelijk belang daarvan echter te verwaarlozen. Van het voorschrift dat men als men pleidooi vraagt de processtukken in zesvoud in plaats van in viervoud moet overleggen (art. 9.3.3 Lpcdg) – een voorschrift dat uiteraard verband houdt met de grotere bezetting van de pachtkamer in vergelijking met een gewone meervoudige kamer – zal niemand een warm gevoel kunnen krijgen. En bijzondere regels voor pachtzaken die een diepere inhoud hebben, bevatte het reglement niet.</inleiding><content>Sinds 1 januari 2014 is de situatie anders. Het herziene reglement (gepubliceerd in Stcrt. 2013 nr. 36146) bevat in de eerste plaats een bijzondere regel voor het geval het hoger beroep een beëindigingsvordering in de zin van art. 7:369 lid 2 BW betreft. Art. 9.3.4 Lpcg schrijft dan voor dat partijen bij hun memorie een ingevuld vragenformulier overleggen, tezamen met de in het formulier bedoelde bijlagen. Het vragenformulier betreft vooral de bedrijfsgegevens van de pachter (en van de verpachter indien deze zich beroept op eigen duurzaam gebruik) en de bijlagen bijvoorbeeld de jaarrapporten van de onderneming van de pachter. De bedoeling is uiteraard dat deze bedrijfsgegevens in het debat kunnen worden betrokken en dat ze bij de beslissing van de zaak een rol kunnen spelen. Een vernieuwing is art. 9.3.4 slechts gedeeltelijk. Tot nu toe wees de pachtkamer van het hof een tussenarrest waaraan hetzelfde formulier was aangehecht, met de opdracht aan partijen om het ingevulde formulier met de bijlagen voorafgaande aan een comparitie in te dienen (bijv. Hof Arnhem 7 juli 2009, ECLI:NL:GHARN:2009:BJ3064, Agr.r. 2010/5574; Reuss/Wijnen). Art. 9.3.4 maakt zo’n tussenarrest overbodig. Inhoudelijk is er winst als het nieuwe voorschrift ertoe leidt dat de bedrijfsgegevens al eerder in de procedure de volle aandacht krijgt, dus in de memories van grieven en antwoord.&#13;
Duidelijk vernieuwend is een tweede nieuwe bepaling, art. 9.3.5 Lpcg. Dat artikel bevat bijzondere regels voor het geval dat in een pachtzaak partijen voor prorogatie (art. 329 Rv) kiezen, dus afspreken de eerste aanleg over te slaan. De bepaling is het resultaat van overleg met de advocatuur, namelijk met (het bestuur van) de Vereniging van Agrarisch Recht Advocaten. De gedachte is dat er een beperkt aantal pachtzaken is waarin partijen belang kunnen hebben bij een beslissing van meteen de pachtkamer van het hof. Te denken valt aan zaken met een principieel karakter, of meer algemeen zaken waarvan partijen voorzien dat zij hoe dan ook bij het hof terecht zullen komen. Ook is het voorstelbaar dat de verstandhouding tussen partijen nog goed is en dat zij belang hebben bij een spoedige beslissing in één feitelijke instantie. Tot nu toe werd in pachtzaken van prorogatie maar beperkt gebruik gemaakt (wat niet bijzonder is, want prorogatie is hoe dan ook een zeldzaam verschijnsel). Wat betreft de periode sinds de eeuwwisseling zijn mij niet meer dan drie gevallen bekend (Hof Arnhem 18 mei 2004, Agr.r. 2004/5234; Koning/Giessen c.s. en Hof Arnhem 11 januari 2005, Agr.r. 2006/5344; Elisabeth Weeshuis/Borgstein, en het nogal atypische geval van Hof Arnhem 1 februari 2011, r.o. 4.5, Agr.r. 2011/5636; Van Tuijl/Coppens).&#13;
Voorspelbaarheid is in ieder civiel geding belangrijk, en dat belang is uiteraard extra groot wanneer er maar één feitelijke instantie is. In geval van prorogatie verloopt de procedure voor het hof volgens de regels die gelden voor de eerste aanleg (art. 331 lid 1 Rv). Die regels geven de burgerlijke rechter veel beoordelingsspeelruimte. Weliswaar is het de hoofdregel dat na antwoord met partijen wordt gecompareerd (art. 131 Rv), maar als die comparitie achterwege blijft, kan een partij daartegen niets te ondernemen. Als wél een comparitie plaatsvindt, kan een tweede schriftelijke ronde worden toegestaan, repliek en dupliek, maar recht daarop&#13;
hebben partijen niet (art. 132 lid 2 Rv). Wijziging van eis is in beginsel mogelijk, maar tegen&#13;
de beslissing dat de wijziging in strijd is met de eisen van de goede procesorde kan geen&#13;
rechtsmiddel worden ingesteld (art. 130 Rv). Deze beoordelingsspeelruimte wil de burgerlijke&#13;
rechter de mogelijkheid bieden maatwerk te leveren, terwijl het ontbreken van een voorziening&#13;
tegen bijvoorbeeld de beslissing om een eiswijziging niet toe te staan, tijdrovende&#13;
complicaties voorkomt. Maar het is uiteraard zeer goed mogelijk dat een partij over zo’n beslissing&#13;
hevig is teleurgesteld. In het gewone geval dat men in eerste aanleg voor de rechtbank&#13;
procedeert, wordt die teleurstelling verzoet door de wetenschap dat men in hoger beroep&#13;
een herkansing heeft. Maar de mogelijkheid van zo’n herkansing ontbreekt nu juist in&#13;
geval van prorogatie.&#13;
Het zal duidelijk zijn wat de bedoeling van art. 9.3.5 Lpcg is, namelijk om partijen vooraf&#13;
duidelijkheid te bieden over hetgeen zij in geval van prorogatie mogen verwachten. Wat betreft&#13;
de inhoud van die duidelijkheid heeft het hof zich vervolgens in sterke mate laten leiden&#13;
door de wensen van de advocatuur. Het hof heeft zich erop vastgelegd dat in geval van prorogatie&#13;
steeds na antwoord een comparitie plaatsvindt en wel ten overstaan van de volle pachtkamer.&#13;
De comparitie zal dus niet worden opgedragen aan een raadsheer-commissaris (ook&#13;
niet samen met een of beide deskundige leden). Verder heeft het hof zich verplicht tot een in&#13;
belangrijke mate actieve houding ter comparitie. Volgens art. 9.3.5 bespreekt het hof bij gelegenheid&#13;
van de comparitie de vordering en het verweer met partijen door en kan het daarbij&#13;
op verzoek van partijen voorlopige oordelen geven. Bovendien bespreekt het hof met partijen&#13;
ook de bewijslastverdeling, indien van belang. Pleitnotities zijn ter comparitie niet toegelaten,&#13;
maar partijen hebben wel de zekerheid dat zij na de comparitie een memorie van repliek&#13;
respectievelijk dupliek kunnen nemen, terwijl het hof er zich bovendien op heeft vastgelegd&#13;
dat geen gebruik zal worden gemaakt van de bevoegdheid van art. 134 lid 1 Rv om na een&#13;
comparitie na antwoord een pleidooiverzoek te kunnen weigeren. Na de comparitie is bovendien&#13;
bij memorie van repliek (in conventie of in reconventie) in beginsel steeds eiswijziging&#13;
mogelijk, met slechts een uitzondering voor gevallen van misbruik van procesrecht.&#13;
Wat de praktische betekenis van deze regels zal blijken te zijn, moet uiteraard worden afgewacht.&#13;
Het is zeer wel mogelijk en misschien zelfs waarschijnlijk dat prorogatie een zeldzaam&#13;
geval zal blijven. Maar hoe dan ook is een interessante stap gezet, waarbij rechterlijke&#13;
macht en advocatuur als ketenpartners gezamenlijk zijn opgetrokken.</content><legacyfootnotes/><footnotes><footnote/></footnotes><auteurs>mr. W.L. Valk</auteurs><published>2014-02-01 00:00:00</published><modified>2014-02-01 00:00:00</modified><editiondate>2014-02-01</editiondate><htmlpath>https://denhollander.info/artikel/10973</htmlpath></article>
</articles></edition>