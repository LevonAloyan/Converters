<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2013</searchword><id>10805</id><udhid>UDH:TvAR/10805</udhid><titel> De Brabantse Zorgvuldigheids­score Veehouderij: een zorg­vuldig bestuurlijk instrument?</titel><searchwords><searchword>TvAR 11/2013</searchword><searchword>UDH:TvAR/10805</searchword></searchwords><attachments><attachment><name>TvAR2013_11_01_De_Brabantse.pdf</name><extention>pdf</extention><url>https://denhollander.info/download/9243/ci</url></attachment></attachments><inleiding>In Noord-Brabant gaat het roer opnieuw om. Dat is althans de bedoeling van Provinciale Sta­ten, zo blijkt uit het ontwerp van de Verordening ruimte 2014 (hierna: de verordening).1 Hiel­den eerdere Brabantse verordeningen ex art. 4.1 van de Wet ruimtelijke ordening reeds een drastische beleidswijziging in,2 als het aan Provinciale Staten ligt, drukken zij in de toekomst nog meer dan nu al het geval is hun stempel op de ontwikkelingsmogelijkheden van de vee­houderij. Het nieuwe beleid voor de veehouderij valt onder het traject dat reeds in 2010 is in­gezet onder de noemer ‘Transitie naar een zorgvuldige veehouderij’. Beleidsmatig is door de provincie onder andere de keuze gemaakt om ontwikkelruimte voortaan alleen mogelijk te maken als dit op bedrijfsniveau bijdraagt aan een verdere verduurzaming door het treffen van (bovenwettelijke) maatregelen. In de verordening wordt een zorgvuldige veehouderij gedefi­nieerd als ‘een veehouderij die zorgt voor een goede kwaliteit van de fysieke leefomgeving, waaronder volksgezondheid, en een goede diergezondheid en -welzijn’.3&#13;
</inleiding><content>De systematiek van de verordening komt erop neer dat nieuwvestiging en omschakeling en vergroting van een bestaand bouw- of bestemmingsvlak niet mogelijk zijn (geen ontwikke­lingsmogelijkheden).4 Hierop zijn uitzonderingen geformuleerd. Het voert in het kader van deze rubriek te ver om al deze uitzonderingen te bespreken. Ik volsta met de vermelding dat bij iedere uitzondering de voorwaarde geldt dat sprake dient te zijn van een (ontwikkeling naar een) zorgvuldige veehouderij.5 Wat onder een zorgvuldige veehouderij moet worden be­grepen, zullen Gedeputeerde Staten nader bepalen.6 Hiertoe wordt de Brabantse Zorgvuldig­heidsscore Veehouderij (hierna: BZV) opgesteld. Voorts geldt in geval van ontwikkeling on­der andere dat is aangetoond dat de kans op geurhinder, voorgrond en achtergrond, in de bebouwde kom niet hoger is dan 12% en in het buitengebied niet hoger is dan 20%, waar­bij in het geval dat de achtergrondbelasting hoger is dan voornoemd percentage ontwikke­ling kan worden toegestaan, indien is aangetoond dat hierdoor proportioneel wordt bijgedra­gen aan de afname van de overschrijding. De nieuwe regels zullen rechtstreeks gaan werken en zullen derhalve een directe weigeringsgrond vormen voor een aanvraag om omgevings­vergunning bouwen.7&#13;
Recent is er een concept van de BZV gepubliceerd.8 De BZV kent drie hoofdthema’s: volks­gezondheid, diergezondheid en -welzijn en fysieke leefomgeving. Voor deze thema’s zijn negen maatlatten opgesteld: gezondheid, ammoniak, geur, fijn stof, dierenwelzijn, minera­lenkringlopen (grondgebondenheid en efficiency), verbinding met de omgeving en biodiversiteit. Op iedere maatlat kan een veehouder punten scoren. Uit die scores volgt de totaalsco­re BZV. Aan de hand van de tot nu toe gepubliceerde informatie kan nog niet worden herleid hoe de scores precies worden bepaald en wanneer een veehouder zo goed scoort (beter dan hij volgens Europese, nationale of provinciale wetten en regels verplicht is, zo is de bedoe­ling) dat het bedrijf ruimtelijke ontwikkelingsmogelijkheden krijgt. &#13;
Over de BZV zou een proefschrift geschreven kunnen worden. In deze bijdrage wil ik me be­perken tot drie juridische kanttekeningen: de ruimtelijke relevantie en de provinciale belan­gen, de rechtszeker-heid en de verhouding tot de Wet geurhinder en veehouderij. &#13;
In de eerste plaats de ruimtelijke relevantie en de provinciale belangen. Ingevolge art. 4.1 van de Wet ruimtelijke ordening zijn Provinciale Staten bevoegd om bij of krachtens provinciale verordening regels te stellen omtrent de inhoud van bestemmingsplannen en omgevingsver­gunningen waarmee van het bestemmingsplan wordt afgeweken. Deze bevoegdheid bestaat slechts indien provinciale belangen dat met het oog op een goede ruimtelijke ordening nood­zakelijk maken. Eerder is in dit tijdschrift al vastgesteld dat het begrip ‘een goede ruimtelijke ordening’ zeker niet eng wordt uitgelegd door de Afdeling bestuursrechtspraak van de Raad van State (hierna: ‘de Afdeling’). In bestemmingsplannen komen sinds jaar en dag tal van ei­sen voor waarvan het op het eerste gezicht de vraag is of deze ruimtelijk relevant zijn, maar die de Afdeling heeft gesanctioneerd, zoals eisen met betrekking tot weidegang en mestafzet.9 Maar wat te denken van bijvoorbeeld dierenwelzijn? Indien voldaan wordt aan het criterium ‘minder dan 1 ernstig ziek of verwond kuiken per 5000 kuikens’ kan de vleeskuiken-houder extra punten scoren.10 Dit criterium (een willekeurig voorbeeld uit de BZV) mist naar mijn idee evident ruimtelijke relevantie en mag daarom geen rol spelen bij het bepalen van de ont­wikkelpotentie. Ik verwijs hierbij naar de uitspraak van de Afdeling van 18 januari 2012: &#13;
‘(…) Voor zover [appellant] betoogt dat de wijze waarop ter plaatse dieren worden gehouden dieronvriendelijk is, overweegt de Afdeling dat de bescherming van de levensomstandigheden van dieren primair zijn grondslag vindt in andere wetgeving dan de Wro. Van ruimtelijke relevante omstandigheden is in dit geval niet gebleken. (…)’.11 &#13;
Voorts lijken de provinciale belangen bij een dergelijk criterium afwezig. &#13;
Dan kom ik toe aan de rechtszekerheid. De ontwikkelingsmogelijkheden waarop een veehou­der, gelet op de BZV, aanspraak kan maken, zullen moeten worden vastgelegd in het bestem­mingsplan. In de toelichting bij de verordening staat hierover het volgende: &#13;
‘(…) Belangrijke randvoorwaarde is dat een bestemmingsplan moet borgen dat nadat er toepassing is gegeven aan dit artikel ter plaatse alleen nog een zorgvuldige veehouderij is toegestaan. Hiermee wordt de handhaafbaarheid van het systeem vergroot. Deze pla­nologische borging laat onverlet dat er daarnaast ook nog mogelijkheden voor privaat­rechtelijke borging mogelijk (en wellicht wenselijk) zijn. (…)’.12 &#13;
Er zijn constructies denkbaar om de BZV in een bestemmingsplan door te laten werken. Zo zou gedacht kunnen aan een voorwaardelijke verplichting,13 die erop neerkomt dat de vee­houder de nieuwe stal pas mag bouwen, indien hij aan de BZV voldoet (althans, aannemelijk is dat hij hieraan zal kunnen voldoen) en dat hij de stal uitsluitend mag gebruiken indien hij aan de BZV blijft voldoen. Wanneer langer wordt doorgedacht over een dergelijke constructie moet al snel worden vastgesteld dat aldus een te rechtsonzekere situatie zou ontstaan. Gesteld dat de veehouder voldoende punten scoort en de stal gaat bouwen en in gebruik neemt. Ver­volgens kan de BZV wijzigen. Sterker nog, de BZV zál wijzigen. Zo komen sommige sub­thema’s vooralsnog in de ‘wachtkamer’ en zullen deze nader worden uitgewerkt op het mo­ment dat er voldoende goed geborgde informatie op een makkelijke manier beschikbaar is.14 &#13;
­Anderzijds zal de bedrijfsvoering gedurende de planperiode veranderen. Wat betekent het bij­voorbeeld indien een varkenshouder zijn abonnement voor jaarlijkse externe controle van het drinkwater15 (één van de criteria) opzegt en daardoor niet langer het vereiste aantal punten haalt? Overtreedt de varkenshouder in deze situaties meteen het bestemmingsplan? &#13;
Zoals vermeld, stel ik tot besluit het raakvlak tussen de Wet geurhinder en veehouderij en de verordening aan de orde. Twee aspecten vallen op. In de eerste plaats is het de vraag waarom een veehouder punten krijgt volgens de BZV, indien bijvoorbeeld de vleesvarkens niet meer emitteren dan 23,0 odour units per seconde.16 Dat zegt immers niets over het woon- en leef­klimaat in de directe omgeving van de veehouderij en daarom niets over de goede ruimtelijke ordening. Daarvoor is wel het hinderpercentage van belang. Zoals ik hiervoor reeds aangaf, worden ten aanzien van het hinderpercentage rechtstreeks normen in de verordening opge­nomen. Deze kunnen (en zullen veelal) haaks staan op de door de gemeenteraad vastgestel­de milieukwaliteit, voor zover het geurhinder van veehouderijen betreft. Ik illustreer dit aan de hand van een voorbeeld. Gesteld dat een gemeenteraad gebruik heeft gemaakt van de be­voegdheid om binnen een concentratiegebied, buiten de bebouwde kom, een geurnorm vast te stellen van 22,0 odour units per kubieke meter lucht.17 Die norm brengt volgens de door de Afdeling geaccepteerde Handreiking geurhinder en veehouderij18 ten minste 21% geurgehin­derden met zich. Dan zou, nog daargelaten de precieze uitwerking in de BZV, art. 6.4, eerste lid onder e dan wel art. 7.4, eerste lid onder e van de verordening reeds aan ontwikke-ling in de weg staan. Aldus zou de situatie ontstaan dat de provincie de doorslaggevende stem heeft voor zover het de streefwaarde betreft voor geurhinder als gevolg van emissies uit dierenver­blijven, terwijl de wetgever nadrukkelijk de gemeenteraad de bevoegdheid heeft gegeven om gebiedsgericht – rekening houdend met de specifieke lokale omstandigheden – geurbeleid te voeren.19 De hiervoor genoemde provinciale maximale hinderpercentages zijn weliswaar ir­relevant voor de beoordeling van aanvragen om omgevingsvergunning milieu,20 in de ruim­telijke ordening kunnen zij de beleidsvrijheid van de gemeenteraad doorkruisen, hetgeen in ieder geval niet strookt met de bedoelingen die de wetgever met de Wet geurhinder en vee­houderij had. &#13;
Zonder uitputtend te zijn heb ik hiervoor enkele argumenten genoemd om de in de titel van deze bijdrage opgeworpen vraag ontkennend te kunnen beantwoorden. Indien het provincie­bestuur van Noord-Brabant volhardt en de BZV verder uitwerkt en zelfs vaststelt, is de tijd rijp voor een uitgebreidere beschouwing in dit tijdschrift. &#13;
&#13;
</content><legacyfootnotes>1. Het ontwerp heeft van 13 september tot en met 10 oktober 2013 voor inspraak ter inzage gelegen.&#13;
2. Zie hierover onder andere eerdere bijdragen van mij voor dit tijdschrift, bijvoorbeeld ‘Wie ordent de ruimte in het landelijk gebied? Een concurrentie van bevoegdheden’, Agr.r. 2011, p. 158 e.v.&#13;
3. Art. 1.98 van de verordening.&#13;
4. Art. 6.3, eerste lid onder a en art. 7.3, eerste lid onder a van de verordening.&#13;
5. Art. 6.4 en art. 7.4 van de verordening.&#13;
6. Art. 6.5 en 7.5 van de verordening.&#13;
7. Art. 4.1, derde lid van de Wro en art. 2.1, eerste lid onder c jo art. 2.10, eerste lid, onder c van de Wabo.&#13;
8. Brabantse Zorgvuldigheidsscore Veehouderij, concept d.d. 27 september 2013, http://www.brabant.nl/dossiers/ dossiers-op-thema/platteland/zorgvuldige-veehouderij/brabantse-zorgvul­digheidscore-veehouderij-(bzv).aspx.&#13;
9. Zie hierover o.a. D.W. Bruil, ‘Het bestemmingsplan buitengebied’, Agr.r. 2011, 4, p. 130 e.v. &#13;
10. Zie p. 40 van de Brabantse Zorgvuldigheidsscore Veehouderij, concept d.d. 27 september 2013, http://www.brabant.nl/dossiers/dossiers-op-thema/platteland/zorgvuldige-veehouderij/ brabantse-zorgvuldigheidscore-veehouderij-(bzv).aspx. &#13;
11. Zaaknummer 201102570/1/R3, www.raadvanstate.nl. &#13;
12. Zie p. 30 van de Toelichting Verordening ruimte 2014, ontwerpversie d.d. 2 juli 2013. &#13;
13. Zie over de voorwaardelijke verplichting mijn noot onder Agr.r. 2013, 5718. &#13;
14. Zie p. 4 van de Brabantse Zorgvuldigheidsscore Veehouderij, concept d.d. 27 september 2013, http://www.brabant.nl/dossiers/dossiers-op-thema/platteland/zorgvuldige-veehouderij/ brabantse-zorgvuldigheidscore-veehouderij-(bzv).aspx. &#13;
15. Zie p. 52 van de Brabantse Zorgvuldigheidsscore Veehouderij, concept d.d. 27 september 2013, http://www.brabant.nl/dossiers/dossiers-op-thema/platteland/zorgvuldige-veehouderij/ brabantse-zorgvuldigheidscore-veehouderij-(bzv).aspx. &#13;
16. Zie p. 33 van de Brabantse Zorgvuldigheidsscore Veehouderij, concept d.d. 27 september 2013, http://www.brabant.nl/dossiers/dossiers-op-thema/platteland/zorgvuldige-veehouderij/ brabantse-zorgvuldigheidscore-veehouderij-(bzv).aspx. &#13;
17. Op de voet van art. 6, eerste lid onder b van de Wet geurhinder en veehouderij. &#13;
18. www.infomil.nl. Vgl. Onder andere ABRvS 7 oktober 2009, zaaknummer 200900801/1/R3, www.raadvanstate.nl. &#13;
19. Zie onder andere Kamerstukken II 2005/06, 30 453, nr. 3, p. 6 e.v. &#13;
20. Daarvoor vormt de Wet geurhinder en veehouderij en eventueel de gemeentelijke geurveror­dening het exclusieve toetsingskader, zie art. 2 van de Wet geurhinder en veehouderij. &#13;
</legacyfootnotes><footnotes><footnote/></footnotes><auteurs>mr. P.P.A. Bodden&#13;
</auteurs><published>2013-11-01 00:00:00</published><modified>2013-11-01 00:00:00</modified><editiondate>2013-11-01</editiondate><htmlpath>https://denhollander.info/artikel/10805</htmlpath></article>
</articles></edition>