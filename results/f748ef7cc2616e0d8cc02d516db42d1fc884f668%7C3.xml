<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2011</searchword><id>9395</id><udhid>UDH:TvAR/9395</udhid><titel>Veehouderijen, volksgezond­heid en omgevingsrecht</titel><searchwords><searchword>TvAR 7/8/2011</searchword><searchword>UDH:TvAR/9395</searchword></searchwords><attachments><attachment><name>TvAR2011_07_08_02_Veehouderijen.pdf</name><extention>pdf</extention><url>https://denhollander.info/download/8205/ci</url></attachment></attachments><inleiding>1. Inleiding&#13;
Algemeen&#13;
Volksgezondheid mag zich de laatste jaren verheugen in een stijgende aandacht als het gaat om de beoordeling van de toelaatbaarheid c.q. vergunbaarheid van (met name intensie­ve: in deze bijdrage beperk ik mij daar ook toe) veehoude­rijen. Voor deze toegenomen interesse zijn diverse factoren aanwijsbaar. De belangrijkste zijn naar mijn idee de uitbraak van Q-koorts in 2009. Dit was de eerste grootschalige uit­braak van een besmettelijke dierziekte die gevaar voor de volksgezondheid kon opleveren. Daar kwam bij het – door onder meer een toename van MRSA-gevallen1 alsmede door deze Q-koorts ingegeven2 – debat over de wenselijkheid van grootschalige veehouderijen, de zogenaamde megastallen, en de daarvoor in te richten landbouwontwikkelingsgebie­den.3 Dit laatste debat is in diverse arena’s gevoerd, zoals in Provinciale Staten van de provincie Noord-Brabant, en in de Tweede Kamer.4&#13;
In Noord-Brabant heeft dit geleid tot een ingrijpende aan­passing van het ruimtelijk beleid. Kort gezegd zijn, na af­kondiging van een voorbereidingsbesluit5, bij de invoering van de Verordening Ruimte de ontwikkelingsmogelijkheden die de reconstructieplannen boden in forse mate terugge­bracht. Ook in de Tweede Kamer is deze discussie gevoerd en zijn moties aangenomen, strekkende tot afkondiging van een moratorium via een voorbereidingsbesluit.6&#13;
Maatschappelijk debat&#13;
Als gevolg van deze ontwikkelingen is door de Staatssecre­taris van Economische Zaken, Landbouw en Innovatie (hier­na EL &amp; I) begin 2011 onder meer een ‘maatschappelijke dia­loog megastallen’ geïnitieerd, die gevoerd zal worden onder verantwoordelijkheid van oud-minister H. Alders, over de toekomst van de intensieve veehouderij. Mede op basis van de uitkomsten van deze maatschappelijke dialoog zal de Staatssecretaris van EL &amp; I in oktober zijn visie op deze toekomst en met name de megastallen bekend maken.7&#13;
Ofschoon bij deze maatschappelijke dialoog meerdere aan de intensieve veehouderij gerelateerde aspecten aan de orde komen, zal het onderdeel volksgezondheid een belangrijke rol innemen.8 Reeds in 2009 heeft de aandacht voor schaal­vergroting in de veehouderij en maatschappelijke bezorgd­heid over de effecten daarvan op de volksgezondheid ertoe geleid dat er een omvangrijk onderzoek is gestart naar de re­latie tussen intensieve veehouderijen en volksgezondheid.9 Recent is het eindrapport van dit onderzoek, geheten Mo­gelijke effecten van intensieve veehouderij op de gezond­heid van omwonenden: onderzoek naar potentiële blootstel­ling en gezondheidsproblemen10, openbaar gemaakt.11 Het onderzoek is uitgevoerd door het Institute for Risk Assess­ment Sciences (IRAS) van de Universiteit Utrecht, het Ne­derlandse Instituut voor onderzoek van de gezondheidszorg (NIVEL) en het Rijksinstituut voor de Volksgezondheid en het Milieu (RIVM).&#13;
In het licht van het verschijnen van dit onderzoek wil ik in deze bijdrage ingaan op de relatie tussen volksgezondheid en intensieve veehouderijen en de wijze waarop dat juri­disch vertaald werd en wordt en wellicht vertaald gaat wor­den naar het omgevingsrecht (waaronder ik versta de Wet algemene bepalingen omgevingsrecht, hierna Wabo, en de Wet ruimtelijke ordening, hierna Wro). Achtereenvolgens zal ik daartoe stilstaan bij de aard van de problematiek, het relevante wettelijke kader, de rechtspraak en de redelijker­wijs te verwachten toekomstige ontwikkelingen in het licht van het hiervoor genoemde recentelijk gepresenteerde eind­rapport. Vervolgen sta ik kort stil bij de figuur van de pro­vinciale ruimtelijke verordening. Ik sluit af met een conclu­sie.&#13;
&#13;
</inleiding><content>2. Gezondheidsproblematiek&#13;
2.1 Algemeen&#13;
‘Volksgezondheid’ is een breed begrip. Voor deze bijdrage is het dan ook van belang de problematiek die ik wil behande­len nader af te bakenen. Bij mogelijke gezondheidsrisico’s van intensieve veehouderijen zijn met name te onderschei­den gassen (bijvoorbeeld ammoniak), geur, fijnstof en zoge­naamde bio-aerosolen. Hieronder wordt verstaan stofdeeltjes die ziektedragers zoals endotoxinen, virussen, bacteriën of schimmels kunnen bevatten.12 Deze micro-organismen vor­men de meest bekende bedreigingen voor de volksgezond­heid, zoals MRSA, Q-koorts en influenza. Verder kunnen zij aandoeningen aan luchtwegen of maag en darmen veroorza­ken.13&#13;
Met betrekking tot fijnstof, geur en ammoniak gelden min of meer exclusieve wettelijke toetsingskaders. Dit zijn hoofd­stuk vijf van de Wet milieubeheer (luchtkwaliteitseisen), de Wet geurhinder en veehouderij en de Wet ammoniak en vee­houderij. Uitgangspunt is dat de gevolgen van deze emissies slechts beoordeeld worden in het licht van deze wettelijke kaders en niet nog eens separaat met betrekking tot volksge­zondheid: bijzondere gevoeligheid met betrekking tot de ge­zondheid dient buiten beschouwing te blijven.14 Daargelaten zaken als cumulatie en indirecte ammoniakschade worden deze gevolgen exclusief door deze wetten en regelingen be­streken. Ik laat deze aspecten hier verder dan ook buiten be­schouwing. Ik zal mij in deze bijdrage beperken tot de hier­voor genoemde bio-aerosolen. Voorts beperk ik mij tot de gevolgen voor de omwonenden: risico’s voor werknemers en de agrariër zelf laat ik eveneens buiten beschouwing.15&#13;
2.2 Onderzoeken&#13;
In Nederland was tot voor kort weinig veldonderzoek ge­daan naar de effecten op de gezondheid van veehouderijen. De belangrijkste onderzoeken bestonden met name uit lite­ratuuronderzoek. In het buitenland is weliswaar empirisch onderzoek verricht naar de relatie tussen intensieve veehou­derijen en gezondheid, maar deze onderzoeken hadden met name betrekking op de agrariërs zelf. Ik noem kort de drie bekendste onderzoeken.&#13;
Het eerste onderzoek is een literatuurstudie van het RIVM uit 2008, geheten Intensieve veehouderij en gezondheid.16 Deze studie heeft zich niet beperkt biologische agentia (de hiervoor genoemde micro-organismen zoals bacteriën, schimmels en virussen), maar laat zich eveneens uit over ammoniak, geur en fijnstof. De belangrijkste conclusie met betrekking tot de voor dit artikel relevante (eerstgenoemde) groep, de micro-organismen, is dat de blootstelling van om­wonenden aan dergelijke stoffen zich beperkt tot de direc­te omgeving van intensieve veehouderijen, waaronder wordt verstaan enkele honderden meters.17 Het gaat om de moge­lijkheid dat de concentratie ten opzichte van de achtergrond­concentratie iets verhoogd kan zijn. Of dat gevolgen heeft voor de volksgezondheid, is daarmee nog niet gezegd. Met betrekking tot endotoxinen luidt de conclusie:&#13;
‘Deze gegevens ondersteunen de conclusie dat blootstelling van omwonenden (niet-agrariërs) naar alle waarschijnlijkheid laag is en alleen in de directe nabijheid van agrarische activiteit is terug te vinden. Het is onduidelijk of de licht verhoogde concentraties rond agrarische bedrijven kunnen leiden tot effecten op de gezondheid.’18&#13;
Voor wat betreft bacteriën beperkt de conclusie zich tot MRSA:&#13;
‘Ca 40% van Nederlandse slachtvarkens is drager van MRSA. Van deze bacterie worden mensen in de alge­mene bevolking gewoonlijk niet ziek. […] Op grond van de huidige inzichten wordt de kans dat de bacterie via het milieu wordt overgedragen aan omwonenden gering geacht.’19&#13;
De tweede rapportage, eveneens van het RIVM uit 2008, Volksgezondheidsaspecten van veehouderij-megabedrijven in Nederland, heeft met name betrekking op de gevolgen van schaalvergroting van intensieve veehouderijen op de volksgezondheid.20 Dit rapport heeft zich beperkt tot de hier bedoelde risico’s voor de volksgezondheid.21 Ook dit rap­port, dat met name heeft bestaan uit literatuuronderzoek en het raadplegen van experts, komt niet tot een duidelijk ver­band:&#13;
‘Een mogelijk verband tussen megabedrijven en het voorkomen en de verspreiding van zoönosen en antibioticumresistentie is op basis van de beschikbare literatuur niet eenvoudig vast te stellen, en verschilt per zoönose. Er zijn diverse bedreigingen maar ook enkele kansen bij verdere schaalvergroting. De balans hangt sterk af van de wijze waarop de bedrijfsvoering en het stalconcept worden ingevuld.’22&#13;
Vanuit de theoretische redenering23 dat schaalvergroting tot meer risico’s kan leiden, wordt een aantal aanbevelingen ge­daan. Vanuit het oogpunt van de ruimtelijke ordening zijn de belangrijkste dat wordt aanbevolen om een minimale af­stand tussen bedrijven aan te houden van één tot twee ki­lometer en om geen varkens en pluimvee op één locatie te houden. Deze aanbeveling is met name ingegeven vanuit de gedachte dat, kort gezegd, de influenzavirussen op het var­ken, het pluimvee en de mens zich met elkaar zouden kun­nen vermengen waardoor een nieuwe variant van het influ­enzavirus zou kunnen ontstaan.24 Andere aanbevelingen zien met name op de bedrijfsvoering zelf.25&#13;
Het derde rapport dat ik noem dateert uit 2009 en betreft een informatieblad van de GGD, geheten Intensieve veehoude­rij en gezondheid.26 In dit rapport (dat evenmin eigen empi­risch onderzoek kent) wordt, zoals ook het geval was in het RIVM-rapport uit 2008, gekeken naar verschillende gezond­heidsrisico’s, te weten infectieziekten (influenza, MRSA en Q-koorts) en ammoniak, fijnstof, endotoxinen en geur, van de intensieve veehouderij, met name de schaalvergroting. Ofschoon wordt erkend dat met betrekking tot de meeste in­fectieziekten niet is aangetoond dat verhoogde blootstelling leidt tot besmetting27, kent ook dit onderzoek diverse con­crete aanbevelingen, met name ingeval van schaalvergroting bij landbouwontwikkelingsgebieden.28 Ik noem in de eerste plaats wederom het hanteren van een zekere voldoende af­stand (één tot drie kilometer tussen bedrijven of tussen land­bouwontwikkelingsgebieden). Deze norm lijkt overigens niet te zijn ingegeven door de volksgezondheid, maar vanuit het oogpunt van (bestrijding van) dierziekten:&#13;
‘Drie kilometer is een zone die onder andere wordt gehanteerd bij de bestrijding van besmettelijke, aan­gifteplichtige, dierziekten (beschermingsgebied). Een en twee kilometer worden in de literatuur genoemd als afstanden waarbinnen het risico op influenzavirus­overdracht tussen bedrijven duidelijk verhoogd is.’29&#13;
Verder wordt ook hier aanbevolen dat zo mogelijk moet worden vermeden de huisvesting van varkens en pluim­vee op één locatie. Tenslotte bevat het blad een opsomming van maatregelen zoals binnenhuisvesting, het zoveel moge­lijk voeren van een gesloten bedrijfsvoering, toepassing van luchtwassers, inachtneming van hygiëne- en /of IKB-voor­schriften en beperking van antibioticumgebruik.&#13;
3. Wettelijke kader&#13;
Het wettelijk kader dat op de intensieve veehouderij van toepassing is, althans waar het gaat om de relatie met de volksgezondheid, wordt gevormd door drie wetten.&#13;
Wro&#13;
In de eerste plaats is dat de Wro. Deze wet biedt hét kader voor de inrichting van de ruimte en dus voor het aanbrengen of handhaven van een ruimtelijke scheiding tussen woon­functies en veehouderijen. Centraal daarbij staat het crite­rium ‘een goede ruimtelijke ordening’ zoals opgenomen in onder meer art. 3.1 Wro. In het kader van de Wro en in het bijzonder het bestemmingsplan dienen alle belangen meege­nomen te worden.30&#13;
Wabo&#13;
In de tweede plaats is daar de Wabo, die met betrekking tot effecten voor de omgeving afkomstig van inrichtingen vanaf 1 oktober 2010 de Wet milieubeheer heeft vervangen. Deze wet biedt het kader voor afgifte van de omgevingsvergun­ning en daarmee voor de beoordeling van de toelaatbaarheid van onder meer de milieuhygiënische effecten van een in­richting op de omgeving. Bij deze milieuhygiënische effec­ten dient waar het betreft veehouderijen in de eerste plaats gedacht te worden aan geur, ammoniak en fijnstof. De Wabo beperkt zich daartoe echter niet. Het bereik van de omge­vingsvergunning is voor zover hier relevant neergelegd in art. 2.14 lid 1, te weten de bescherming van het milieu en de (door de inrichting veroorzaakte) gevolgen voor het milieu. In art. 1.1 lid 2 wordt voor de betekenis daarvan verwezen naar art. 1.1 lid 2 Wet milieubeheer. In het kader van deze ruime reikwijdte van de Wet milieubeheer worden ook an­dere aspecten, waar men bij het begrip ‘milieu’ niet meteen zou denken, bij de omgevingsvergunning betrokken.31&#13;
GWWD&#13;
Ofschoon deze geen betrekking heeft op het omgevings­recht, kan in de derde plaats de Gezondheids- en welzijns­wet voor dieren, hierna te noemen GWWD, niet onvermeld blijven. De GWWD ziet echter niet op de beoordeling van de toelaatbaarheid van veehouderijen in relatie tot volksge­zondheid. De GWWD kent 11 hoofdstukken. In feite lijkt enkel hoofdstuk II (‘De zorg voor de gezondheid van die­&#13;
ren’)32 grondslag te kunnen bieden voor de eventuele pre­ventieve regelgeving. Geen van de artikelen biedt echter een voldoende grondslag. De algemene bepalingen van afdeling 1 zijn te algemeen of hebben betrekking op het gebied van dierenwelzijn. Zo kan art. 3 slechts dienen als basis voor re­gelgeving op het terrein van de wijze van huisvesting, be­handeling en controles daarop.33 Art. 6 heeft enkel betrek­king op regels waaraan markten en andere verzamelplaatsen van dieren (naar mijn idee dus geen veehouderijen) moeten voldoen. Bovendien is bij het stellen van die regels het cri­terium, evenals bij de artikelen 7 en 8, het voorkomen van verspreiding van smetstof. Onder smetstof wordt verstaan in art. 1 lid 1 GWWD&#13;
‘elk micro-organisme of virus dat, of elke andere biologische eenheid die, een infectieziekte en elke parasiet, die een parasitaire ziekte bij dieren kan veroorzaken;’&#13;
Mede gelet op de definitie van besmettelijke dierziekte34 gaat het weliswaar om de ziektebronnen die in dit artikel aan de orde zijn, maar deze stoffen zijn er in feite altijd nabij veehouderijen. Een verhoogde blootstelling aan deze stof­fen is rond veehouderijen per definitie aan de orde.35 Het is dus de vraag of eisen met betrekking tot ruimtelijke schei­ding of andere maatregelen enkel met het oog op vermin­dering van emissie kunnen dienen ter voorkoming van ver­spreiding. Bovendien zullen er, bij normale contacten tussen bedrijven (bezoekers, zakelijke contacten zoals leveranciers en afnemers van voer, dieren, producten en mest), altijd re­ële mogelijkheden tot verspreiding zijn. Dit is inherent aan de veehouderij. Het moet dan ook niet gaan om de algeme­ne, theoretische mogelijkheid van verspreiding (in algeme­ne zin is dit verband tussen veehouderijen en volksgezond­heid niet aangetoond, zie hiervoor in paragraaf 2.2), maar om de, gebaseerd op concrete feiten en omstandigheden, vrees voor besmetting en dus een uitbraak. Verder ziet afde­ling twee van hoofdstuk II met name op het weren van ziek­ten uit Nederland en afdeling 3 op preventie en bestrijding van besmettelijke dierziekten in de situatie dat er een ziekte is uitgebroken en maatregelen getroffen moeten worden ter bestrijding en verdere verspreiding (preventie) daarvan. Bo­vendien moet het bij afdeling drie gaan om door de Minister aangewezen besmettelijke dierziekten (art. 1536), zodat deze afdeling toepassing mist voor de hier bedoelde micro-orga­nismen (MRSA, endotoxinen).&#13;
Op het eerste gezicht lijken er in ieder geval met de Wro en Wabo voldoende juridische handvatten voorhanden om in het kader van de beoordeling van de toelaatbaarheid van in­tensieve veehouderijen de effecten op de volksgezondheid te toetsen.37 In het navolgende ga ik in op de wijze waarop de rechtspraak met deze handvatten omgegaan is.&#13;
4. Rechtspraak&#13;
4.1 Wro&#13;
In het kader van de Wro voert de Afdeling bestuursrecht­spraak van de Raad van State (hierna ABRS) als het gaat om volksgezondheid in relatie tot veehouderijen een terughou­dende koers. In de Voorzittersuitspraak van 22 maart 2010 werd de besluitvorming rond een wijzigingsplan ten behoe­ve van een geitenhouderij nog geschorst in verband met, naast de afstand tot omliggende bebouwing, de onzekerhe­den over de uitkomst van het provinciaal beraad omtrent de Q-koorts en de door de toenmalige minister van LNV afge­kondigde maatregelen38, maar in de bodemprocedure werd het beroep verworpen bij gebreke van beperkingen in de provinciale regelgeving, zoals afstandseisen, aan geitenhou­derijen.39&#13;
In daaropvolgende rechtspraak, waarbij het ging om beroe­pen gericht tégen vestigings- en ontwikkelingsmogelijkhe­den voor intensieve veehouderijen, heeft de ABRS geoor­deeld:&#13;
‘Daarnaast heeft het college zich in redelijkheid op het standpunt kunnen stellen dat de risico’s voor de volksgezondheid geen aanleiding geven om goed­keuring aan het plan te onthouden. Daarbij neemt de Afdeling in aanmerking dat de bestrijding van besmettelijke dierziekten zijn regeling primair vindt in andere wetgeving en dat voorts aan de milieuvergun­ning voorschriften kunnen worden verbonden die de gevolgen voor de volksgezondheid voorkomen dan wel beperken.’40&#13;
In de meest recente rechtspraak stelt de ABRS uitdrukkelijk voorop:&#13;
‘Bij de vaststelling van een bestemmingsplan dat voorziet in de vestigingsmogelijkheden van een in­tensieve veehouderij is de mogelijke besmetting door dierziekten een mee te wegen belang.’&#13;
Direct daarop volgt echter een overweging die in de hier­voor genoemde rechtspraak al aan de orde kwam:&#13;
‘De bestrijding van besmettelijke dierziekten vindt zijn regeling echter primair in andere wetgeving en daarnaast kunnen aan de milieuvergunning voorschrif­ten worden verbonden om de gevolgen voor de volks­gezondheid te voorkomen dan wel te beperken.’41&#13;
Een algemene verwijzing naar GGD-rapportages kan er niet toe leiden dat vrees voor de volksgezondheid aangenomen zou moeten worden, zeker niet als daar een bedrijfsspeci­fiek advies tegenover staat.42 Daarbij acht de ABRS een ze­ker gezondheidsrisico acceptabel: bepalend is of een plan al dan geen ‘onaanvaardbare’ gezondheidsrisico’s met zich brengt.43 Zoals hiervoor is uiteengezet, bieden de diverse studies uit 2008 en 2009 geen basis om een direct verband aan te nemen tussen intensieve veehouderijen en de hier be­doelde gezondheidsproblemen bij omwonenden.&#13;
Vermeldenswaard in dit verband is nog de uitspraak van 15 juni 2011.44 Daarbij ging de discussie over een wijzigings­bevoegdheid. Appellanten stelden zich op het standpunt dat, gelet op onduidelijkheid over de gezondheidsrisico’s van megastallen, aan de in het bestemmingsplan van de gemeen­te Hellendoorn opgenomen wijzigingsbevoegdheid ten be­hoeve van de vestiging van intensieve veehouderijen ten onrechte geen voorschrift in verband met de volksgezond­heid was opgenomen. De ABRS verwerpt deze grief, onder meer op grond van de overwegingen dat er geen wettelij­ke normen gelden voor aan te houden afstanden vanwege de volksgezondheid, dat er op grond van de voorschriften in ie­der geval een afstand van 250 meter tot omliggende bebou­wing moet worden aangehouden én dat bij toepassing van de wijzigingsbevoegdheid&#13;
‘zo nodig de resultaten van nieuwe onderzoeken betrokken kunnen worden.’&#13;
Bij het al dan niet aanwenden van een wijzigingsbevoegd­heid geldt altijd dat alle belangen meegewogen moeten worden, ook opgekomen na vaststelling van het bestem­mingsplan zelf en ook als dat kan leiden tot een weige­ring, ofschoon aan de wijzigingsvoorwaarden is voldaan.45 Voor appellanten schuilt, ofschoon het beroep werd verwor­pen, enige winst met name in de uitdrukkelijke overwegin­gen terzake van de ABRS en de bevestiging van de raad ter zitting van dit laatste aspect. Toepassing van de wijzigings­bevoegdheid zal in een concreet geval achterwege moeten blijven of ingeval van aanwending met succes aangevoch­ten kunnen worden, indien uit nieuw onderzoek zou blijken dat nieuwvestiging vanuit het oogpunt van volksgezondheid niet toelaatbaar zou zijn. Uiteraard geldt hier (opnieuw) een marginale toets en kunnen over de interpretaties en gevolgen van dat nieuwe onderzoek tal van discussies rijzen.&#13;
De juistheid van de overweging dat aan de milieuvergun­ning voorschriften kunnen worden verbonden om de gevol­gen voor de volksgezondheid te voorkomen dan wel te be­perken, komt in de navolgende paragraaf aan de orde.&#13;
4.2 Wabo&#13;
Uit de hiervoor geciteerde rechtspraak volgt dat de ABRS verwijst naar de Wet milieubeheer, thans Wabo, voor de mo­gelijkheid om voorschriften aan de vergunning te verbinden om de gevolgen voor de volksgezondheid te voorkomen dan wel te beperken. Uit de relevante rechtspraak van de ABRS volgt evenwel dat de toetsing uiterst marginaal is. Uit wat oudere rechtspraak kan worden afgeleid, dat het stellen van nadere voorschriften aan een vergunning dan wel een wei­gering van de vergunning eerst aan de orde is, als tenminste aannemelijk kan worden gemaakt dat de inrichting een fors (‘een zodanig’) risico voor besmetting dan wel verspreiding van aan de intensieve veehouderij gerelateerde ziektes, zoals MRSA, betekent.46 In meer recente rechtspraak vinden we, in omgekeerde volgorde, dezelfde overwegingen terug uit de hiervoor genoemde rechtspraak over ruimtelijke besluiten:&#13;
‘Het aspect bestrijding van besmettelijke ziekten is een aspect dat primair zijn regeling vindt in andere wetgeving. Daarnaast blijft in het kader van verlening krachtens de Wet milieubeheer van een vergunning ruimte voor een aanvullende toets.’&#13;
Vervolgens toetst de ABRS wederom marginaal:&#13;
‘Gelet op de stukken is de Afdeling van oordeel dat het college zich in redelijkheid op het standpunt heeft kunnen stellen dat zich niet zodanig gevaar voor de verspreiding van de Q-koorts voordoet, dat dit zou moeten leiden tot het weigeren van de vergunning of tot het stellen van nadere voorschriften.’47&#13;
Ook hier geldt dat onderbouwing van een dergelijke be­roepsgrond met een verwijzing naar algemene rapporten of documenten onvoldoende is.48&#13;
4.3 Conclusie&#13;
In de hiervoor aangehaalde rechtspraak met betrekking tot zowel milieuvergunningen (thans omgevingsvergunningen) als ruimtelijke plannen stelt de ABRS uitdrukkelijk dat de relatie veehouderijen en volksgezondheid primair geregeld wordt in andere regelgeving. Bedoeld wordt hiermee van­zelfsprekend de GWWD. Zoals ik in paragraaf drie heb uit­eengezet, speelt de GWWD echter geen rol bij de hier be­doelde preventieve toets van intensieve veehouderijen.&#13;
Wro&#13;
Naar mijn oordeel is de redenering van de ABRS in hiervoor uiteengezette rechtspraak over ruimtelijke besluiten gelet op art. 3.1 Wro dan ook niet correct.&#13;
Daarbij moet meteen aangetekend worden dat naar mijn oor­deel een correcte toepassing in algemene zin niet kan lei­den tot een andere uitkomst. Weliswaar is het zo dat de be­strijding van besmettelijke dierziekten zijn regeling primair in andere wetgeving vindt, maar de hier aan de orde zijnde grieven zien niet zozeer op de bestrijding van besmettelijke &#13;
dierziekten, maar op de preventie van risico’s voor de volks­gezondheid.49 Anderzijds zou een andere benadering niet tot een andere uitkomst hoeven of zelfs kunnen leiden, aange­zien uit de in paragraaf 3 genoemde onderzoeken niet ge­bleken is van een voldoende aangetoond (causaal) verband tussen intensieve veehouderijen en risico’s voor de volksge­zondheid in de hier bedoelde zin. Een min of meer vergelijk­bare lijn kan ook worden aangetroffen in de rechtspraak met betrekking tot zendmasten (met name zogenaamde UMTS-antennes), waar ook gegriefd wordt over volksgezondheid, maar een duidelijke relatie niet is aangetoond. Zo overwoog de ABRS in de uitspraak van 14 januari 2009:&#13;
2.8.2. Het deskundigenbericht vermeldt dat uit we­reldwijde onderzoeken naar de effecten van radio­frequente elektromagnetische velden die vanwege de frequentie van digitale TV en radio van toepassing zijn op deze situatie, blijkt dat radiofrequente elek­tromagnetische velden een nadelig gezondheidseffect kunnen hebben. Bij deze onderzoeken wordt onder­scheid gemaakt tussen thermische effecten, te weten opwarming, en effecten door geïnduceerde stroom, te weten stimulering van spieren en zenuwen door elektrische stroompjes. Voor deze effecten zijn bloot­stellingslimieten opgesteld. Wat betreft de effecten op de korte termijn wordt in deze onderzoeken geconclu­deerd dat deze niveaus in de woon- en leefomgeving zo goed als nooit voorkomen. Wat betreft de lange termijn wordt in de onderzoeken geconcludeerd dat er geen aanwijzingen zijn dat radiofrequente elektromag­netische velden kanker of andere langetermijneffecten kunnen veroorzaken. Wel zijn er volgens dit bericht wetenschappelijke onzekerheden over de eventuele invloed van het gewijzigde blootstellingspatroon door het sterk toegenomen gebruik van met name mobiele telefonie en de daarmee gepaard gaande GSM- en UMTS-basisstations en over de betekenis van de rapportage van, soms ernstige, gezondheidsklachten. In het deskundigenbericht wordt vermeld dat deze onzekerheden voor de rijksoverheid aanleiding zijn geweest om een onderzoeksprogramma te starten en dat de gezondheidsraad hierover een advies heeft uitgebracht met aanbevelingen voor nader onderzoek en het opzetten van een kennis- en onderzoekscen­trum. De overheid heeft echter volgens dit bericht nog geen aanleiding gezien om op grond van het voor­zorgbeginsel een lagere grenswaarde vast te stellen voor radiofrequente elektromagnetische velden. Voorts staat in het deskundigenbericht dat de Wereldgezond­heidsorganisatie en de Internationale Commissie voor Bescherming tegen Niet-Ioniserende Straling en de gezondheidsraad nauwgezet alle publicaties volgen en beoordelen, en mede op basis daarvan tot genoemde standpunten zijn gekomen. Het deskundigenbericht geeft aan dat het door het Wijkberaad e.a. genoemde BioInitiative Report geen wetenschappelijke publi­catie is en geen nieuwe onderzoeksresultaten bevat. Uit het deskundigenbericht blijkt dat de onderzoeken voor een frequentierange gelden, waar zowel GSM en UMTS als (digitale) TV- en radiozenders onder vallen. De Afdeling ziet, gelet op het deskundigenbericht en het verhandelde ter zitting, in hetgeen de Stichting e.a en het Wijkberaad e.a. hebben aangevoerd geen aanleiding voor het oordeel dat het college zich bij het nemen van het bestreden besluit niet in redelijkheid op het advies van de gezondheidsraad en de Aanbeve­ling van de Europese Unie heeft kunnen baseren. Deze beroepsgrond faalt.’50&#13;
In het licht van het voorgaande is nog van belang dat het hier gaat om rechtspraak waarin beroepen gericht tégen ves­tigings- en uitbreidingsmogelijkheden voorlagen en werden verworpen. Het is de vraag of de uitkomst anders zou zijn indien het zou gaan om beroepen gericht tegen beperkingen aan veehouderijen, ingegeven door volksgezondheid. Het enkele feit dat andere regelgeving primair een zeker onder­werp regelt, maakt immers niet dat dat ruimtelijk gezien niet relevant is en tot beperkingen mag leiden. Zo is in de recht­spraak aanvaard dat gemeenten in bestemmingsplannen ont­wikkelingsmogelijkheden voor de intensieve veehouderij beperken op grond van overwegingen die direct zijn afgeleid van de mestwetgeving.51 Aangezien het in dat geval gaat om (nieuwe) beperkingen, is het primair aan het openbaar be­stuur om dergelijke beperkingen te motiveren.52 Gelet op al hetgeen hiervoor is uiteengezet, lijkt dat op het eerste ge­zicht geen gemakkelijke opgave. Uiteraard heeft de planwet­gever een aanzienlijke beleidsvrijheid, doch een te vergaan­de beperking in bestemmingsplannen die door dit risico voor volksgezondheid wordt ingegeven en wordt gebaseerd op de eerder genoemde algemene onderzoeken, loopt naar mijn idee een reëel risico te sneuvelen wegens strijd met de art. 3:2 en 3:46 Awb en 3.1 Wro.&#13;
Wabo&#13;
Met betrekking tot de jurisprudentie die betrekking heeft op de Wet milieubeheer meen ik eveneens dat de ABRS hier kort door de bocht gaat. De Wet milieubeheer, thans Wabo, treedt terug daar waar andere wetgeving zaken regelt. Zo is er wél een rol weggelegd voor verkeershinder53, maar niet voor verkeersveiligheid. Dat terrein wordt immers exclu­sief bestreken door de Wegenverkeerswet.54 Voor wat be­treft de volksgezondheid in relatie tot de intensieve veehou­derij kan echter bezwaarlijk gezegd worden, dat de GWWD hier zaken regelt en zeker niet primair. De GWWD regelt de bestrijding van dierziekten, maar met name pas ná een uit­braak. Ook hier geldt echter dat een andere beoordeling naar mijn idee niet tot een andere uitkomst kan leiden, aangezien het verband tussen veehouderijen en gezondheidsproblemen bij omwonenden niet aangetoond is. Bij de Wet mili­eubeheer geldt daarbij nog meer dan bij de Wro dat strenge­re eisen worden gesteld aan het aantonen van deze relatie, aangezien de Wm-vergunning meer het karakter van een ge­bonden beschikking heeft en bestuursorganen beduidend minder beleidsvrijheid hebben dan bij planologie.55&#13;
De conclusie luidt dat er op dit moment voor het openbaar bestuur weliswaar theoretische mogelijkheden zijn om van­uit het perspectief van volksgezondheid intensieve veehou­derijen aan banden te leggen althans met bepaalde beper­kingen en voorschriften te confronteren, maar dat daarvoor gelet op de wetenschappelijke inzichten niet snel redenen voor aangenomen kunnen worden.&#13;
5. Onderzoek ‘Mogelijke effecten van intensieve veehouderij op de gezondheid van omwonenden’ en toekomstverwachtingen&#13;
5.1 Algemeen&#13;
Hiervoor ben ik kort ingegaan op de drie belangrijkste stu­dies naar de relatie tussen intensieve veehouderijen en volksgezondheid. Zoals aangegeven bestonden de onderzoe­ken in Nederland met name uit literatuurstudies. Weliswaar heeft er eerder, met name in het buitenland, empirisch on­derzoek plaatsgevonden, maar met name gelet op de aanlei­ding, de schaal en duur van het onderzoek en het door po­litiek en maatschappelijke organisaties daaraan toegekende belang, kan het rapport Mogelijke effecten van intensieve veehouderij op de gezondheid van omwonenden: onderzoek naar potentiële blootstelling en gezondheidsproblemen voor Nederland als veruit het belangrijkste onderzoek tot op he­den worden aangemerkt.56&#13;
5.2 Bevindingen&#13;
Toch biedt het rapport weinig nieuwe inzichten. Enerzijds is duidelijk geworden dat rond intensieve veehouderijen spra­ke is van een verhoogde emissie van fijnstof met agentia als endotoxinen, Coxiella burnetti (veroorzaker van de Q-koorts) en MRSA-bacteriën. Dat er dus sprake is van ver­hoogde blootstelling, is evident. Anderzijds is echter niet duidelijk geworden, wat de effecten van die verhoogde blootstelling zijn voor omwonenden:&#13;
‘Er bleek geen relatie te zijn tussen het aantal veehou­derijbedrijven en de dierdichtheid in een postcodege­bied (waarin de woning van de betrokkene stond) en de gezondheid van omwonenden. Alleen bij pluimvee werden relaties gevonden (minder gastro-enteritis en meer COPD57 in een postcodegebied met pluimvee.’ 58&#13;
De onderzoekers concluderen in algemene zin (p. 14)&#13;
‘Omwonenden van intensieve-veehouderijbedrijven zijn potentieel blootgesteld aan fijnstof, aan een aantal specifieke micro-organismen en aan endotoxi­nen. Op kortere afstand van de bedrijven, vooral als het meerdere bedrijven zijn, kan deze blootstelling effecten geven op de gezondheid, met name op de luchtwegen. Uit de resultaten van dit onderzoek kan niet simpelweg worden geconcludeerd om welke afstand tot bedrijven het nu precies gaat en bij welke concentraties gezondheidseffecten optreden. Daar­voor is met name nodig dat er op meer locaties wordt gemeten (verschillende typen bedrijven) en ook bij specifieke activiteiten (uitrijden mest, dierentrans­port). De kans op gezondheidseffecten van de huidige signalen van de Q-koortsbacterie en van MRSA in de omgeving van veehouderijbedrijven wordt als gering ingeschat. Het lijkt een verrassende bevinding dat astma minder vaak voorkomt onder omwonenden van veehouderijbedrijven. Deze bescherming lijkt daarmee ook te gelden voor omwonenden. Uit de literatuur was al een beschermend effect voor astma gevonden voor kinderen die waren opgegroeid op een boerde­rij. Mensen met astma hebben vaker infecties van de bovenste luchtwegen (exacerbaties) en longontsteking dan astmatici in plattelandsgebieden met minder vee­houderijbedrijven. Longontsteking wordt vaker gezien in de nabijheid van intensieve veehouderij, vooral bij bedrijven met geiten en pluimvee. Omdat er vaker longontsteking werd gezien dan kan worden verklaard door de Q-koorts golf in 2009, dient de relatie tussen longontsteking en pluimveehouderij nader onderzocht te worden. Kinderen die wonen in de nabijheid van veehouderijbedrijven hebben, net als kinderen die zijn opgegroeid op een boerderij, vaker eczeem. Er bestonden weinig aanwijzingen dat zeer grote stallen, zogenaamde megastallen, sterker met gezondheidsef­fecten op omwonenden zijn geassocieerd.’&#13;
Ook na dit onderzoek geldt in algemene zin dat, ofschoon verhoogde blootstelling aan micro-organismen rond inten­­sieve veehouderijen een gegeven is, er in algemene zin geen verband gelegd kan worden met volksgezondheidseffecten (MRSA, Q-koorts). Bij een aantal aandoeningen, met name aan de luchtwegen (astma, longontsteking), lijkt een ver­band eerder aannemelijk, maar ook hier blijft in belangrijke mate sprake van aannames en geen harde conclusies.&#13;
5.3 Vervolgstappen&#13;
De Minister van Volksgezondheid, Welzijn en Sport heeft in zijn brief van 21 juni 2011 uiteengezet wat de vervolgstap­pen zullen zijn.59 Hij neemt daarbij de aanbevelingen van de onderzoekers, met uitzondering van het onderzoek naar de relatie van astma en hooikoorts en nertsenfokkerijen, over. Deze aanbevelingen hebben betrekking op nader onderzoek naar een beoordelingskader (aanbeveling één), naar micro-organismen (zie aanbeveling twee), naar volksgezondheids­effecten (aanbevelingen drie en vijf) en het opzetten van sur­veillance netwerken (aanbeveling zes). Het onderzoek in het kader van de eerste aanbeveling zal voorgelegd worden aan de Gezondheidsraad, waarbij is aangekondigd dat er, mede in het licht van de motie Van Veldhoven c.s.60 en de wens vanuit gemeenten en provincies om meer duidelijkheid, ook gekeken zal worden naar nut en noodzaak voor een minima­le afstandsnorm tussen veehouderijen en woongebieden. De Gezondheidsraad zal gevraagd worden om binnen zes maan­den, dus nog vóór de jaarwisseling, met een advies te ko­men.&#13;
6. Provinciale verordening&#13;
6.1 Algemeen&#13;
Gelet op de uitkomsten van het onderzoek zien de bewinds­lieden er vooralsnog van af om in de wet- en regelgeving vanwege het Rijk een wettelijke regeling, zoals afstandsei­sen, voor te stellen of op te nemen. Evenmin is er, ondanks de daartoe strekkende aangenomen motie, geen moratori­um afgekondigd. Om rijksniveau worden er dus vooralsnog geen beperkingen opgelegd aan de intensieve veehouderij. Op provinciaal niveau is dit anders. In het navolgende sta ik nader stil bij een provinciale verordening, te weten de Veror­dening ruimte van de provincie Noord-Brabant.&#13;
6.2 Provincie Noord-Brabant&#13;
De Verordening ruimte in Noord-Brabant werd vooraf ge­gaan door een voorbereidingsbesluit, afgekondigd op 19 maart 2010. De verordening beperkt in belangrijke mate de tot 19 maart 2010 bestaande vestigings- en ontwikkelings­mogelijkheden voor intensieve veehouderijen, waarbij de volksgezondheid een belangrijk motief vormt. Zo bepaalt art. 9.8 van de verordening dat tot 1 juni 2012 uitbreiding, hervestiging en omschakeling naar een intensieve geiten- of schapenhouderij alsmede vergroting van de bebouwing ten behoeve van een dergelijk bedrijf welke op de peildatum 12 december 2009 aanwezig of in uitvoering was dan wel ge­bouwd mag worden krachtens een onherroepelijk verleen­de vergunning, niet is toegestaan.61 Voor wat betreft de hier bedoelde beperkingen van de op grond van de reconstructie­plannen geldende vestigings- en uitbreidingsmogelijkheden, is van belang dat daarvoor zekere uitzonderingen, al dan niet via ontheffing, zijn opgenomen, maar dat daarbij onder meer aangetoond moet worden dat de bewuste ontwikkelingen vanuit onder meer het milieuoogpunt, waaronder ‘gezond­heid voor mensen’, aanvaardbaar is.62&#13;
6.3 (on)rechtmatigheid&#13;
Provinciaal belang&#13;
Zoals Bodden aan de hand van een overzicht van de juris­prudentie heeft uiteengezet, is vooralsnog niet gebleken van een beperkende werking van het criterium provinciale be­langen.63 Waar de hoogte van reclamemasten als provinciaal belang gezien kan worden64, geldt dat naar mijn idee zeker voor mogelijke risico’s voor de volksgezondheid vanwege intensieve veehouderijen. Men heeft zich dus het belang in beginsel kunnen aantrekken. De vraag is echter of de beoor­deling van dit belang op juiste wijze is vertaald naar de pro­vinciale regelgeving. Anders gezegd: heeft men zich het be­lang op juiste wijze aangetrokken?&#13;
Onvoldoende verband&#13;
Naar mijn oordeel is dat niet het geval. Uit al hetgeen in pa­ragraaf vier en vijf van deze bijdrage is uiteengezet volgt, dat er vooralsnog vanuit het oogpunt van volksgezondheid (andere aspecten, zoals ammoniak, geur en landschap laat ik buiten beschouwing) geen redenen zijn om in de intensie­ve veehouderij categorisch aan banden te leggen. De onder­zoeken uit 2008 en 2009 boden daarvoor in feite al onvol­doende aanknopingspunten, hetgeen in de jurisprudentie van de ABRS gevolgd is. Het meest recente onderzoek noopt niet tot nieuwe inzichten of conclusies en ook de staatsse­cretaris van EL&amp;I heeft geen aanleiding gezien voor nieu­we wet- en regelgeving. Gelet daarop valt in algemene zin niet in te zien dat de hiervoor uiteengezette algemene beper­kingen voor de intensieve veehouderijen in Noord-Brabant hun grondslag zouden kunnen vinden in een goede ruimte­lijke ordening.&#13;
Voor Noord-Brabant in het bijzonder geldt met betrekking tot de geitenhouderijen dat de beperkingen vooralsnog verder lijken te gaan dan het rijksbeleid.65 Voor wat betreft de uitzonderingen in de Verordening ruimte op de vestigings- en uitbreidingsverboden indien aangetoond wordt dat een dergelijke ontwikkeling gelet op onder meer de gezondheid voor mensen aanvaardbaar is, is nog van belang dat noch de verordening zelf, noch de toelichting een nadere invulling van deze eis kent. Gelet op hetgeen in de vorige paragra­fen is uiteengezet, dient het er vooralsnog voor gehouden te worden dat in veruit de meeste gevallen met een summiere onderbouwing (dat wil zeggen een verwijzing naar de diver­se onderzoeken en het gemotiveerd aantonen dat er geen bij­zondere omstandigheden zijn om van de conclusies van die onderzoeken af te wijken) aan deze voorwaarde voldaan zal zijn. Een eis tot een uitvoerig (kostbaar en tijdrovend) on­derzoek op individueel bedrijfsniveau in alle gevallen kan naar mijn idee niet aan de orde zijn, althans is onevenredig bezwarend.&#13;
Problemen bij vertaling&#13;
Het ontbreken van voldoende verband is naar mijn idee niet het enige bezwaar tegen materiële planologische regelge­ving waarbij de toelaatbaarheid van intensieve veehouderij­en mede afhankelijk wordt gemaakt van de gevolgen voor volksgezondheid. Ook de vertaling van eventuele beperkin­gen naar voorschriften is niet gemakkelijk.&#13;
Ter illustratie sta ik stil bij art. 9.3 van de Verordening ruim­te van de provincie Noord-Brabant. Lid 1 sub b bepaalt voor verwevingsgebieden dat hervestiging van en omschakeling naar een intensieve veehouderij is toegestaan op een duurza­me locatie. Sub d bepaalt dat op duurzame locaties een uit­breiding van een bouwblok tot 1,5 hectare is toegestaan. Het begrip duurzame locatie is niet gedefinieerd, maar lid 2 be­paalt dat uit de toelichting bij een bestemmingsplan moet volgen wanneer een locatie al dan niet duurzaam is. Daar­voor is onder meer vereist dat de beoogde ontwikkeling van­uit het oogpunt van gezondheid voor mensen aanvaardbaar is. Noch de verordening zelf, noch de toelichting laat zich uit over de wijze waarop dit ingevuld moet worden. Het is dan ook de vraag hoe dit vertaald zou moeten worden. Ver­wijzing naar algemene afstandseisen is hierbij nog denkbaar, maar een differentiatie naar de te houden diersoorten wordt al moeilijker. Bodden merkt op dat de ruimtelijke effecten van bijvoorbeeld een nertsenhouderij niet anders zijn dan die van een ander type niet-grondgebonden bedrijf.66 Dat ben ik met hem eens, zij het dat dit in het kader van volks­gezondheid anders kan worden. De soort veehouderij zou nu wél relevant kunnen worden. De planvoorschriften zouden in dat geval hieromtrent beperkingen moeten bevatten. In de toelichting dient vervolgens gemotiveerd te worden waar­om bepaalde typen veehouderijen vanuit het oogpunt van volksgezondheid in de weg staan aan de kwalificatie ‘duur­zame locatie’. Moeilijker wordt dit bij andere aanbevelingen in de in paragraaf twee genoemde studies, zoals de aanbe­veling om geen varkens en pluimvee op één locatie te hou­den. Een dergelijke restrictie haalt immers een streep door alle duurzame locaties, ongeacht hun ligging. Dat geldt ook voor de aanbeveling tot het voeren van een gesloten bedrijf. Dergelijke eisen hebben veeleer betrekking op het vermij­den van het ontstaan van en de insleep van (nieuwe) dier­ziekten en niet zozeer op de volksgezondheid. Dergelijke aanbevelingen gelden volgens de opstellers van de studies in feite altijd, los van de locatie. Zij lijken me dan ook niet (voldoende) ruimtelijk relevant voor het al dan niet duurza­me karakter van een locatie.&#13;
In het kader van de ruimtelijke ordening en dus de hier be­doelde toelichting bij de duurzame locaties kan voorts niet gemakkelijk verwezen worden naar de concrete bedrijfsvoe­ring en de omgevingsvergunning. In de eerste plaats zal ook onder de Wabo het opnemen van hier bedoelde beperkingen of voorschriften niet altijd even eenvoudig zijn. Voorschrif­ten die betrekking hebben op de bedrijfsvoering zijn niet op te leggen als het gaat om het productieproces zelve. Daar­bij gaat het bijvoorbeeld om het gebruik van antibiotica, IKB-voorschriften en het beperken van vrije uitloop. Ook het verplicht voorschrijven van luchtwassers als stalsysteem stuit, mede gelet op de vrijheid die het Besluit ammoniake­missie huisvesting veehouderij biedt binnen de daarin opge­nomen maximale emissiegrenswaarden, af op de voorkeur voor doelvoorschriften in art. 5.5 van het Bor.67 Wel bestaat de mogelijkheid tot het opleggen van hygiënevoorschriften, maar deze volstaan doorgaans snel.68&#13;
In de tweede plaats staat het een bedrijf vrij om een nieu­we omgevingsvergunning aan te vragen. Op enig moment kan een locatie dus mede op grond van de vigerende ver­gunning en concrete bedrijfsvoering worden aangemerkt als duurzaam, maar het staat een veehouder vrij om een ande­re vergunning aan te vragen met bijvoorbeeld een ander stal­systeem, emissiepunt of andere wijzigingen in de bedrijfs­voering. Aangezien in de Wro nog altijd geen eisen mogen worden opgenomen die betrekking hebben op de omge­vingsvergunning, kan ook hierin geen voldoende grond wor­den voor de aanduiding ‘duurzame locatie’.&#13;
­Overigens ligt het bovenstaande genuanceerder als het gaat om het verlenen van ontheffing als bedoeld in de artikelen 9.5 en 9.6 van de Verordening ruimte, aangezien het daarbij moet gaan om een ‘concreet initiatief’. Daarbij kan de be­drijfsvoering in een individueel geval wél bepalend zijn en blijven, omdat dáárvoor ontheffing wordt verleend. Een der­gelijke ontheffing moet echter vroeg of laat weer vertaald worden in het bestemmingsplan, zodat de hier bedoelde pro­blematiek zich dan toch weer zal voordoen.&#13;
7. Afronding&#13;
In deze bijdrage ben ik, dit naar aanleiding van het recent verschijnen van het grootste en breedste onderzoek op dit gebied, ingegaan op het verband tussen intensieve veehou­derijen en risico’s voor de volksgezondheid en de vertaling daarvan naar wet- en regelgeving.&#13;
Uit dit onderzoek blijkt dat er in algemene zin geen verband kan worden aangetoond tussen enerzijds intensieve veehou­derijen en anderzijds volksgezondheid. Gelet daarop is er geen reden om aan te nemen dat de rechtspraak zal wijzigen en dat volksgezondheid in beginsel géén grond zal kunnen gaan vormen om intensieve veehouderijen aan banden te leggen. Ik betwijfel dan ook de toelaatbaarheid van het cri­terium volksgezondheid bij beoordeling van de toelaatbaar­heid van intensieve veehouderijen in materiële wetgeving (zoals in de Verordening ruimte van de provincie Noord-Brabant). In ieder geval mag de rol niet overschat worden. Van de zijde van de staatssecretaris van EL&amp;I is onder meer aangekondigd dat nader onderzoek door de Gezondheids­raad naar een toetsingskader zal plaatsvinden, maar het is de vraag of daar generieke normen uitkomen die nopen tot drastische beperken. In ieder geval tot het verschijnen van een dergelijke toetsingskader acht ik dergelijke beperkingen onrechtmatig wegens strijd met een goede ruimtelijke orde­ning en de art. 3:2, 3:46 en 3:4 lid 2 Awb. &#13;
</content><legacyfootnotes>* Joost de Rooij is advocaat bij Linssen cs advocaten te Tilburg.&#13;
1. Zie Intensieve veehouderij en gezondheid, RIVM januari 2008, p. 10, en Veegerelateerde MRSA: epidemiologie in dierlijke productieketens, transmissie naar de mens en karakterisatie van de kloon, RIVM 2009, p. 15.&#13;
2. Zie het rapport Mogelijke effecten van intensieve vee­houderij op de gezondheid van omwonenden: onderzoek naar potentiële blootstelling en gezondheidsproblemen, IRAS Universiteit Utrecht, NIVEL, RIVM, juni 2011, p. 5. MRSA staat overigens voor de Meticilline-resistente Stap­hylococcus aureus, zijnde een bacterie (die resistent is voor antibiotica) die bij mensen met verminderde weerstand infecties kan veroorzaken die kunnen leiden tot diverse aandoeningen zoals bloedvergiftiging of een longontste­king.&#13;
3. Naast de uitbraak van dierziekten wordt de bezorgdheid voor de gevolgen voor de volksgezondheid van derge­lijke grote bedrijven ook ingegeven door de discussie in de laatste jaren over het antibioticagebruik in de inten­sieve veehouderij en de noodzaak, gelet op toenemende resistentie, om daar regels voor op te stellen. Zie in dit verband onder meer de een aantal moties strekkende tot het opleggen van beperkingen aan antibioticagebruik (Kamer­stukken II 2010/11, 29 683, nr. 91 en nr. 200 en de brief van de Staatssecretaris EL&amp;I aan de Tweede Kamer, Ka­merstukken II 2010/11, 28 286, nr. 512. Recentelijk (1 juli jl.) heeft de Stichting Diergeneesmiddelenautoreit (SDa) richtlijnen geformuleerd met het oog op het terugbrengen van de hoeveelheid antibiotica die veehouders voortaan mogen gebruiken (beoogd wordt een reductie van 50% in de komende twee jaar).&#13;
4. Ook de media heeft zich de laatste tijd in toenemende mate bezig gehouden met grootschalige veehouderijen. In dit verband dient met name de uitzending van Zembla van 19 maart 2011 genoemd te worden, welke uitzending overi­gens ook weer onderwerp is geworden van kamervragen (oa. Kamerstukken II 2010/11, 28 973, 49).&#13;
5. Afgekondigd op 19 maart 2010, gebaseerd op art. 4.1 lid 5 Wro, en genomen op de dag dat provinciale staten het burgerinitiatief negatieve gevolgen en schaalvergroting intensieve veehouderij (‘Megastallen Nee’) behandelde.&#13;
6. Zie onder meer Kamerstukken II 2009/10, 29 435, nr. 258, Kamerstukken II 2010/11, 28 286, 472 en 488. Er is weliswaar geen voorbereidingsbesluit genomen vanwege bezwaren van juridische en principiële aard (en hetgeen in het regeerakkoord is overeengekomen), maar de Staatsse­cretaris van EL&amp;I heeft wel bij schrijven aan de VNG d.d. 25 maart 2011, referentie 193110, de moties aldaar onder de aandacht gebracht (zie Kamerstukken II 2010/11, 28 973, nr. 46).&#13;
7. Kamerstukken II 2010/11, 28 973, nr. 44, 46, 48 en 49.&#13;
8. De Staatssecretaris van EL&amp;I heeft onder meer in ant­woord op vragen van de leden van SP-fractie herhaald dat volksgezondheid een belangrijk thema is en dat de uitkomsten van het hier bedoelde onderzoek bij de dialoog betrokken zullen worden, Kamerstukken II 2010/11, 28 973, nr. 46.&#13;
9. Kamerstukken II 2008/09, 28 973, nr. 35.&#13;
10. Juni 2011.&#13;
11. Kamerstukken II 2010/11, 28 973, nr. 67.&#13;
12. Volksgezondheidsaspecten van veehoudeij-megabedrijven in Nederland, RIVM februari 2008, p. 3.&#13;
13. Intensieve veehouderij en gezondheid, RIVM januari 2008, p. 8.&#13;
14. ABRS 19 augustus 2009, 200806392, LJN BJ5506.&#13;
15. Voor het omgevingsrecht is de agrariër, hier synoniem met de bedrijfswoning, in feite niet relevant.&#13;
16. RIVM januari 2008.&#13;
17. Zie p. 28.&#13;
18. Zie p. 28, zie ook 8-12 en 29.&#13;
19. P. 28, zie ook p. 11.&#13;
20. RIVM februari 2008.&#13;
21. Onderzocht zijn een viertal zoönosen, dat wil zeg­gen infectieziekten die door micro-organismen die van dieren op mensen over kunnen gaan veroorzaakt worden. Micro-organismen bestaan uit drie hoofdgroepen, te weten virussen, bacteriën en parasieten en er is bij iedere groep een vertegenwoordiger gekozen (influenza, salmonella en toxoplasma). &#13;
22. P. 17.&#13;
23. Zie p. 15 en 16.&#13;
24. P. 5, 6 en 19.&#13;
25. Ik noem onder meer het doorvoeren van ketenintegratie (gesloten bedrijven), een beperkt antibioticumgebruik en goed ondernemerschap, zoals hygiënemaatregelen.&#13;
26. Gezamenlijke GGD’en van Brabant en Zeeland, januari 2009.&#13;
27. Zie onder meer p. 7 met betrekking tot influenza: ‘Infectie van omwonenden is nog nooit aangetoond.’, p. 8 over MRSA: ‘Bij een varkensbedrijf werd benedenwinds in de lucht tot op een afstand van 150 meter MRSA aangetoond. In hoeverre deze uitstoot ook kan leiden tot besmetting van andere bedrijven en omwonenden is tot nu toe onvoldoen­de bekend.’, en p. 11 voor entodoxinen: ‘Het is onduide­lijk of de licht verhoogde concentraties rond agrarische bedrijven kunnen leiden tot effecten op de gezondheid van omwonenden.’ Voor wat betreft Q-koorts wordt wel een verband aangenomen, zie p. 8, 9 en 12.&#13;
28. Het informatieblad is overigens ook bedoeld voor gemeen­teambtenaren (p. 3).&#13;
29. P. 17.&#13;
30. Zie oa. ABRS 21 mei 2008, 200706411, AB 2009, 39, LJN BD2093.&#13;
31. Denk onder meer aan verkeershinder (ABRS 13 oktober 2010, 200909583, LJN BO0268) en visuele hinder (oa. ABRS 9 maart 2011, 201000600, LJN BP7171 en ABRS 13 oktober 2010, 200909583, LJN BO0268). &#13;
32. Hoofdstuk I bevat algemene bepalingen, hoofdstuk III ziet op het welzijn van dieren, hoofdstuk IV op biotechnolo­gie, hoofdstuk V op agressieve dieren, hoofdstuk VI op maatregelen met betrekking het behoud van raskenmerken bij fokkerijactiviteiten, hoofdstuk VII op het exporten van dieren en producten van dierlijke oorsprong, hoofdstuk VIIa op iet voor menselijke consumptie bestemde dierlijke bijproducten, hoofdstuk VIIB op honden- en kattenbont, hoofdstuk VIII bevat financiële bepalingen, hoofdstuk IX bevat overige bepalingen, hoofdstuk X ziet op toezicht en opsporing en tenslotte is er een hoofdstuk met slotbepalin­gen.&#13;
33. Regelgeving die op dit artikel is gebaseerd is onder meer het Besluit bedrijfscontrole varkensziekten, het Honden- en kattenbesluit 1999 en het Vleeskuikenbesluit 2010.&#13;
34. Eveneens in art. 1 lid 1, ‘elke aantasting van de gezondheid van een dier die gevaar kan opleveren voor de gezondheid van andere dieren of van de mens.’&#13;
35. Volksgezondheidsaspecten van veehoudeij-megabedrijven in Nederland, RIVM februari 2008, p. 13.&#13;
36. Dit geschiedt in (de art. 2 tot en met 8 van) de Regeling preventie, bestrijding en monitoring van besmettelijke dierziekten en zoönosen en TSE’s.&#13;
37. Zie evenwel Kamerstukken 2010/11, 28 973, nr. 68, hou­dende een motie strekkende tot ontwikkeling van een toet­singskader voor de te verwachten effecten van intensieve veehouderijen op de volksgezondheid, aangezien de Wet milieubeheer en Wro ontoereikend zouden zijn.&#13;
38. Vz. ABRS 22 maart 2010, 200909182, LJN BL9574.&#13;
39. ABRS 3 november 2010, 200909182, LJN BO2685.&#13;
40. ABRS 24 november 2010, 200906074, LJN BO4822 en ABRS 1 december 2010, 200910297, LJN BO5732. &#13;
41. ABRS 9 maart 2011, 201003645, LJN BP7180, ABRS 15 juni 2011, 200904454, LJN BQ7935.&#13;
42. ABRS 29 juni 2011, 201101604, LJN BQ9689, ABRS 9 maart 2011, 201003645, LJN BP7180.&#13;
43. ABRS 9 maart 2011, 201003645, LJN BP7180.&#13;
44. 200904454, LJN BQ7935.&#13;
45. ABRS 15 mei 2000, Gst. 2001, 7133, nr. 8, ABRS 11 mei 2001, AB 2001, 293 m.nt. dG, ABRS 5 april 2011, 201012501, LJN BQ1024.&#13;
46. ABRS 10 juni 2009, 200808040, LJN BI7260ABS 2 december 2009, 200808770, LJN BK5089, ABRS 2 de­cember 2009, 200902211, LJN BK5060.&#13;
47. ABRS 31 maart 2010, 200906025, LJN BL9611, zie ook ABRS 25 augustus 2010, 201001772, LJN BN4931&#13;
48. ABRS 2 februari 2011, 200909970, LJN BP2753. &#13;
49. Vgl. D.W. Bruil, ‘Het bestemmingsplan buitengebied. Preadvies voor de jaarvergadering van de Vereniging voor Agrarisch Recht 2011’, Agr.r. 2011, p. 154.&#13;
50. 200800497, LJN BG9796. Zie ook ABRS 17 oktober 2007, 200702242, LJN BB5808 en ABRS 19 juli 2006, 200508690, LJN AY4251.&#13;
51. Zie onder meer KB 11 januari 1990, AB 1990, 356 m.nt. AWK, KB 18 januari 1991, AB 1991, 375 m.nt. AWK, KB 17 oktober 1991, AB 1992, 129, en ABRS 7 augustus 2002, 200103513, LJN AE6221, AB 2003, 192, m.nt. TN.&#13;
52. In deze rechtspraak aangaande de relatie tussen bestem­mingsplannen en de Meststoffenwet kon die motivering gevonden worden in het ontbreken van uitbreidingsmoge­lijkheden op grond van (art. 14 oud van) die Meststoffen­wet.&#13;
53. oa. ABRS 29 april 2009, 200805289, LJN BI2647.&#13;
54. Zie oa. ABRS 7 juli 2010, 200905173, LJN BN0459 en ABRS 16 september 2009, 200808182, LJN BJ7772. &#13;
55. Deze beleidsvrijheid vindt zijn begrenzing in hetgeen uit de meest recente algemeen aanvaarde milieutechni­sche inzichten voortvloeit, zie ABRS 10 augustus 2005, 200407698, LJN AU0773, AB 2006, 161 m.nt. A.B. Blom­berg, en ABRS 17 januari 2007, 200603909, LJN AZ6395, AB 2008, 186 m.nt. M.P. Jongma. Dientengevolge meen ik dat ook het preventiebeginsel (zie de artikelen 2.14 lid 1 sub a onder 5° Wabo en art. 5.4 lid 1 Bor) niet tot een andere uitkomst kunnen leiden, aangezien toch enig vol­doende verband aangetoond moet zijn.&#13;
56. In één van de moties wordt verzocht het moratorium aan te houden totdat de resultaten van dit onderzoek bekend zijn, zie Kamerstukken II 2010/11, 28 973, nr. 71.&#13;
57. COPD is een afkorting van Chronic Obstructive Pulmo­nary Disease, zijnde een verzamelnaam voor de longaan­doeningen chronische bronchitus en longemfyseem.&#13;
58. Bij megastallen is wel een zeker verband gevonden: ‘Er werden wel enige relaties gevonden tussen gezondheid en het aantal megastallen in een postcodegebied. Zo werd meer COPD gevonden als er een megastal (willekeurig welke diersoort) in een postcodegebied stond, en meer longontsteking en atopisch eczeem als het om megastallen met geiten ging. Vervolgens werden ook postcodegebieden bekeken met minstens één megastal, die grensden aan het postcodegebied waarin de woning stond. Nu blijkt er een sterke relatie te zijn tussen veehouderij en gezondheid voor met name infecties aan de bovenste luchtwegen. De ef­fecten waren het duidelijkst rond megastallen met geiten.’ Ook anderszins is bij geitenhouderijen een duidelijke relatie gevonden (p. 12): ‘Voor longonsteking en Q-koorts is er wél een positieve relatie: bij een hogere blootstelling aan fijnstof worden deze aandoeningen vaker gezien. Voor Q-koorts is die relatie zeer sterk en hangt deze vooral met de afstand tot geitenbedrijven samen.’ &#13;
59. Kamerstukken II 2010/11, 28 973, nr. 67, overigens mede geschreven namens de Staatssecretaris van EL&amp;I en de Staatssecretaris van Infrastructuur en Milieu.&#13;
60. Kamerstukken II 2010/11, 28 286, nr. 464.&#13;
61. Deze regeling is, zo wordt ook bevestigd in de toelich­ting, uiteraard ingegeven door de Q-koorts. Het betreft de voortzetting van een bouwstop die op 11 december 2009 door middel van een voorbereidingsbesluit is afgekon­digd, welke op zijn beurt was ingegeven door een door het RIVM aanbevolen strategie in het kader van de bestrijding van de Q-koortsepidemie.&#13;
62. Hierbij gaat het onder meer om uitbreidingen tot 1,5 ha op een duurzame locatie, zie art. 9.3 lid 2 sub c, uitbreidingen tot 2,5 ha in landbouwontwikkelingsgebieden, zie art. 9.4 lid 5 sub c, en verplaatsingen of uitbreidingen op grond van concrete initiatieven en toezeggingen daterend van voor 20 maart 2010, zie art. 9.5 lid 4 en 9.6 lid 3 sub c, van de verordening.&#13;
63. P.P.A. Bodden, ‘Wie ordent de ruimte in het landelijk ge­bied? Een concurrentie van bevoegdheden. Preadvies voor de jaarvergadering van de Vereniging voor Agrarisch Recht 2011’, Agr.r. 2011, p. 160-162.&#13;
64. ABRS 20 oktober 2010, 200910210, LJN BO1178. &#13;
65. Weliswaar kent art. 5.1.5a van de Regeling tijdelijke maatregelen dierziekten nog altijd een uitbreidingsverbod, maar dit zou gelden tot 1 juni 2011 en dan herbeoordeeld worden (zie de brief van de toenmalige Minister van LNV aan de Tweede Kamer, Kamerstukken II 2009/10, 28 286, nr. 421.&#13;
66. P.P.A. Bodden, ‘Wie ordent de ruimte in het landelijk ge­bied? Een concurrentie van bevoegdheden. Preadvies voor de jaarvergadering van de Vereniging voor Agrarisch Recht 2011’, Agr.r. 2011, p. 160-162.&#13;
67. Op grond van art. 5.6 van Bor komen middelvoorschriften eerst in beeld indien dat naar het oordeel van het bevoegd gezag ‘noodzakelijk’ is. Weliswaar dienen luchtwassers aangemerkt te worden als best beschikbare technieken (oa. ABRS 26 januari 2011, 201002547, LJN BP2077), maar er zijn er gelet op de Regeling ammoniak en veehouderij veel meer. Overigens kan een luchtwasser wel een rol spelen ter weerlegging van een grief aangaande volksgezondheid, zie ABRS 25 augustus 2010, 201001772, LJN BN4931, waar het ging om een chemische luchtwasser met 70% reductie.&#13;
68. Zie voor de vrees voor besmettelijke dierziekten tussen be­drijven onderling oa. ABRS 26 augustus 2009, 200804668, LJN BJ6028, waar het ging om een vestiging voor bijna 7000 vleesvarkens nabij een wachtstal voor stieren. De ABRS oordeelt enerzijds dat met bijzondere gevoeligheid van de stieren in het kader van de Wet milieubeheer geen rekening kan worden gehouden en anderzijds dat vraag of zich besmettingsgevaar voordoet primair aan de orde kom in het kader van wetgeving betreffende de diergezondheid. De Wet milieubeheer biedt enkel ruimte voor een aanvul­lende toets, waarbij in casu geoordeeld werd dat de hygië­nevoorschriften een toereikende beschermingen boden. &#13;
</legacyfootnotes><footnotes><footnote/></footnotes><auteurs>dr. mr. J.J.J. de Rooij&#13;
</auteurs><published>2011-08-01 00:00:00</published><modified>2011-08-01 00:00:00</modified><editiondate>2011-08-01</editiondate><htmlpath>https://denhollander.info/artikel/9395</htmlpath></article>
</articles></edition>