<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1986</searchword><id>6360</id><udhid>UDH:TvAR/6360</udhid><titel>Het agrarisch perspectief in het streekplan  ‘Vergoeding van onevenredige schade'</titel><searchwords><searchword>TvAR 6/1986</searchword><searchword>UDH:TvAR/6360</searchword></searchwords><attachments><attachment><name>1986_nr 6_Artikel_Oomen.pdf</name><extention>pdf</extention><url>https://denhollander.info/download/6142/ci</url></attachment></attachments><inleiding>INLEIDING&#13;
De agrarische wereld heeft van de aanvang af steeds grote belangstelling gehad voor&#13;
de ruimtelijke ordening, met name wanneer het betrof bestemmingsplannen voor&#13;
het landelijk gebied. Dit laat zich ook verklaren, omdat de agrarische ondernemer&#13;
voor zijn bedrijfsuitoefening is aangewezen op het gebruik van de grond waarvoor&#13;
in dergelijke plannen veelal regels worden gesteld. Wanneer regelingen omtrent dat&#13;
gebruik worden gegeven, zullen deze hem al spoedig rechtstreeks in zijn portemonnee&#13;
treffen. Zulke regelingen komen ook voor in de ruimtelijke ordening, zij het het&#13;
sterkst bij het de burgers bindende bestemmingsplan. Doch ook het provinciale&#13;
streekplan - hoewel de burgers niet bindend - heeft met name in zijn functie als&#13;
toetsingskader voor gemeentelijke bestemmingsplannen een niet onbelangrijke rol&#13;
vervuld.&#13;
Hierbij werkten twee omstandigheden in de jaren zeventig in versterkte mate op&#13;
elkaar in.&#13;
1. In deze periode waren vrijwel alle provincies bezig streekplannen op te stellen dan&#13;
wel bestaande streekplannen te herzien.&#13;
2. In die tijd kwam in het overheidsbeleid steeds sterker de nadruk te liggen op een&#13;
betere bescherming en beheer van het leefmilieu, waarbij de aandacht in eerste&#13;
aanleg vooral gericht was op aspecten van natuur en landschap.&#13;
Vooral voor de landbouw bleken bij de verdere uitwerking van dit beleid nogal&#13;
eens problemen te ontstaan, wanneer behartiging van de belangen van het leefmilieu&#13;
leidde tot beperkingen in de agrarische bedrijfsvoering. Al snel was dan ook een kritische&#13;
houding vanuit de landbouw merkbaar ten opzichte van beperkende bepalingen&#13;
in dit vlak, waaruit de schade zou kunnen voortvloeien, zulks ongeacht of het&#13;
gemeentelijke bestemmingsplannen dan wel provinciale streekplannen betrof. Allengs&#13;
namen de tegenstellingen tussen datgene wat met name vanuit milieubelang en&#13;
wat vanuit landbouwbelang wenselijk werd geacht, toe; dit kwam ook bij de voorbereiding&#13;
van streekplannen, vooral op hoorzittingen in de streek, tot uitdrukking.&#13;
Het laat zich verstaan dat provinciale besturen - wanneer zich dergelijke tegenstellingen&#13;
manifesteren - zich nader oriënteren omtrent de vraag of er een beleidsinstrument&#13;
is te ontwikkelen, dat ertoe zou kunnen bijdragen dat door middel van&#13;
een evenwichtige afweging van belangen van natuur en landschap enerzijds en landbouw&#13;
anderzijds deze beide - voor zover mogelijk - aan hun trekken komen. </inleiding><content>PROVINCIALE OPVATTINGEN&#13;
In de meeste provincies werd aan dit aspect dan ook uitvoerig aandacht&#13;
gegeven. Hierbij sprong nogal in het oog het beleidscriterium, dat&#13;
Provinciale Staten van Utrecht opnamen in de in 1978 vastgestelde&#13;
streekplannen Utrecht-Oost en Utrecht-West. Dit algemene beleidscriterium&#13;
werd als volgt geformuleerd:&#13;
'Wanneer in verband met de in een gebied aanwezige actuele en/of potentiële waarden uit een&#13;
oogpunt van natuur- en landschapsbehoud en na afweging van de onderscheidene belangen&#13;
aan de landbouw beperkingen moeten worden opgelegd, waaruit voor belanghebbenden onevenredige&#13;
schade kan ontstaan, zal het opleggen van dergelijke beperkingen bij de toetsing&#13;
van bestemmingsplannen alleen worden aanvaard, wanneer aan de belanghebbende een redelijk&#13;
uitzicht op een vergoeding in de onevenredige schade kan worden gegeven. Is de gemeente&#13;
niet in staat dit uitzicht te geven, dan dient aan de belangen van de agrariër voorrang te worden&#13;
gegeven.'.&#13;
In de wandeling werd dit beleidscriterium aangeduid als no pay-no curebeginsel,&#13;
hetgeen overigens het inzicht in doel en strekking van het criterium&#13;
niet steeds heeft vergroot.&#13;
Friesland koppelde bij de vaststelling van het streekplan in 1982 een en&#13;
ander aan het relatienotabeleid door zich op het standpunt te stellen, dat&#13;
buiten relatienotage-bieden en natuurterreinen een aanlegvergunningsvereiste&#13;
voor werken en werkzaamheden inzake de waterhuishouding en bewerking&#13;
van de zode in principe niet mocht worden opgenomen in&#13;
bestemmingsplannen. Overwegingen van landschapsbescherming mochten&#13;
wel leiden tot het opleggen van planologische beperkingen aan de landbouw&#13;
door middel van bestemmingsplanvoorschriften.&#13;
Groningen koos bij de herziening van haar streekplan in 1985 voor het&#13;
uitgangspunt, dat in het algemeen onevenredige schade als gevolg van&#13;
bestemmmingsplanbepalingen dient te worden vermeden. Als bij het&#13;
opstellen van bestemmingsplannen landelijk gebied verwacht wordt, dat&#13;
door plaatselijke omstandigheden afstemming op het provinciale beleid tot&#13;
onevenredige schade zou leiden, dan is bijstelling van het provinciaal beleid&#13;
mogelijk. Het provinciaal bestuur legt in deze de primaire&#13;
verantwoordelijkheid bij de gemeenteraad.&#13;
Ook in het streekplan Zuid-West Drenthe van 1980 werd een relatie&#13;
gelegd met het relatienotabeleid. De problematiek met betrekking tot de&#13;
vergoedingen is daarin als volgt verwoord:&#13;
'Wanneer een landbouwer meer dan evenredig in zijn bedrijfsvoering wordt belemmerd en/of&#13;
zijn bedrijfsvoering mede richt op het beheer van natuur en landschap, dient daar een redelijke&#13;
vergoeding tegenover te staan. Een en ander kan worden geregeld in beheersovereenkomsten.&#13;
Een ander middel om de waarden van een gebied veilig te stellen en te vergroten&#13;
is aankoop door een instantie, die het gewenste beheer gaat voeren.'&#13;
Als er uit de toepassing van de Relatienota en/of uit andere bron geen of&#13;
onvoldoende middelen beschikbaar komen, dan dient in de Drenthse&#13;
opvatting heroverweging van de bestemming plaats te vinden. In het&#13;
streekplan Midden-Drenthe van 1981 wordt in dit verband gesteld: 'Als aan de agrarische ondernemers bijzondere eisen worden gesteld ten behoeve van natuuren&#13;
landschapsbehoud, zal daar een redelijke vergoeding tegenover moeten staan.'.&#13;
In 1979 gaf Overijssel in het streekplan IJsselvallei aan dit vraagstuk als volgt&#13;
aandacht:&#13;
'Beëindiging of vermindering van het agrarische gebruik zal alleen met financiële compensatie&#13;
kunnen plaatsvinden. Indien niet voldoende financiële middelen aanwezig zijn om schade&#13;
door beperkingen van het agrarische gebruik op billijke wijze te vergoeden, dan zal een stap&#13;
terug gedaan moeten worden met de wensen ten aanzien van natuur- en landschapsbehoud.&#13;
Hierbij kan vooral gedacht worden aan het opnemen in de bestemmingsplannen van een soepele&#13;
regeling ten aanzien van de uitwerkings-, wijzigings- en vrijstellingsbevoegdheid van burgemeester&#13;
en wethouders en aan een soepel toetsingsbeleid van overheidswege.'.&#13;
In de recentelijk vastgestelde streekplannen Noordoost-Overijssel en Twente&#13;
is door Provinciale Staten de navolgende clausule opgenomen.&#13;
'Onevenredige financiële nadelen, die uit het beleid voortvloeien moeten worden gecompenseerd.&#13;
Beëindiging of vermindering van het agrarisch gebruik zal alleen met financiële compensatie&#13;
kunnen plaatsvinden. Wanneer in de toekomst zal blijken, dat de feitelijke ontwikkelingen&#13;
afwijken van het gewenste, zal bijsturing moeten plaatsvinden, hetzij van de&#13;
doelstellingen, hetzij van de maatregelen.'.&#13;
In de Gelderse optiek is gelet op art. 49 van de Wet op de Ruimtelijke&#13;
Ordening het vraagstuk van de onevenredige schade - gezien de positie van&#13;
de gemeenteraad en van de Kroon in beroep - een aangelegenheid waarbij&#13;
de provincie aan zichzelf geen rol kan toekennen.&#13;
Ook Noord-Holland acht blijkens de in Provinciale Staten behandelde&#13;
agrarische nota de schadevergoedingsregeling van genoemd art. 49 met name&#13;
de aangewezen weg, wanneer na een zorgvuldige afweging van alle belangen&#13;
bepalingen, die de agrarische bedrijfsvoering in zekere zin beperkingen&#13;
opleggen, in bijvoorbeeld bestemmingsplannen worden opgenomen.&#13;
In Zuid-Holland is tegen de achtergrond dat het ruimtelijk beleid voor de&#13;
agrarische gebieden met natuur- en landschapswaarden, in combinatie met&#13;
de toepassing van de Relatienota, zou kunnen leiden tot ongelijke&#13;
behandeling van agrariërs, een brede discussie op gang gekomen.&#13;
Op basis van de in de onderscheidene commissies gevoerde besprekingen&#13;
hebben Gedeputeerde Staten van deze provincie gekozen voor een&#13;
beleidsopstelling die in het bijzonder in de navolgende richtlijnen ten&#13;
behoeve van met name toetsing van bestemmingsplannen uit het ontwerpstreekplan&#13;
Zuid-Holland Oost is verwoord.&#13;
'Richtlijn 10 - Agrarische gebieden - met natuur- en landschapswaarden - dienen een passende&#13;
bestemming te krijgen.&#13;
Richtlijn 11 - In agrarische gebieden met natuur- en landschapswaarden zijn veranderingen&#13;
die de inrichting van het gebied betreffen uitgesloten. Van dit beginsel kan worden afgeweken&#13;
indien andere belangen onevenredig worden geschaad; in dat geval dient gestreefd te&#13;
worden naar compensatie van de te verwachten achteruitgang van de natuur- en landschapswaarden.&#13;
Peilverlaging is in deze gebieden toegestaan in de orde van grootte van de maaiveldsdaling.&#13;
Verdere peilverlaging is alleen mogelijk indien de landbouwkundige noodzaak&#13;
hiervan wordt aangetoond. Ook dan dient gestreefd te worden naar compensatie. Richtlijn 12 - In agrarische gebieden met natuur- en landschapswaarden dienen kleinschalige&#13;
ingrepen aan een aanlegvergunning te worden gebonden. Voor ingrepen die de inrichting&#13;
van het agrarisch bedrijf betreffen kan van dit beginsel worden afgeweken indien verwacht&#13;
mag worden dat elders in het betreffende gebied de natuurwaarden zullen toenemen.'.&#13;
In Zeeland blijkt de problematiek niet in zodanige vorm te spelen, dat in streekplanverband&#13;
daaraan aandacht is geschonken.&#13;
Noord-Brabant heeft in haar streekplannen nauwkeurig omschreven welke beperkingen,&#13;
ook buiten de Relatienotagebieden, in beginsel dienen te worden opgelegd.&#13;
In het beleidsprogramma, zoals dat voorkomt in het streekplan Noord- en&#13;
Midden-Limburg (1982), staat te dezer zake:&#13;
'De goedkeuring van in een bestemmingsplan opgenomen bijzondere beperkingen van het&#13;
grondgebruik voor land- en tuinbouw ten behoeve van belangen van natuur en landschap,&#13;
zal mede afhankelijk zijn van een daarvoor door de gemeenten van toepassing verklaarde financiële&#13;
regeling.'&#13;
Deze clausulering, die nadrukkelijk verder reikt dan art. 49 WRO maar de problematiek&#13;
ook anders en verdergaand regelt dan het Utrechtste no pay-no cure-beginsel,&#13;
riep bij de Rijks Planologische Commissie in haar brief van 19 september 1984&#13;
vragen op omtrent de betekenis van de term 'bijzondere beperkingen' in relatie tot&#13;
de art. 10 en 49 WRO, alsmede over de gedachten achter de financiële regelingen&#13;
van de gemeenten. Na een nader overleg tussen bedoelde commissie en het college&#13;
van Gedeputeerde Staten gaf de minister van VROM bij brief van 7 mei 1985 te kennen,&#13;
dat bedoelde clausule lijnrecht staat tegenover het rijksbeleid, zoals dat onder&#13;
meer in de nota inzake de verhouding tussen ruimtelijke ordening en Relatienotabeleid&#13;
(Kamerstuk 14 392 en 17 332, nr. 28) tot uitdrukking is gebracht. Naar verluidt&#13;
heeft het college van Gedeputeerde Staten van Limburg thans de vraag in overweging&#13;
genomen of deze passage in de in voorbereiding zijnde algehele herziening&#13;
van het streekplan Zuid-Limburg nog moet worden opgenomen.&#13;
Samenvattend kan worden gesteld dat een aantal provincies het aspect van de onevenredige&#13;
schade met de daarbij behorende billijke vergoeding respectievelijk compensatie&#13;
in relatie tot de agrarische bedrijfsvoering nadrukkelijk in de vorm van een&#13;
criterium of uitgangspunt heeft verwoord. Enkele provincies gaan uit van de wenselijkheid&#13;
respectievelijk de mogelijkheid om, na afweging van belangen, beperkingen&#13;
aan de landbouw op te leggen, waarbij voor het schadevergoedingsaspect wordt verwezen&#13;
naar toepassing van art. 49 respectievelijk de Relatienota. Het zou overigens&#13;
te ver voeren in dit kader in te gaan op de invloed en betekenis van het Relatienotabeleid&#13;
in deze, hoewel daaraan belangwekkende beschouwingen gewijd zouden kunnen&#13;
worden.&#13;
STANDPUNT VAN HET RIJK&#13;
Zowel Friesland als Utrecht ondervonden nadrukkelijk kritiek van rijkszijde ten&#13;
aanzien van hun beleid op dit vlak. Afgezien van het feit dat de wijze waarop de werking van de Relatienota in het&#13;
Friese streekplan was aangegeven bij het Rijk bezwaren opriep, gaf ook de manier&#13;
waarop bepaalde aanlegvergunningsvereisten buiten de Relatienotagebieden ongewenst&#13;
verklaard werden, de minister van VROM te denken. Als afsluiting van&#13;
nader gevoerd overleg maakte de minister bij brief van 7 december 1984 kenbaar,&#13;
dat het afwijzen van bepaalde aanlegvergunningsvereisten door de provincie op&#13;
gespannen voet staat met de in de wet aan de gemeentebesturen toegekende&#13;
bevoegdheid om bestemmingsplannen vast te stellen en daarin&#13;
aanlegvergunningenstelsels op te nemen zo de noodzaak hiertoe zich aandient.&#13;
Vervolgens stelde de minister vast dat de provincie met nadere voorstellen tot&#13;
aanvulling van het streekplan tegemoet gekomen was aan de juridische bezwaren&#13;
tegen het automatisme in de toetsing van bestemmingsplannen.&#13;
Het nadere voorstel van de zijde van het Provinciaal Bestuur van Friesland&#13;
luidde als volgt:&#13;
'Geen toepassing van het aanlegvergunningenstelsel voor de waterhuishouding in de laag gelegen&#13;
gebieden en voor het scheuren, frezen of op een andere manier bewerken van de zode buiten de&#13;
natuurterreinen en de gereserveerde Relatienotagebieden, tenzij kan worden aangetoond, dat geen&#13;
wezenlijke belemmeringen voor de agrarische bedrijfsvoering en voor de verdere ontwikkeling van de&#13;
landbouw ontstaan en de bedoelde toepassing uitvoerbaar en doelmatig is.'.&#13;
Naar het oordeel van de minister zouden de komende besluiten van&#13;
gemeenteraden en Gedeputeerde Staten moeten uitwijzen welke nadere inhoud de&#13;
verduidelijking in de praktijk zal krijgen.&#13;
Het Utrechtse no pay-no cure-beginsel bleef in 'de Haagse kringen' evenmin onbesproken.&#13;
Op 25 februari 1982 verzocht de toenmalige staatssecretaris van VRO naar aanleiding&#13;
van de in 1978 vastgestelde streekplannen Utrecht-Oost en Utrecht-West&#13;
over dit punt nadere verduidelijking, nadat de provincie in eerder stadium naar&#13;
aanleiding van het RPC-advies nog eens uitvoerig doel en strekking van bedoeld&#13;
beginsel had uiteengezet. Daartoe voerde de staatssecretaris het volgende met&#13;
name aan:&#13;
- Onvoldoende duidelijkheid over het begrip 'onevenredige schade' om een beoordeling&#13;
daarvan door de provincie mogelijk te maken;&#13;
- de invloed van kroonjurisprudentie op de vraag of er in concreto sprake is van&#13;
onevenredige schade;&#13;
- de mogelijkheid van het doorkruisen van de gemeentelijke bevoegdheden in deze;&#13;
- de vraag in hoeverre de provincie onderscheid maakt tussen een vergoeding van&#13;
de schade als gevolg van onevenredige beperkingen en de mogelijkheden van bij&#13;
voorbeeld de Relatienota.&#13;
Bij brief van 16 november 1982 zetten de Gedeputeerde Staten hun standpunt nog&#13;
eens omstandig uiteen, waarbij vooral de nadruk lag op de navolgende elementen.&#13;
- Het no pay-no cure-beginsel is een uitwerking van het gelijkheidsbeginsel, het&#13;
geen ook is neergelegd in art. 49 van de Wet op de Ruimtelijke Ordening. - Dit beginsel beoogt aan te geven dat bij de afweging van belangen in de bestemmingsplanprocedure&#13;
ook het financiële aspect dient te worden betrokken.&#13;
- Het gaat niet aan burgers beperkingen op te leggen, hoewel bij voorbaat vaststaat&#13;
dat hun de onevenredige schade niet wordt vergoed.&#13;
- Deze beleidslijn ligt in het verlengde van de constante jurisprudentie inzake het&#13;
opnemen van overgangsrecht in bestemmingsplannen ten aanzien van bestaande&#13;
situaties, waarbij verkregen rechten in beginsel ten minste dienen te worden&#13;
geëerbiedigd; tevens wordt gewezen op de uitspraak van de afdeling Rechtspraak&#13;
ten aanzien van de Paul Krugerbrug te Utrecht inzake de afweging van het&#13;
schadevergoedingsaspect bij overheidsbeslissingen.&#13;
- Het maakt geen verschil of de uitgave ten laste van de gemeente komt of via de&#13;
Relatienota wordt 'opgelost'.&#13;
- De schade-omstandigheden dienen zodanig te worden bezien, dat zij ten minste&#13;
op gelijk niveau als de - veelal abstracte - waarde van natuur- en landschap mede&#13;
in de bestemmingsplanprocedure worden afgewogen.&#13;
Gedeputeerde Staten van Utrecht vatten een en ander als volgt samen:&#13;
'Wij achten het ook uit bestuurlijke overwegingen van wezenlijk belang, dat bij de belangenafweging&#13;
in het kader van een bestemmingsplan ook het financiële aspect wordt meegewogen.&#13;
Is er sprake van onevenredige schade en is er geen uitzicht op de mogelijkheid van vergoeding&#13;
daarvan, dan dienen naar ons oordeel uit hoofde zowel van een evenwichtige belangenafweging&#13;
alsook van rechtszekerheid en -bescherming aan burgers geen beperkingen, die zulke&#13;
schade oproepen, te worden opgelegd.'.&#13;
Bij brief van 20 mei 1985 laat de minister echter weten het niet aanvaardbaar te achten,&#13;
dat het no pay-no cure-beginsel op basis van een streekplan als toetsingscriterium&#13;
voor bestemmingsplannen wordt gehanteerd. Bij het achterwege blijven van een&#13;
wezenlijke bijstelling van dit beginsel ziet hij zich genoodzaakt om zich op korte termijn&#13;
te beraden op mogelijke andere stappen, waartoe de WRO hem de mogelijkheid&#13;
biedt. Deze dreigende aanwijzing wordt als volgt gemotiveerd:&#13;
'Uit uw samenvatting van het 'no pay-no cure'-beginsel leid ik af dat u het van belang acht&#13;
dat het financiële aspect wordt meegewogen bij de belangenafweging in het kader van het&#13;
bestemmingsplan. Daarover verschillen wij niet van mening. Ook bij de voorbereiding van&#13;
streekplannen dienen de financiële aspecten meegenomen te worden. Het doel daarvan is de&#13;
realiteitswaarde van de geschetste ontwikkelingen te verhogen. Dat is des te meer noodzakelijk&#13;
omdat in het streekplan niet alleen provinciaal beleid, maar ook belangrijke onderdelen&#13;
van het rijksbeleid worden neergelegd. In dit verband wil ik verwijzen naar het in 1977 uitgebrachte&#13;
advies van de Werkcommissie verticale coördinatie ruimtelijk beleid van de Rijksplanologische&#13;
Commissie. In dit advies zijn beschouwingen gewijd aan de financiële onderbouwing&#13;
van streekplannen. Ik kan mij dan ook heel wel vinden in het eerste gedeelte van&#13;
de samenvattende conclusies in uw brief.&#13;
In het tweede gedeelte van uw samenvatting van het 'no pay-no cure'-beginsel legt u een&#13;
verband met het ontstaan van onevenredige schade. Ik ben het met u eens dat voor onevenredige&#13;
schade ten gevolge van de bepalingen in een bestemmingsplan uitzicht op schadevergoeding&#13;
moet worden geboden. In de Wet op de Ruimtelijke Ordening is daartoe dan ook&#13;
de rechtsgang van artikel 49 in het leven geroepen. Gemeente en in beroep de Kroon oordelen over de vraag of er schade is die op grond van artikel 49 voor vergoeding in aanmerking&#13;
komt.&#13;
Indien echter het 'no pay-no cure'-beginsel zodanig gehanteerd zal worden dat het opleggen&#13;
van gebruiksbeperkingen in een bestemmingsplan door u alleen zal worden aanvaard wanneer&#13;
de gemeente aantoont dat er uitzicht is op een (financiële) vergoeding voor eventueel optredende&#13;
onevenredige schade - en niet alleen op de rechtsgang van artikel 49 WRO - dan heb&#13;
ik tegen dit uitgangspunt onoverkomenlijke bezwaren. Deze bezwaren, die in de tot nu toe&#13;
gevoerde correspondentie reeds uitvoerig zijn toegelicht, wil ik in een drietal punten samenvatten.&#13;
Op de eerste plaats beschouw ik het beginsel als overbodig. De WRO bevat in artikel 49&#13;
expliciet een regeling voor de vergoeding van onevenredige schade als gevolg van bestemmingsplanbepalingen.&#13;
Als er schade optreedt die redelijkerwijs niet ten laste van belanghebbende&#13;
kan blijven dan wordt deze ook vergoed. De WRO is volstrekt duidelijk over de daartoe&#13;
te volgen procedure en de instanties die daarbij betrokken zijn. Recent onderzoek heeft&#13;
(opnieuw) aangetoond dat de wettelijke regeling van artikel 49 op zich doeltreffend is (rapport&#13;
van de Commissie artikel 49 WRO, augustus 1983). Van behoefte aan toepassing van&#13;
het criterium van onevenredige schade bij de goedkeuring van bestemmingsplannen is in dit&#13;
verband niets gebleken. De huidige WRO biedt daar overigens naar mijn mening ook niet de&#13;
ruimte toe.&#13;
Op de tweede plaats stel ik vast dat door de wijze waarop u het beginsel denkt toe te passen&#13;
het streekplan geen goed toetsingskader voor bestemmingsplannen meer kan zijn. Toepassing&#13;
van het 'no pay-no cure'-beginsel betekent immers, zo maak ik uit uw nadere toelichting op,&#13;
dat wanneer er onvoldoende zicht kan worden geboden op een vergoeding voor eventueel optredende&#13;
onevenredige schade er automatisch en in alle gevallen goedkeuring wordt onthouden&#13;
aan het betreffende bestemmingsplan, ook al is dat volledig in overeenstemming met het&#13;
streekplan. Verder heb ik ernstige bezwaren tegen uw uitgangspunt dat bij de vaststelling van&#13;
een bestemmingsplan dan wel op het moment van goedkeuring van het bestemmingsplan door&#13;
gedeputeerde staten al vastgesteld zou kunnen worden dat er onevenredige schade zal ontstaan.&#13;
Zo men al kan spreken van schade dringt zich tevens de vraag op wat in een dergelijke&#13;
situatie moet worden verstaan onder 'onevenredig'.&#13;
Gelijke bezwaren heb ik tegen het toepassen van het 'no pay-no cure'-beginsel als finaal&#13;
criterium bij de vergunningverlening op basis van bepalingen uit het bestemmingsplan zoals&#13;
bij aanlegvergunningen. Uw uitgangspunt is in dit opzicht naar mijn mening in strijd met artikel&#13;
49 van de WRO. Daarom heeft de Inspecteur van de ruimtelijke ordening in Noord-&#13;
Holland en Utrecht beroep ingesteld tegen uw beslissing met betrekking tot het bestemmingsplan&#13;
Buitengebied van de gemeente Kamerik.&#13;
Op de derde plaats merk ik op dat het beginsel, zoals dat in de streekplannen Utrecht-Oost&#13;
en -West verwerkt is, ook leidt tot rechtsongelijkheid omdat het alleen van toepassing is op&#13;
de agrarische bedrijfsvoering. Deze selectieve werking heeft mede tot gevolg dat de algemene&#13;
uitgangspunten voor bestemmingsplannen (zoals die in artikel 10 WRO zijn opgenomen) worden&#13;
ontkracht. In deze zin houdt het beginsel een niet aanvaardbare beperking in van de bevoegdheden&#13;
die aan de gemeenteraad toekomen voor het vaststellen van bestemmingsplannen&#13;
en waartoe de WRO geen enkele aanleiding geeft.'.&#13;
In de memorie van toelichting op de rijksbegroting 1986 (Hoofdstuk XI, blz.&#13;
63/64) geeft de minister nog eens uiting aan zijn zorgen in dit verband.&#13;
Hij stelt:&#13;
'De laatste tijd doen zich een aantal ontwikkelingen voor die het functioneren van het bestemmingsplan&#13;
Buitengebied negatief beïnvloeden. Die situatie baart mij zorg.&#13;
Zowel in streekplannen als bestemmingsplannen zelf wordt steeds vaker een stringente koppeling&#13;
gelegd tussen beperkende bepalingen voor het landbouwkundig gebruik vanwege aanwezige&#13;
waarden van natuur en landschap en een financiële tegmoetkoming daarvoor aan de&#13;
ondernemer. Dit wordt inmiddels algemeen aangeduid met de term 'no pay-no cure'. Tussen dit beginsel en de bepalingen van de WRO constateer ik strijdigheid. Waar het beginsel&#13;
in het beleid van lagere overheden wordt gehanteerd zal ik mij daar dan ook tegen verzetten.&#13;
Op 20 mei 1985 heb ik mijn bezwaren tegen dit beginsel uitgebreid uiteengezet in een brief&#13;
aan het provinciaal bestuur van Utrecht. Recente Kroonuitspraken over een aantal bestemmingsplannen&#13;
Buitengebied, waar deze problemen spelen, bevestigen de zelfstandige betekenis&#13;
die het bestemmingsplan Buitengebied dient te hebben; de uitvoering van het bestemmingsplan&#13;
mag niet afhankelijk worden gesteld van buiten het plan staande regelingen en&#13;
overeenkomsten. Tegen een aantal andere bestemmingsplannen Buitengebied is door Inspecteurs&#13;
van de Ruimtelijke Ordening beroep aangetekend.&#13;
Ik heb geconstateerd, dat in een aantal gevallen een nauwe koppeling wordt gelegd tussen&#13;
het bestemmingsplan en de toepassing van de Relatienota op een wijze, die op gespannen voet&#13;
staat met de Wet op de Ruimtelijke Ordening. Sommige provincies en gemeenten gaan er nl.&#13;
van uit, dat beperkende bepalingen in bestemmingsplannen alleen van toepassing mogen worden&#13;
verklaard in Relatienotagebieden.&#13;
Onlangs heb ik de provincie Friesland nog eens nadrukkelijk gewezen op de onjuistheid van&#13;
die benadering in streekplannen. In een brief aan het provinciaal bestuur van Friesland heb&#13;
ik aangekondigd, dat ik de besluiten met betrekking tot bestemmingsplannen en ruilverkavelingen,&#13;
in relatie daarmee, de te hanteren afwijkingsbevoegdheid van het streekplan met intensieve&#13;
belangstelling zal volgen.'&#13;
In het in december 1985 door Gedeputeerde Staten van Utrecht vastgestelde ontwerpstreekplan&#13;
Utrecht werd naar aanleiding van bedoelde kritiek als volgt gereageerd:&#13;
'In de streekplannen Utrecht-Oost en Utrecht-West was voor deze afweging het zogenaamde&#13;
no pay-no cure-beginsel opgenomen. De kritiek van de Rijksoverheid op dit beginsel, gevoegd&#13;
bij het feit dat inmiddels vrijwel alle gemeenten in de provincie Utrecht bestemmingsplannen&#13;
voor het landelijk gebied hebben vastgesteld hebben tot de slotsom gevoerd dat opneming van&#13;
het no pay-no cure-beginsel in dit streekplan niet langer noodzakelijk c.q. gewenst is. Een belangrijk&#13;
punt daarbij is dat van Rijkswege is erkend dat bij de beoordeling van bestemmingsplannen&#13;
de eventuele schade, die daaruit kan voortvloeien als relevante factor in de afweging&#13;
betrokken dient te worden. Voorts is van belang dat de werking van artikel 49 van&#13;
de Wet op de Ruimtelijke Ordening bij de aanhangige herziening van de wet zal worden uitgebreid.&#13;
Niettemin blijft het provinciaal bestuur van oordeel dat de gevolgen van maatregelen, die&#13;
beogen de waarden van natuur en landschap te beschermen of te herstellen, niet afgewenteld&#13;
dienen te worden op degenen, die de grond gebruiken en bewerken om zich daarvan een inkomen&#13;
te verschaffen.&#13;
** Het beleid is erop gericht, onevenredige schade tengevolge van bestemmingsbepalingen zoveel&#13;
mogelijk te vermijden.&#13;
Indien bestemmingsplannen voor het landelijk gebied beperkingen bevatten voor de&#13;
agrarische bedrijfsvoering zal expliciet gemotiveerd moeten zijn dat deze niet op minder&#13;
ingrijpende wijze bereikt kunnen worden. Voorts dient bezien te worden welke agrarische&#13;
ontwikkelingen aanvaardbaar zijn, gelet op andere belangen. Ten slotte dient waar mogelijk&#13;
inzicht gegeven te worden in de wijze waarop schade beperkt kan worden (kavelruil,&#13;
aankoop).&#13;
** Indien gemeentebesturen bij de uitvoering van op het streekplan afgestemde bestemmingsplannen&#13;
voor het landelijk gebied worden geconfronteerd met (rechtens vaststaande)&#13;
onevenredige schade van enige omvang als bedoeld in artikel 49 van de Wet op de Ruimtelijke&#13;
Ordening kunnen zij vragen om een bijstelling van het streekplan ter zake. Het&#13;
globale karakter van dit streekplan en de daaraan inherente interpretatiebevoegdheid van gedeputeerde staten biedt voldoende mogelijkheden voor bijstellingen van beperkte&#13;
omvang.&#13;
Indien het om bijstellingen van enige importantie gaat is toepassing van de algemene&#13;
afwijkingsbevoegdheid noodzakelijk, hetzij in aktieve, hetzij in passieve zin. Voor fundamentele&#13;
bijstellingen blijft een normale herzieningsprocedure de aangewezen weg.&#13;
Welke procedure gevoerd dient te worden is moeilijk op voorhand aan te geven want&#13;
de grenzen tussen bijstellingen van beperkte omvang, enige importantie en wezenlijke&#13;
bijstellingen zijn niet scherp te trekken. Van belang hierbij zijn de volgende factoren:&#13;
de oppervlakte van het probleemgebied;&#13;
de waardering van de agrarische mogelijkheden afgezet tegen de belangen van natuur en&#13;
landschap; de consequenties voor andere gebieden.&#13;
Om tot een zekere normering van procedures te komen kunnen de periodieke streekplanevaluaties&#13;
een belangrijke rol spelen.'&#13;
SLOTBESCHOUWING&#13;
Wanneer de hoofdlijnen van de onderscheidene reacties nader in beschouwing worden&#13;
genomen, dan valt het volgende te onderkennen.&#13;
- Algemeen wordt het uitgangspunt aanvaard, dat bij de voorbereiding van&#13;
bestemminsplannen van de aanvang af het financiële aspect dient te worden mee&#13;
gewogen; zulks moet in dit kader van wezenlijke betekenis worden geacht, omdat&#13;
daarmee vaststaat dat het schade-aspect niet kan en mag worden verschoven naar&#13;
het moment waarop de schadeveroorzakende regelingen in het bestemmingsplan&#13;
een definitief karakter hebben gekregen.&#13;
- Niet wordt er ontkend dat de primaire verantwoordelijkheid voor het vaststellen&#13;
van bestemmingsplannen en het daarin opnemen van beperkende regelingen berust&#13;
bij de gemeenteraad.&#13;
- Zulks laat onverlet de bevoegdheid van het Provinciaal Bestuur om in het streek&#13;
plan als toetsingskader richtlijnen te geven omtrent de wijze waarop Gedeputeerde&#13;
Staten hun toezichthoudende taak behoren uit te oefenen, mits daarbij ruimte&#13;
wordt gelaten voor de primaire verantwoordelijkheid van de gemeenteraad.&#13;
- Uitzicht op schadevergoeding moet in geval van onevenredige schade ten gevolge&#13;
van bepalingen in een bestemmingsplan worden geboden; het wordt door de minister&#13;
echter, met name gelet op art. 49 WRO, niet tot de taak van Gedeputeerde&#13;
Staten gerekend om goedkeuring van een bestemmingsplan alleen te aanvaarden&#13;
als het uitzicht daarop door de gemeente is aangetoond. De vraag kan echter rijzen&#13;
of Gedeputeerde Staten zich aan een dergelijke beoordeling kunnen onttrekken,&#13;
wanneer in een bezwaarschrift, gericht aan Gedeputeerde Staten, daarover&#13;
een uitspraak wordt gevraagd.&#13;
- Twijfel bestaat of in casu sprake is van rechts(on)gelijkheid. Deze problematiek&#13;
verdient met name een bredere bestudering nu de onderscheidene overheidsregelingen,&#13;
waarvan de Relatienota er een is, vanuit verschillende financiële uitgangspunten&#13;
het schadevergoedingsaspect benaderen.&#13;
Nu over een tweetal essentiële punten, te weten het van de aanvang af meewegen&#13;
van het schade-aspect en de noodzaak van uitzicht op vergoeding van onevenredige schade tijdens de voorbereiding van de desbetreffende bestemmingsplannen, overeenstemming&#13;
lijkt te bestaan, kan het oordeel of een beginsel als no pay-no cure in&#13;
een streekplan thuishoort als minder belangwekkend worden beschouwd. Zeker is&#13;
dat daarmee bepaalde aspecten, die jarenlang meer of minder sluimerend of onduidelijk&#13;
waren, beter voor het voetlicht zijn gekomen. Als daardoor de belangen van&#13;
zowel de landbouw als van ons leefmilieu beter zullen kunnen worden gediend, dan&#13;
is daarmee al heel wat gewonnen.&#13;
Maarn, februari 1986</content><legacyfootnotes/><footnotes><footnote/></footnotes><auteurs>Mr C.B.J. Oomen</auteurs><published>1986-06-01 00:00:00</published><modified>1986-06-01 00:00:00</modified><editiondate>1986-06-01</editiondate><htmlpath>https://denhollander.info/artikel/6360</htmlpath></article>
</articles></edition>