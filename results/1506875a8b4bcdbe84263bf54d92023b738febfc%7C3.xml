<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2000</searchword><id>5647</id><udhid>UDH:TvAR/5647</udhid><titel>De varkensrechten herleven!</titel><searchwords><searchword>TvAR 1/2000</searchword><searchword>UDH:TvAR/5647</searchword></searchwords><attachments><attachment><name>2000_nr 1_Artikel_Bruil.pdf</name><extention>pdf</extention><url>https://denhollander.info/download/5579/ci</url></attachment></attachments><inleiding>1. Inleiding&#13;
Het is tamelijk moeilijk om precies bij te houden hoe het nu eigenlijk staat met de&#13;
mestregelgeving. Er zijn wetten van kracht geworden en door de rechter buiten&#13;
werking gesteld, er liggen wetsvoorstellen bij het parlement waarbij geen merkbare&#13;
activiteit te bespeuren valt, er worden voortdurend wetten en wetswijzigingen aangekondigd,&#13;
er worden weer nieuwe plannen bekend gemaakt, waardoor eerdere aankondigingen&#13;
komen te vervallen. Er zijn concrete voorstellen, vage voorstellen, luchtballonnen&#13;
en geruchten. Onlangs is een Voorstel van wet, houdende tijdelijke regels&#13;
ter beperking van het aantal varkens dat op een bedrijf mag worden gehouden (Tijdelijke&#13;
wet beperking omvang varkenshouderij) aan de Tweede Kamer aangeboden.1 In&#13;
dit artikel zullen wij aangeven waar het in deze wet om gaat. Daarnaast geven we per&#13;
onderwerp een overzicht van de stand van zaken. Wij wijzen er wel op dat er enige&#13;
tijd verloopt tussen het schrijven van dit artikel en de publicatie ervan. De doorlooptijd&#13;
van (plannen voor) regelgeving en de toepassing daarvan zijn inmiddels zo groot&#13;
dat men goed dient te beseffen dat hieronder de stand per 28 november 1999 wordt&#13;
weergegeven.</inleiding><content>2. De Wet herstructurering varkenshouderij&#13;
De Wet herstructurering varkenshouderij (Whv) is in werking getreden per 1 september&#13;
1998. Vanaf het begin is er een aantal juridische problemen rond deze wet gesignaleerd.&#13;
Daarvan bleven twee vragen over:&#13;
a. Is de wet in strijd met art. 1 Eerste Protocol EVRM doordat zij rechten ontneemt&#13;
zonder daarvoor een schadevergoeding te geven? en&#13;
b. Verdraagt de wet zich met de Europese marktordening?&#13;
Nadat een eerdere vordering van de NVV nog werd afgewezen,2 kwam de Rechtbank&#13;
Den Haag op 23 december 1998 met een eerste inhoudelijke beoordeling van de wet.3&#13;
2.1. Ontneming van eigendom?&#13;
De Rechtbank oordeelt in dit tussenvonnis dat het wegvallen van de latente mestproductieruimte&#13;
en de korting te kwalificeren valt als ontneming van eigendom waarvoor&#13;
een adequate schadevergoeding moet worden gegeven. De wet dient daarom buiten&#13;
toepassing te worden gelaten totdat in zo’n schadevergoeding zal zijn voorzien. De&#13;
Staat heeft tegen dit tussenvonnis hoger beroep ingesteld bij het Hof. Daar is nog geen uitspraak gevallen. De zaak blijft intussen de gemoederen bezighouden. In het&#13;
Nederlands Juristenblad van 22 oktober 19994 ondersteunen Backes en Hoitink het&#13;
standpunt dat de regering steeds heeft ingenomen: de Whv houdt niet in ontneming&#13;
van eigendom, maar regulering van eigendom (van het bedrijf). Mocht dat zo zijn,&#13;
dan zou dat het vergoeden van de schade veel minder imperatief maken. Om te&#13;
beginnen zij hierover opgemerkt dat ook bij regulering van eigendom nauwkeurig&#13;
dient te worden nagegaan of sprake is van een fair balance tussen de ingreep ten&#13;
behoeve van het algemeen belang en de last voor de burger. Naar onze mening valt&#13;
ook dan nog heel goed te betogen dat de reductie van (de eigendom van) een bedrijf&#13;
met minimaal 25% disproportioneel is. Een goed voorbeeld van de werkwijze van de&#13;
Europese Commissie voor de Mensenrechten biedt de uitspraak inzake de Britse uitbeenbedrijven.&#13;
5 Het ging daarbij om bedrijven die runderhoofden verwerkten om&#13;
daarvan producten te maken. Deze tak van sport werd geheel verboden als gevolg van&#13;
de BSE-crisis; de runderhoofden werden voortaan vernietigd. Eerst ging de Commissie&#13;
nauwkeurig na of sprake was van ontneming dan wel regulering van eigendom.&#13;
Aangezien geen bedrijfsmiddelen – zoals gebouwen en installaties – werden onteigend,&#13;
maar slechts het gebruik daarvan voor de verwerking van runderhoofden werd&#13;
verboden, was sprake van een regulering van de eigendom van deze bedrijven. Vervolgens&#13;
beoordeelde de Commissie de schade. Geconstateerd werd dat de gebouwen&#13;
ook nog voor andere bedrijvigheid konden worden gebruikt. Voor de installaties gold&#13;
dat zelfs ook nog, zij het in beperkte mate. De schade was er volgens de Commissie&#13;
dus wel, maar deze was niet zo hoog als dat bij het verlies van alle assets van het&#13;
bedrijf zou zijn geweest. Nu de Britse overheid reeds een schadevergoeding had uitgekeerd&#13;
aan de bedrijven, zag de Commissie geen aanleiding om daarin verder te&#13;
gaan. In de Whv-zaak lijkt het te gaan om de vraag of productierechten te vergelijken&#13;
zijn met een (milieu)vergunning. Eerdergenoemde auteurs betogen dit en ook de&#13;
regering tracht dat – in de toelichting bij de Tijdelijke wet beperking omvang varkenshouderij&#13;
opnieuw – aan te tonen. Bij die vergelijking wordt evenwel steevast over het&#13;
hoofd gezien dat veehouderijbedrijven naast productierechten ook een milieuvergunning&#13;
hebben voor hun inrichting. De productierechten komen daarbij en zijn niet&#13;
zonder meer aan de inrichting gebonden. Deze rechten zijn immers overdraagbaar,&#13;
los van het bedrijf. Er kunnen rechten worden bijgekocht. Veel meer dan een milieuvergunning&#13;
kunnen productierechten dus als zelfstandige vermogensrechten worden&#13;
aangemerkt, en het korten op die rechten is derhalve niet als regulering van de eigendom&#13;
van een bedrijf aan te merken, maar als een ontneming van die rechten zelve.6&#13;
2.2. Strijd met Europese marktordening?&#13;
Op dit punt is in de zaken van LTO en NVV nog niet beslist. In het tussenvonnis van&#13;
23 december 1998 merkte de Rechtbank op dat indien niet komt vast te staan dat het systeem van de Whv proportioneel is om de varkensmestoverschotten tegen te gaan,&#13;
dit zal leiden tot het oordeel dat de Whv in strijd komt met de Europese marktordening&#13;
zonder dat deze strijd geacht kan worden gerechtvaardigd te zijn. De Staat moet&#13;
dus nog aantonen dat de Whv nodig is om het mestoverschot terug te dringen. In&#13;
plaats van dat voor de rechtbank te doen, heeft de Staat ervoor gekozen in beroep te&#13;
gaan tegen het tussenvonnis bij het Hof. In een andere zaak – van de ongelukkige&#13;
Beulink7 – heeft het Hof al wel een oordeel gegeven over de relatie Whv/marktordening.&#13;
In een merkwaardig summiere overweging zegt het Hof dat de Whv een ander&#13;
doel beoogt dan marktordening en dat daarom geen sprake is van strijd met het EGrecht.&#13;
Nadere onderbouwing ontbreekt, met name ten aanzien van de door de Rechtbank&#13;
genoemde criteria. Deze kwestie is inmiddels aan de Hoge Raad voorgelegd.&#13;
2.3. Stand van zaken Whv&#13;
De rechterlijke uitspraken – de meeste in kort geding – die na het tussenvonnis van&#13;
23 december 1998 werden gedaan, hadden betrekking op de vraag of en in hoeverre&#13;
de Staat net mocht doen alsof er niets aan de hand was. In eerste instantie ging de&#13;
overheid immers gewoon verder met de uitvoering van de wet door op te kopen,&#13;
door overdrachten te registreren en zelfs door handhaving aan te kondigen. Op&#13;
23 februari 1999 gebood de President van de Rechtbank Den Haag dat de hoofdstukken&#13;
II t/m IV van de Whv ten aanzien van NVV-leden buiten toepassing moesten&#13;
worden gelaten totdat hetzij in de bodemprocedure zou zijn beslist, hetzij een adequate&#13;
schadevergoeding zou worden toegekend.8 In hoger beroep wordt deze uitspraak&#13;
door het Hof bevestigd.9 De regering kondigde in februari aan dat de wet ook&#13;
ten aanzien van niet-NVV-leden buiten toepassing zou worden gelaten.10 Toch ging&#13;
de Staat gewoon verder met opkopen en registreren van varkensrechten, zij het dat&#13;
men van de boeren een verklaring van geen bezwaar vroeg.11 In een brief van 18 maart&#13;
1999 werd verder een noodwet aangekondigd en handhaving daarvan met terugwerkende&#13;
kracht.12 De President van de Rechtbank Den Haag moest opnieuw corrigerend&#13;
optreden. De Staat moest de brieven rectificeren en er werd een dwangsom&#13;
opgelegd.13 Op 18 november 1999 heeft het Hof op het door de Staat ingestelde hoger&#13;
beroep beslist.14 Het Hof stelt de positie van individuele NVV-leden die wensen mee&#13;
te werken aan de uitvoering van de wet voorop en acht het juist dat de Staat deze&#13;
leden wees op de mogelijkheid om zich te beroepen op art. 3:305 lid 5 BW. Het Hof&#13;
laat zelfs de daarbij gestelde fatale termijn passeren. Het vonnis van de President&#13;
wordt alleen in stand gelaten voor de NVV-leden die zelf aan de procedure hebben&#13;
deelgenomen. Wel wordt de Staat nog gegispt vanwege de dreiging met strafvervolging, die – zoals de Staat als geen ander behoort te weten – loos is gezien art. 1 Sr. Wat&#13;
men ook verder denkt van dit vonnis van het Hof, de duidelijkheid wordt er in ieder&#13;
geval niet mee vergroot.&#13;
Al met al is het handelen in varkensrechten op dit moment een uiterst speculatieve&#13;
bezigheid. Niemand weet hoe het afloopt. Verder in dit artikel zullen we – na de&#13;
behandeling van de Tijdelijke wet – enkele mogelijkheden noemen.&#13;
3. Ammoniakbeleid&#13;
De Interimwet ammoniak en veehouderij is de afgelopen zomer verlengd en gewijzigd.&#13;
15 De legaliseringsmogelijkheid (art. 6) is uit de wet verdwenen. Een overstap naar&#13;
een emissiebeleid is aangekondigd, maar nog niet in wetsvoorstellen neergelegd.16&#13;
4. Minas&#13;
Een wetsvoorstel aanvullend stikstofbeleid is op 6 oktober 1999 bij de Tweede Kamer&#13;
ingediend.17 Het wetsvoorstel behelst een drietal maatregelen die noodzakelijk worden&#13;
geacht om tegemoet te komen aan de verplichtingen van de Nitraatrichtlijn. In de&#13;
eerste plaats gaat het om een aanscherping van de stikstofverliesnormen. De stikstofverliesnormen&#13;
voor 2000 en 2001 worden aangescherpt van 275 naar 250 kg per ha&#13;
per jaar voor grasland en van 150 naar 125 kg voor bouwland. In de tweede plaats&#13;
worden de extensieve veehouderij en de akker- en tuinbouwbedrijven in respectievelijk&#13;
2000 en 2001 onder Minas gebracht. In de derde plaats zullen op basis van een&#13;
nieuw artikel 6a bij AMvB eisen worden gesteld aan de minimumopslagcapaciteit&#13;
voor dierlijke meststoffen op bedrijven. Al deze maatregelen zijn reeds aangekondigd&#13;
in de brief van 2 december 1998.18 De doorvoering van deze maatregelen kan volgens&#13;
de regering niet wachten op de uitwerking van de onlangs aangekondigde nieuwe&#13;
mestplannen. Behalve bovengenoemde wijzigingen, die direct verband houden met de&#13;
Nitraatrichtlijn, voorziet het wetsvoorstel in een aantal daarvan losstaande wijzigingen,&#13;
te weten het vervallen van de bepalingen inzake de mestbanken, het vervallen&#13;
van de bestemmingsheffing die is bedoeld om de kosten die samenhangen met de uitvoering&#13;
van Minas te financieren, het invoeren van de verplichting tot het overleggen&#13;
van een accountantsverklaring bij de Minas-aangifte, het opnemen van parelhoenders&#13;
in het heffingenstelsel, en het aanpassen van verschillende forfaitaire normen in de&#13;
bijlagen bij de Meststoffenwet.&#13;
In het hierna te bespreken mestplan van minister Brinkhorst worden de normen&#13;
opnieuw aangescherpt. 5. Stank&#13;
In het stankbeleid lijkt weinig schot te zitten. De Richtlijn Veehouderij en stankhinder&#13;
heeft grote averij opgelopen door de rechtspraak. Het wachten is op nieuw&#13;
onderzoek. Intussen wordt voor een groot deel – bijvoorbeeld de categorie-indeling –&#13;
gewerkt met de oude richtlijn.&#13;
6. Reconstructiewet&#13;
Het wetsvoorstel voor de Reconstructiewet concentratiegebieden ligt bij de Tweede&#13;
Kamer. Ook hierover wordt weinig vernomen. Wel zijn provincies volop bezig met&#13;
pilot-projecten.&#13;
7. Tijdelijke wet beperking omvang varkenshouderij&#13;
7.1. Doel en systeem van de wet&#13;
Het doel van de Tijdelijke wet beperking omvang varkenshouderij is om tijdelijk een&#13;
nieuw plafond voor het houden van varkens in te stellen, waar de Whv door de rechter&#13;
buiten werking is gesteld en de Nitraatrichtlijn moet worden uitgevoerd. Het lijkt&#13;
uniek dat in de considerans van een wet naar een rechterlijk gebod wordt verwezen.&#13;
Teneinde het nieuwe productieplafond voor varkens te kunnen instellen, wordt&#13;
wederom een aantal nieuwe productierechten geïntroduceerd. Er zijn reeds grondgebonden,&#13;
niet-gebonden verplaatsbare en niet-gebonden niet-verplaatsbare mestproductierechten,&#13;
onderscheiden naar de diergroepen varkens/kippen, geiten/vossen/&#13;
nertsen/eenden/konijnen, schapen, rundvee/kalkoenen, en grondgebonden en nietgebonden&#13;
varkens- onderscheidenlijk fokzeugenrechten. Enige tijd geleden hebben&#13;
we bovendien kennis kunnen nemen van het wetsvoorstel tot wijziging van de Meststoffenwet&#13;
in verband met de invoering van een stelsel van pluimveerechten: het&#13;
nieuwe pluimveerecht zal – anders dan het varkensrecht – (gelukkig) niet worden&#13;
onderscheiden in een grondgebonden en een niet-gebonden deel.19 Thans zal daar,&#13;
althans als het aan de regering ligt, weer een drietal nieuwe productierechten bijkomen,&#13;
te weten een tijdelijk productierecht voor varkens, een tijdelijk productierecht&#13;
voor fokzeugen en de latente ruimte.&#13;
De reeds door minister Apotheker aangekondigde tijdelijke wet varkensrechten is&#13;
van de baan. Deze zou, volgens de toelichting, nu geen functie meer hebben en waarschijnlijk&#13;
ook niet ver genoeg gaan doordat daarin niet werd voorzien in het teruggeven&#13;
van de latente ruimte.&#13;
7.2. Omvang van het tijdelijke productieplafond&#13;
Ingevolge art. 2 van het wetsvoorstel is het verboden op een bedrijf gemiddeld gedurende&#13;
het jaar een groter aantal varkens – onderscheidenlijk fokzeugen – te houden&#13;
dan het varkensrecht – onderscheidenlijk het fokzeugenrecht –, vermeerderd met een tijdelijk productierecht voor varkens, onderscheidenlijk een tijdelijk productierecht&#13;
voor fokzeugen, en vermeerderd met de latente ruimte. Het nieuwe productieplafond&#13;
bestaat derhalve uit drie elementen: het varkens-/fokzeugenrecht zoals dat voorvloeit&#13;
uit de Whv, het tijdelijk productierecht voor varkens/fokzeugen en de latente ruimte.&#13;
Uitgangspunt voor het nieuwe productieplafond is het varkensrecht zoals dat geldt&#13;
op het tijdstip van inwerkingtreding van art. 2 van het wetsvoorstel. Alle wijzigingen&#13;
die het varkensrecht sinds 1 september 1998 heeft ondergaan, worden daarbij in aanmerking&#13;
genomen. Het varkensrecht wordt met ingang van 1 januari 2000 niet gekort&#13;
met de tweede generieke korting van 15%, zoals bepaald in art. 31 van de Whv. Bij&#13;
brief van 26 februari 199920 had de minister immers al toegezegd dat het 10%-deel&#13;
van de tweede generieke korting niet op 1 januari 2000, maar op een later tijdstip zou&#13;
worden doorgevoerd. Art. 31 Whv bepaalt dat het 10%-deel van de tweede generieke&#13;
korting zal worden verlaagd overeenkomstig het aantal varkensrechten dat door middel&#13;
van opkoop en afroming uit de markt zal zijn genomen in de periode 1 september&#13;
1998-30 november 1999. Teneinde het mogelijk te maken het 10%-deel wellicht in&#13;
zijn geheel te compenseren door uit de markt genomen varkensrechten, wordt het&#13;
doorvoeren van de 10%-korting, of wat daarvan dan nog resteert, uitgesteld naar een&#13;
later – nader te bepalen – tijdstip. Daartoe wordt thans in art. 9 van de Tijdelijke wet&#13;
voorgesteld een nieuw art. 32a in de Whv op te nemen. Ook het doorvoeren van het&#13;
5%-deel van de tweede generieke korting, welk gedeelte in zijn geheel door de&#13;
varkenshouder zelf kan worden gecompenseerd door het toepassen van fosfaatarm&#13;
veevoer (het zogenaamde veevoerspoor), wordt uitgesteld tot een nader te bepalen&#13;
tijdstip. Het is mogelijk dat het tijdstip voor beide onderdelen van de korting verschillend&#13;
wordt vastgesteld. De voorwaarden voor het veevoerspoor zullen namelijk&#13;
moeten worden neergelegd in een algemene maatregel van bestuur, waarvan de vaststelling&#13;
ook weer enige tijd in beslag zal nemen. Door de buitenwerkingstelling van&#13;
de hoofdstukken II t/m IV van de Whv kan deze algemene maatregel van bestuur&#13;
thans niet worden vastgesteld. Om die reden wordt het 5%-deel van de korting geregeld&#13;
in het te wijzigen art. 31 van de Whv en het 10%-deel in een nieuw art. 32a.&#13;
Zodra de Whv weer kan worden toegepast en gehandhaafd, zullen in beginsel zowel&#13;
het 5%-deel als het 10%-deel worden toegepast, aldus de minister.21&#13;
Het tweede element van het nieuwe productieplafond is het tijdelijke productierecht&#13;
voor varkens onderscheidenlijk het tijdelijk productierecht voor fokzeugen. Het tijdelijk&#13;
productierecht voor fokzeugen maakt, overeenkomstig het stelsel van varkensrechten&#13;
van de Whv, deel uit van het tijdelijk productierecht voor varkens. Op basis&#13;
van het tijdelijk productierecht voor fokzeugen kunnen zowel vleesvarkens als fokzeugen&#13;
worden gehouden, terwijl op basis van het tijdelijk productierecht voor varkens&#13;
niet zijnde een tijdelijk productierecht voor fokzeugen, uitsluitend vleesvarkens&#13;
kunnen worden gehouden.&#13;
Met het tijdelijk productierecht wordt de productieruimte teruggegeven die verband&#13;
houdt met de eerste generieke korting van 10% per 1 september 1998. Het tijdelijk productierecht wordt afgeleid van het varkensrecht zoals dat gold op 1 september&#13;
1998, niet van het varkensrecht zoals dat geldt op het moment van inwerkingtreding&#13;
van de Tijdelijke wet. In het wetsvoorstel zijn daartoe wederom ogenschijnlijk&#13;
ingewikkelde formules opgenomen: men kan immers niet volstaan met een eenvoudige&#13;
‘10% erbij’-formule, aangezien bij de eerste generieke korting onderscheid is&#13;
gemaakt tussen het grondgebonden deel en het niet-gebonden deel van het varkensrecht&#13;
en een afwijkend kortingspercentage is toegepast voor voorlopers.&#13;
Beide tijdelijke productierechten zijn zelfstandig verhandelbaar (art. 4), het nietgebonden&#13;
mestproductierecht waaruit zij oorspronkelijk voortvloeien was dat&#13;
immers ook. Hoewel ook de tijdelijke productierechten zijn uitgedrukt in varkenseenheden,&#13;
gaan zij uitdrukkelijk geen onderdeel uitmaken van het varkensrecht: niet&#13;
bij inwerkingtreding van de Tijdelijke wet en niet bij de latere verwerving ervan. Ook&#13;
verworven tijdelijke productierechten zullen komen te vervallen zodra de Whv weer&#13;
kan worden toegepast en gehandhaafd.&#13;
Opvallend is dat de Tijdelijke wet alleen de overdracht van de tijdelijke productierechten&#13;
regelt. Op de ‘gewone’ varkensrechten blijven de bepalingen van de Whv van&#13;
toepassing, met de hiervoor genoemde beperkingen ten aanzien van NVV-leden.&#13;
Het derde element van het nieuwe productieplafond is de latente ruimte. De latente&#13;
ruimte die bij inwerkingtreding van de Whv ingevolge art. 55a van de Meststoffenwet&#13;
in mindering is gebracht op het niet-gebonden mestproductierecht, zoals dat gold op&#13;
31 augustus 1998, wordt thans teruggegeven; let wel: uitgedrukt in varkenseenheden.&#13;
Ten aanzien van bedrijven die op grond van art. 25 Whv in aanmerking kwamen voor&#13;
een afwijkende bepaling van de latente ruimte – bijvoorbeeld omdat een gedeelte van&#13;
de latente ruimte diende te worden toegerekend aan de pluimveetak op het bedrijf –&#13;
geldt thans ook een afwijkende bepaling van de latente ruimte (art. 2 lid 3 sub b).&#13;
De latente ruimte is, in tegenstelling tot de tijdelijke productierechten, niet verhandelbaar,&#13;
teneinde te voorkomen dat zo een uitbreiding van de varkensstapel ten&#13;
opzichte van de situatie zoals die gold vóór inwerkingtreding van de Whv, zou kunnen&#13;
plaatsvinden. Voorts is binnen de productieruimte ‘latente ruimte’ geen onderscheid&#13;
gemaakt naar fokzeugen en varkens, niet zijnde fokzeugen. Dat wil zeggen dat&#13;
zowel vleesvarkens als fokzeugen op dit recht kunnen worden gehouden.&#13;
Het nieuwe uitbreidingsverbod van art. 2 treedt pas in werking op het moment dat de&#13;
wet in het Staatsblad staat. De toelichting presenteert dit als een onontkoombaarheid.&#13;
Dat is wel merkwaardig: niet valt in te zien waarom ook deze wet niet terug zou kunnen&#13;
werken tot de dag van de aankondiging, zoals bij de Whv. Of zou de regering nu&#13;
toch inzien dat terugwerkende kracht van wetgeving geen pas geeft?&#13;
7.3. Conclusie&#13;
De vraag naar de juridische houdbaarheid van deze tijdelijke wet wordt in de toelichting&#13;
beantwoord: het wetsvoorstel houdt hooguit een regulering van de eigendom in,&#13;
voor zover het gaat om de niet-verhandelbaarheid van de latente ruimte. Dat lijkt&#13;
correct. De belangrijkste moeilijkheid van de Whv is weggenomen door het teruggeven&#13;
van de eerste generieke korting en de latente ruimte. Jammer is dat nog steeds&#13;
niet gekozen is voor een definitieve regeling: korting met schadevergoeding, zoals voorgesteld door De Haan.22 De regering gelooft nog in de procedures. Over een&#13;
eventuele strijd met de Europese marktordening zou nog het nodige gezegd kunnen&#13;
worden. Eerder is dezerzijds reeds betoogd dat het daarvoor niet uitmaakt of de&#13;
maatregel een korting inhoudt of niet.23 Ook dit wetsvoorstel zal op dit punt getoetst&#13;
kunnen worden. De toelichting zwijgt erover.&#13;
8. Afzetcontracten&#13;
Op 10 september 1999 hebben de ministers van LNV en VROM hun nieuwe mestplannen&#13;
bekendgemaakt.24 Zij achten zich hiertoe genoodzaakt door de juridische&#13;
patstelling rond de Wet herstructurering varkenshouderij en door de ingebrekestelling&#13;
door de Europese Commissie vanwege het niet halen van de doelen van de&#13;
Nitraatrichtlijn. Hoofdpunt van het nieuwe mestplan is dat het kabinet een maximale&#13;
dierlijke mestgift per hectare zal vaststellen van 170 kilo stikstof uit dierlijke mest per&#13;
hectare per jaar, conform de Nitraatrichtlijn. Aan de Europese Commissie zal worden&#13;
verzocht voor grasland een norm van 250 kilo per hectare per jaar te mogen hanteren.&#13;
De nieuwe normen moeten gaan gelden vanaf 1 januari 2003, met een overgangsperiode&#13;
vanaf 1 januari 2002. Om te verzekeren dat de maximale mestgiften niet worden&#13;
overschreden, worden de verliesnormen van Minas aangescherpt – nog onder de&#13;
reeds genoemde aanscherping – en worden de heffingen verhoogd. Om te bewerkstelligen&#13;
dat niet méér dieren worden gehouden dan er ruimte is voor de door hen&#13;
geproduceerde mest, is het mestafzetscenario maar weer eens uit de kast gehaald. De&#13;
mate waarin een bedrijf de mestafzet heeft verzekerd, wordt met ingang van 1 januari&#13;
2002 bepalend voor de omvang van de veestapel per bedrijf. Mestafzetmogelijkheden&#13;
kunnen zijn gelegen op eigen grond, in mestverwerking of -verbranding en in afzet&#13;
op akkerbouwbedrijven op basis van mestafzetcontracten. Het stelsel van mestproductierechten&#13;
en dierrechten zou in 2005 moeten gaan vervallen. Bovendien is de eerder&#13;
aangekondigde veebezettingsgrens voor melkrundvee van de baan.&#13;
Het nieuwe mestplan voorziet in een flankerend sociaal beleid, bestaande uit een&#13;
sociaal-economisch plan, een generieke bedrijfsbeëindigingsregeling, een opkoopregeling&#13;
voor overbodige aangekochte varkensrechten en een herinvesteringsaftrek.&#13;
Of het mestplan van Brinkhorst feitelijk en juridisch haalbaar is, zal nog moeten&#13;
blijken.&#13;
9. Overzicht mestrecht&#13;
9.1. Productierechten&#13;
De mestproductierechten blijven wat ze waren. Eén opmerking slechts: de productierechten&#13;
voor kippen worden straks omgezet in pluimveerechten. Productierechten&#13;
die worden aangekocht na 6 november 1998, worden niet omgezet in pluimveerechten. 9.2. Varkensrechten&#13;
Als wij het goed zien, is de situatie thans als volgt:&#13;
– De hoofdstukken II-IV van de Whv zijn buiten werking gesteld. Aan het varkensrecht&#13;
behoeft men zich niet te houden.&#13;
– De Staat mag ten aanzien van niet-NVV-leden net doen alsof de wet nog geldt&#13;
voor zover men transacties wil laten registreren of meedoen aan een opkoopregeling.&#13;
– Hetzelfde geldt voor NVV-leden die een verklaring hebben ingezonden waarbij zij&#13;
zich tegen de uitvoering van het NVV-vonnis jegens hen verzetten op grond van&#13;
art. 3:305 BW.&#13;
– De Staat mag niet meewerken aan overdrachten of opkopen van NVV-leden die&#13;
geen verklaring hebben ingezonden; bij overtreding daarvan geldt echter ook geen&#13;
dwangsom.&#13;
– Ten aanzien van de acht NVV-leden die hebben deelgenomen aan de procedure&#13;
geldt dat zij door de Staat niet mogen worden ‘lastiggevallen’ en dat zij dus ook&#13;
geen overdrachten kunnen laten registreren of aan de opkoopregeling mee kunnen&#13;
doen, een en ander op straffe van een dwangsom.&#13;
Zodra de Tijdelijke wet van kracht wordt, geldt het volgende:&#13;
– Er is een nieuw productieplafond voor varkens op 100%.&#13;
– Niet-NVV-leden kunnen rechten overdragen en laten opkopen.&#13;
– Voor NVV-leden blijft de huidige situatie gelden, maar zij kunnen wel tijdelijke&#13;
productierechten overdragen.&#13;
Indien een rechter de Whv weer in werking stelt, wordt de Tijdelijke wet ingetrokken&#13;
en is de situatie weer zoals vóór 23 februari 1999. Wel zal de handhaving van het alsdan&#13;
verlaagde plafond pas vanaf de dag van de betekening van de rechterlijke uitspraak&#13;
kunnen plaatsvinden.&#13;
Het is verstandig om in de contracten die de overdracht van varkensrechten regelen&#13;
nauwkeurig afspraken te maken over de risico’s.&#13;
9.3. Minas&#13;
De Minas-verliesnormen zien er als volgt uit (in kg per ha per jaar): Huidige wet Wetsvoorstel 26 840 Mestplan Brinkhorst&#13;
Fosfaat&#13;
1998/99 40 idem idem&#13;
2000/01 35&#13;
2002 25&#13;
2002/04 30&#13;
2003 20&#13;
2005/07 25 20&#13;
2008/10 20 20&#13;
Stikstof&#13;
Gras&#13;
1998/99 300 200&#13;
2000/01 275 250&#13;
2002 190&#13;
2003 180&#13;
2002/04 250 220&#13;
2005/07 200 190 180&#13;
2008/10 180 180 180&#13;
Bouwland&#13;
1998/99 175 175&#13;
2000/01 150 125&#13;
2002 100&#13;
2003 100&#13;
2002/04 125 110&#13;
2005/07 110 100 100&#13;
2008/10 100 100 100&#13;
9.4. Gebruiksnormen&#13;
Het mestplan kondigt bindende gebruiksnormen aan. Niet alleen de varkensrechten&#13;
herleven dus. Deze normen zijn:&#13;
2002 2003&#13;
Grasland 300 250&#13;
Bouwland 170 170&#13;
Maïsland 210 170&#13;
Opgemerkt wordt dat in 2003 nog niet aan de norm voor grasland van de Nitraatrichtlijn&#13;
wordt voldaan (170 kg). Daarvoor moet nog ontheffing worden verkregen.&#13;
Tot 2003 voldoet het pakket ook niet, maar daarvan is geen ontheffing mogelijk. 10. Slot&#13;
Het geheel van het mestrecht overziende kan niet worden gezegd dat het erg overzichtelijk&#13;
is, noch dat het een rustig bezit vormt. En dan zijn we er nog lang niet. De&#13;
Europese Commissie, maar ook de rechter kan roet in het eten (blijven) gooien. In dit&#13;
verband is de recente uitspraak van de Rechtbank Den Haag in een procedure, aangespannen&#13;
door onder meer de Stichting Natuur &amp; Milieu en de Consumentenbond&#13;
interessant.25 De rechter oordeelt dat de Staat onrechtmatig handelt jegens deze partijen&#13;
doordat de Staat heeft nagelaten de Nitraatrichtlijn uit te voeren. Het gaat daarbij&#13;
overigens alleen om de norm van 210 kg stikstof per hectare (de norm die de&#13;
Richtlijn aanhoudt voor 1998/2002. Deze norm is zo duidelijk dat burgers en organisaties&#13;
daaraan rechten kunnen ontlenen. De Staat moet binnen een nader te bepalen&#13;
termijn al het nodige doen om de onrechtmatigheid te beëindigen. De regering valt&#13;
niet te benijden. </content><legacyfootnotes>1. TK 1999-2000, 26 881, nrs. 1-3, 10 november 1999.&#13;
2. Pres. Rb. Den Haag 11 september 1998, Agr.r. 1999/4947.&#13;
3. Rb. Den Haag 23 december 1999, Agr.r. 1999/4949; JM 1999/34.&#13;
4. J.E. Hoitink en Ch.W. Backes, ‘Eigendom van milieuvervuilingsrechten’, NJB nr. 37, p. 1759-1763.&#13;
5. ECRM 21 oktober 1998, nr. 33298/96.&#13;
6. Zie over deze discussie meer uitgebreid: P. de Haan/G.M.F. Snijders/D.W. Bruil, ‘In antwoord op de&#13;
Memorie van Antwoord: open brief aan de Eerste Kamer der Staten-Generaal inzake het wetsvoorstel&#13;
Herstructurering varkenshouderij’, Agr.r. 1998, p. 126-133; ‘Nadere memorie van antwoord: herhaling&#13;
van zetten en misverstanden’, Agr.r. 1998, p. 278-280.&#13;
7. Zie: Agr.r. 1999/4948. De uitspraak van het Hof in hoger beroep is in dit nummer opgenomen: Agr.r.&#13;
2000/4993, p. 47.&#13;
8. Agr.r. 1999/4953, m.nt. Bruil.&#13;
9. Agr.r. 1999/4977.&#13;
10. TK 1998-1999, 25 448, nr. 21.&#13;
11. Zo’n verklaring werd ook gevraagd van de deelnemers aan de zgn. Bevar-regeling.&#13;
12. TK 1998-1999, 25 448, nr. 30.&#13;
13. Agr.r. 1999/4957.&#13;
14. Agr.r. 2000/4994, p. 52.&#13;
15. Stb. 1999, 316.&#13;
16. Zie J.A. Zevenbergen/E.G.M. Vogel-Jaartsveld/D.W. Bruil/V.W.M.M. Ampt-Riksen, ‘Het wetsvoorstel&#13;
Reconstructiewet concentratiegebieden (een goed begin is het halve werk…)’, Agr.r. 1999, p. 434 e.v.&#13;
17. TK 1999-2000, 26 840, nrs. 1-3, A, 2H.&#13;
18. TK 1998-1999, 24 445, nr. 43.&#13;
19. TK 1998-1999, 26 473, nrs. 1-3. Zie ook de bijdrage van ondergetekenden in Agr.r. 1999, p. 298 e.v.&#13;
20. TK 1998-1999, 25 448, nr. 21.&#13;
21. MvT, § 8.&#13;
22. NRC Handelsblad 28 september 1999.&#13;
23. S. Bezemer/D.W. Bruil, ‘Pluimveerecht of pluimveeonrecht?’, Agr.r. 1999, p. 298-316.&#13;
24. TK 1998-1999, 26 729, nr. 1.&#13;
25. Rb. Den Haag 24 november 1999, opgenomen in dit nummer: Agr.r. 2000/4995, p. 56.</legacyfootnotes><footnotes><footnote/></footnotes><auteurs>mr. D.W. Bruil/ir. S. Bezemer</auteurs><published>2000-01-01 00:00:00</published><modified>1998-01-20 00:00:00</modified><editiondate>2000-01-01</editiondate><htmlpath>https://denhollander.info/artikel/5647</htmlpath></article>
</articles></edition>