<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2012</searchword><id>10290</id><udhid>UDH:TvAR/10290</udhid><titel> Geheim: De nieuwe Omgevingswet!</titel><searchwords><searchword>TvAR 12/2012</searchword><searchword>UDH:TvAR/10290</searchword></searchwords><attachments><attachment><name>TvAR2012_12_01_Geheim.pdf</name><extention>pdf</extention><url>https://denhollander.info/download/8847/ci</url></attachment></attachments><inleiding>Het Nederlandse omgevingsrecht verkeert in een soort van existentialistische crisis.&#13;
</inleiding><content>Een rechtsgebied dat voor de dagelijkse rechts- en bestuurspraktijk van zo groot belang is - wat alleen al blijkt uit het substantiële aantal omgevingsrechtelijke geschillen dat aan de sec­toren bestuursrecht van de rechtbanken en in enige aanleg aan de Afdeling bestuursrecht­spraak van de Raad van State wordt voorgelegd, en dat betreft uiteraard maar een klein deel van alle rechtshandelingen die in de praktijk van het omgevingsrecht worden verricht – zou ook zo praktisch mogelijk moeten zijn ingericht. En dat is al lang, laten we zeggen een jaar of vijftien, niet meer het geval. Het omgevingsrecht lijdt aan een ernstige vorm van fragmen­tatie, want is uiteengevallen in een groot aantal deelgebieden als het ruimtelijke-ordenings­recht, milieurecht, waterrecht, natuurbeschermingsrecht en nog meer, en ook aan een ver­gaande mate van detaillering zowel materieelrechtelijk als (vooral) in procedureel opzicht. Zonder in hoge mate gespecialiseerde juridische kennis kan men zijn weg in het omgevings­rechtelijke woud niet meer vinden.&#13;
Dat dit proces moet worden gekeerd en zelfs zoveel mogelijk moet worden teruggedrongen, is een inmiddels breed gedragen opinie. Dat er daarom een Omgevingswet moet komen die de verschillende delen van het rechtsgebied werkelijk integreert en vooral systematiseert, in plaats van alleen procedureel coördineert zoals de Wet algemene bepalingen omgevingsrecht (Wabo) in 2010 in wezen heeft gedaan, daarover is (nagenoeg) iedereen het eens.&#13;
Er circuleert, in beperkte kring, inmiddels een ambtelijk voorontwerp van die nieuwe Omge­vingswet, dat weliswaar nog niet af is, maar al wel een goed beeld geeft waar men heen wil. Een groot aantal wetten, waaronder de Wet ruimtelijke ordening (zelf), de Ontgrondingen­wet, de Tracéwet en vele andere dus, zal verdwijnen en wordt opgenomen in die ene Omge­vingswet. Op zich valt dat toe te juichen, tenminste wanneer men er in zal slagen om al de qua aard en doel verschillende besluit-figuren en plannen uit die diverse wetten onder geza­menlijke noemers te brengen, zonder daarmee de noodzakelijke verschillen in rechtsgevol­gen om zeep te helpen. Verder kan worden gemeld dat vooral de materieelrechtelijke integra­tie, van de toepasselijke rechtsnormen dus, het kernprobleem bij de integratie van wetgeving in de nieuwe Omgevingswet vormt.&#13;
Betrekkelijk algemeen allemaal, maar voor de rest mag ik niks over dat voorontwerp van de Omgevingswet, dat naast mijn toetsenbord ligt, zeggen want dat is GEHEIM. Dat een wetge­vingsproduct in wording geheim is, is wonderlijk. In een land waar het principe van de ‘trans­parantie’ - een vreselijk neologisme - lijkt te zegevieren, blijkt er veel geheim te moeten blij­ven. Dat vind ik een heel slechte zaak, zeker waar het nieuw beoogde wetgeving betreft. Ik snap natuurlijk best dat het vervelend voor koks is als ongenodigden, en dan vooral onge­wenste types, in de keuken de deksels van de pannen halen terwijl er gekookt wordt. Maar het gaat hier wel om een bij uitstek publieke zaak, wetgeving (in wording) namelijk. Als men commentaar, van per saldo waarschijnlijk een betrekkelijk kleine groep mensen dat heel zin­vol en verrijkend kan zijn, rücksichtlos buiten wil sluiten is toch sprake van een vorm van wetgevingsautisme. In dezelfde orde van grootte ligt, wat mij betreft, het vreemde gebruik dat de adviezen van de Raad van State aan de regering over de eerste versie van een wets­voorstel in eerste instantie geheim zijn en blijven, totdat zij tezamen met het standpunt van de regering over dat Raad van State-advies aan de Tweede Kamer worden gezonden, wanneer het definitieve wetsvoorstel aan de Kamer wordt voorgelegd. Welk doel dient deze geheim­houding, in wiens belang is zij eigenlijk? ‘Transparant’ is het allemaal in elk geval niet.&#13;
</content><legacyfootnotes/><footnotes><footnote/></footnotes><auteurs>mr. A.A.J.de Gier&#13;
</auteurs><published>2012-12-01 00:00:00</published><modified>2012-12-01 00:00:00</modified><editiondate>2012-12-01</editiondate><htmlpath>https://denhollander.info/artikel/10290</htmlpath></article>
</articles></edition>