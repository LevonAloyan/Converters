<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2003</searchword><id>4448</id><udhid>UDH:TvAR/4448</udhid><titel>Multifunctionele landbouw als agrarischrechtelijk probleem in België, Duitsland en Nederland</titel><searchwords><searchword>TvAR 3/2003</searchword><searchword>UDH:TvAR/4448</searchword></searchwords><attachments><attachment><name>2003_nr 3_Artikel_Mertens.pdf</name><extention>pdf</extention><url>https://denhollander.info/download/4393/ci</url></attachment></attachments><inleiding>&#13;
Inleiding&#13;
&#13;
Op 8 en 9 november 2002 verzamelden zich in Haus Riswick te Kleef een groep juristen en deskundigen ter bespreking van de juridische problemen van de multifunctionele landbouw in voormelde landen. De bijeenkomst was georganiseerd door de Duitse Vereniging voor Agrarisch- en Milieu Recht. Dr. W. Barran, advocaat te Burkersdorf, was voorzitter. Er waren 2 Belgen, 6 Duitsers en 14 Nederlanders aanwezig. Er werd alleen Duits gesproken. Het werd, zoals vanouds bij dit Dreiländeragrarrechtseminar, weer een leerzaam en gezellig colloquium.&#13;
Hierna worden de inleidingen per land, met de voor het betreffende land specifieke punten uit de discussie, verslagen. Daarna volgt, voorzover nog nodig, de algemene discussie over de Eu-regelgeving en de diverse pachtproblemen bij natuurbeheer.&#13;
</inleiding><content>I.	Duitsland&#13;
&#13;
Namens gastland Duitsland spreekt dr. P. Käb, wetenschappelijk medewerker aan het Instituut voor Agrarisch recht van de Universiteit van Passau, die werkt aan een dissertatie over multifunctionele landbouw. Agrarischrechtelijke problemen zitten steeds in het spanningsveld tussen politieke ontwikkeling en juridische uitleg van regels.&#13;
&#13;
1.	Het begrip multifunctionaliteit&#13;
&#13;
In 1958 werd te Stresa het agrarische familiebedrijf tot voorbeeld van de agrarische politiek verklaard; het was optimaal flexibel, was trouw aan de grond en hield oude mensen binnen het familieverband. Economisch bleef het familiebedrijf sinds 1950 echter achter en men probeerde dus de markt te beïnvloeden met als gevolg overproductie. Structuurpolitiek bleef achterwege totdat in 1975 de eerste structurele maatregel werd genomen in de vorm van de Bergboerenregeling.&#13;
	Op de Milieuconferentie van de VN in Rio de Janeiro in 1992 werd Agenda 21 aangenomen met daarin voor het eerst aandacht voor de multifunctionele landbouw.&#13;
	In Duitsland kreeg men inmiddels meer aandacht voor de ruimtelijke ordening dan voor de sociaal-economische aspecten van het landbouwbedrijf, en landbouw werd van belang voor de economie van het platteland.&#13;
	Het begrip multifunctionele landbouw kreeg op Agenda 2000 bredere aandacht; men ging de externe effecten van de landbouw rechtstreeks honoreren. Naast de Europese agrarische marktpolitiek werd de ontwikkeling van de ruimtelijke ordening op het platteland de tweede hoeksteen van de Europese handelspolitiek.&#13;
&#13;
1.1.	Drie functies&#13;
&#13;
Käb onderscheidt drie functies in de multifunctionele landbouw: de economische, de ecologische en de sociale functie.&#13;
	De economische functie kom je tegen in oorspronkelijke productie, veredeling en diversificatie. In diversificatie is dan weer te onderscheiden:&#13;
–	horizontaal, zoals ecologische productie, champignons, medicinale planten en kerstdennen;&#13;
–	verticaal, zoals directe bewerking en vermarkting van de eigen producten; en&#13;
–	lateraal, zoals vakantie op de boerderij, golf, paardrijden, energieopwekking, ouderenzorg, werk voor de gemeenschap, natuurbescherming, functiewijziging van gebouwen, jacht en visserij en verwerking van biologisch afval.&#13;
	Voorbeelden van de ecologische functie zijn ruimte geven voor dieren en planten en onderhoud van het cultuurlandschap.&#13;
	Voorbeelden van de sociale functie zijn onderhoud van de landelijke ruimte als infrastructuur en ten behoeve van recreatie.&#13;
	Deze functies bestonden vroeger natuurlijk ook al maar ze vormen een goed tegenwicht tegen de uit de Uruguay-ronde komende druk op de politiek om de landbouwprijzen te verlagen. In die ronde werd immers door het GATT besloten de toetreding tot de markt gemakkelijker te maken en zowel de interne steun als de exportsteun aan de landbouw, af te bouwen. Er werden echter twee uitzonderingen voor die steun overeengekomen:&#13;
1.	steun die productie beperkt maar wel terug te draaien is, de zogenaamde ‘blue box’, zoals betaling voor rundvlees of de teelt van bepaalde akkerplanten; en&#13;
2.	kleinschalige steun, de zogenaamde ‘green box’ , zoals bijvoorbeeld steun aan programma’s voor investering, ecologie of braakleggen.&#13;
Deze uitzonderingen worden in de EU veel gebruikt om flankerende maatregelen toe te staan.&#13;
&#13;
2.	Werken met de grond of op de grond?&#13;
&#13;
Problemen ontstaan zo gauw de politiek landbouw anders uitlegt dan de wet beschrijft.&#13;
	In het Duitse recht kent men alleen al van het begrip landbouw 40 definities. Het algemene begrip landbouw zou gedefinieerd kunnen worden als volgt: “een op winst gerichte oerproduktie, die tot doel heeft de bodem te gebruiken om er voedingsstoffen, planten en dieren uit te winnen”.&#13;
	De politiek heeft geen probleem als er niet voor landbouwproductie maar voor de neveneffecten daarvan wordt betaald, maar de agrarische jurist heeft dat wel omdat het begrip landbouw in het nationale recht of het Europese recht niet zo ruim kan worden uitgelegd. Gewasbescherming is bijvoorbeeld geen landbouw. Daarbij moet wel worden aangetekend dat het de vraag is wie de definitie van landbouw vaststelt, de politici, de juristen, de economen of de landbouw.&#13;
	Käb vindt dat men terug moet naar de oorspronkelijke definitie van landbouw zoals hiervoor beschreven. Het moge duidelijk zijn dat zowel een intensieve als een extensieve landbouw naast elkaar moeten kunnen bestaan en dat de WTO stimulering van een groene of blauwe box aan de Europese Commissie nooit kan verbieden, maar dat anderzijds het verdrag van Rio 1992 verbiedt om subsidies te geven.&#13;
&#13;
2.1.	Bouwen in het buitengebied&#13;
&#13;
De bestemming van het buitengebied eist vergunning voor het herinrichten of ander gebruik van een boerderij, hetgeen de nodige problemen oplevert. In principe mag in het buitengebied niet gebouwd worden, tenzij het om een bedrijf voor land- of bosbouw gaat, welk begrip echter niet wordt gedefinieerd.&#13;
	De rechter legt het begrip land- of bosbouw eng uit en let vooral op de onmiddellijke benutting van de bodem, zo valt champignonteelt, en het kweken van chinchilla, hert of zeboe er wel onder, maar niet de verkoop van landbouwproducten, loonbedrijf, dierenartspraktijk, veehandel of het kweken van papegaaien. Vervolgens is de jurisprudentie nog verder verengd tot het criterium dat de bodem planmatig voor eigen verantwoordelijkheid moet worden gebruikt.&#13;
	Later werd voormeld begrip weer uitgebreid met stierenhouderij met eigen voederwinning en met de beroepen van imker en binnenvisser. Voor de akkerbouw kon zaadwinning, hop- en tabaksverbouw er mee door en voor de veehouderij was het bedrijfsmatig houden van yaks ook toegestaan.&#13;
	De rechter let bij een nevenberoeper op het percentage inkomen uit de landbouw en op het gebruik van het aantal hectares. Voor de hoogste rechter is het bedrijfsmatig houden van dieren steeds toegestaan als het maar met eigen voederwinning gebeurt, waarvoor 51% voldoende is; sinds die uitspraak valt het massaal houden van varkens of kippen in de bestemmingsplanregels buiten het begrip landbouw!&#13;
&#13;
2.2	Verbreding begrip landbouw&#13;
&#13;
In 1985 kwam er een uitspraak over een rijhal waarbij het begrip landbouw losser kwam te staan van benutting van de bodem. In die uitspraak werd geoordeeld dat in de paardenfokkerij ook begrepen kan zijn de rij- en bewegingshal en de buitenbak, maar niet een trainingshal voor renpaarden. Landbouw kan sindsdien ook productie of veredeling los van de grond betreffen; in de jurisprudentie wordt rekening gehouden met de gehele keten van ruw product totdat het op de markt komt. Ook mag landbouw eigen productverwerking bevatten zoals het maken van schnaps, wijn of mosterd.&#13;
&#13;
2.3	Meegesleept voorrecht&#13;
&#13;
De jurisprudentie kent het begrip mitgezogenen Privilegierung, dat wil zeggen dat een activiteit op zich geen landbouw kan zijn maar wel kan worden uitgeoefend binnen het landbouwbedrijf en dan toch in het buitengebied is toegestaan.&#13;
	De activiteit moet wel weer te maken hebben met vruchttrekking uit de bodem. Als de activiteit ook zonder boerenbedrijf mogelijk is dan is deze niet toegestaan. Voorbeelden van dit privilege zijn de bouw van een groentenwinkel voor verkoop van eigen producten, een bedrijfshal voor onderhoud van landschap bij een tuinderij, een trainingshal voor renpaarden of het verhuren van kamers op de boerderij. Verboden werd echter de bouw van een restaurant bij een wijnbouwerij en het bouwen van twee vakantiehuizen bij een boerderij.&#13;
	Dikwijls lijkt de rechter niet op de hoogte van de moderne landbouw en geeft de indruk 10 jaar achter te lopen.&#13;
&#13;
3.	Aanpassing van het begrip landbouw&#13;
&#13;
Dit zal in allerlei wetgeving stapsgewijze moeten gebeuren. Het moet iets gaan worden als ondernemen op het platteland, maar gebruik van de bodem moet een element blijven.&#13;
	Ook kan het van de andere kant worden benaderd en dan wordt landbouw in het cultuurlandschap alleen nog maar toegestaan als een activiteit die gelieerd moet zijn aan een bepaalde gebruikte oppervlakte grond. Ook dan blijft het begrip landbouw nog steeds een probleem; de wetgeving blijft op allerlei plaatsen geregeld en de jurisprudentie zal aan oude uitspraken vasthouden.&#13;
	Käb heeft het dan nog niet eens over begrippen uit het milieurecht, natuurbeschermingsrecht of belastingrecht. &#13;
&#13;
4.	Discussie&#13;
&#13;
De gemeente kan een gebied aanwijzen voor de intensieve veehouderij, maar dat is dan juridisch geen bestemming van het buitengebied maar van industrieterrein.&#13;
&#13;
Vroeger stond pacht in het BGB, maar sinds 1986 is er een aparte Pachtwet. Verandering van gebruik van pachtobject, bijvoorbeeld weiland in akkerland of rundvee in varkens, is toegestaan als het maar binnen de pachtperiode gebeurt. Wil de pachter verbouwen dan moet hij dat in het contract regelen.&#13;
	In Oost-Duitsland is 90% van het areaal verpacht, de grondprijs is 40 eurocent per centiare. Er zijn activiteiten als biogas, windmolens, gastronomie en verkoop van producten door de boer op de markt. De oude coöperaties(lpg) produceren nu met 10% van het oude aantal werknemers dezelfde hoeveelheid als vroeger. De oude coöperaties waren vroeger eigenlijk kleine dorpen, waarin het gehele leven zich afspeelde; dit is nu nog wel een beetje zo, immers via dochter-vennootschappen worden nog steeds nevenactiviteiten bedreven, zoals toerisme, loonwerk, garagebedrijf, aannemerij, elektricien en winkels.&#13;
&#13;
In Duitsland is de landbouw al voor de helft multifunctioneel; de politiek stimuleert het en de rechter frusteert het; multifunctionele landbouw is een economisch begrip en geen juridisch begrip.&#13;
&#13;
II.	België&#13;
&#13;
1.	Mr. L. Joly&#13;
&#13;
Als eerste spreekt mr. L. Joly, die werkzaam is bij de Boerenbond te Leuven.&#13;
	Er bestaan verschillende begrippen multifunctionele landbouw, zoals die van A. Burrel van de Wageningse Universiteit die benadrukt dat dit soort landbouw een andere productie voortbrengt dan de traditionele voedselproductie en sterker zal opkomen als prijzen van gewone producten niet meer gesteund worden. A. Burrel zegt ook dat volgens de EU deze landbouw bijdraagt aan milieubescherming op het platteland, bestrijding van armoede, voedselveiligheid en dierenwelzijn. Sommige landen menen dat dit soort landbouw ook bijdraagt aan behoud van het landschap, bodembescherming, watercontrole en biodiversiviteit.&#13;
	Er zijn landen die hun traditionele landbouw ondanks de multifunctionele landbouw niet willen verminderen. Joly meent dat er meer aandacht aan de groene structuur besteed moet worden zonder dat deze een hemel voor protectionistische maatregelen wordt. De WTO vraagt zich af of het niet beter zou zijn samen te werken aan nieuwe productiewijzen dan zich slechts te binden om anderen buiten de (handels)deur te houden.&#13;
&#13;
Volgens Joly was de eerste fase van multifunctionele landbouw een uitvinding van de EU-lidstaten om protectionisme internationaal aanvaardbaar te maken. In de huidige tweede fase wordt het gebruikt om in de eigen maatschappij een goed imago voor de landbouw op te bouwen.&#13;
	In het zeer dichtbewoonde Vlaanderen (500 inwoners per km2) wordt de burger qua ruimtelijke ordening overspoeld met regelgeving. Er komen nieuwe ruimtelijke plannen voor het hele Vlaamse Gewest en er wordt daarbij 50.000 hectare, zonder schadevergoeding wegens waardevermindering, vóór 2007 aan de landbouw onttrokken voor andere bestemmingen als natuur, bos, recreatie en industrie.&#13;
	Ook de EU-Nitraatrichtlijn werpt haar schaduw vooruit; er is een groot mestprobleem en de helft van Vlaanderen is ook nog eens waterbeschermingsgebied geworden. 50.000 Hectare land valt onder de Habitatrichtlijn en de exploitatievrijheid van land- en tuinbouw kan er beperkt worden. Tot op heden was water een zaak van polders en wateringen, waarin de landbouw belangrijke macht had; dit zal met invoering van de EU-Waterrichtlijn ten nadele van de landbouw veranderen.&#13;
&#13;
Er is wetgeving die aandacht besteedt aan de multifunctionele landbouw. Krachtens ruimtelijke ordening mogen boeren in het buitengebied boerderijen met daarbij enige kamers voor recreatie op de boerderij bouwen. Verandering van bestemming van gebouwen van agrarisch naar wonen is alleen toegestaan als er daarna nog agrarische activiteiten zullen plaatsvinden. Andere wijzigingen van bestemming zijn niet toegelaten. Zônevreemde agrarische gebouwen mogen wel blijven staan.&#13;
	Schadevergoeding wegens planschade wordt aan agrarische bedrijven niet gegeven. De multifunctionele landbouw levert maximale verplichtingen en minimale vergoedingen op. Het is wel mogelijk contracten te sluiten, zoals voor natuurzorg en -ontwikkeling, inrichting van natuur en voor het minder bemesten in waterbeschermingsgebied, in ecologisch waardevol gebied en in natuurgebied, maar dan slechts enkel voor verdergaande stappen voor het milieu; want het principe de vervuiler betaalt geldt, en volgens de Europese Commissie mag geen steun verleend worden om wetgeving zoals bijvoorbeeld op basis van de Nitraatrichtlijn na te leven.&#13;
	Ook kan men geld verdienen met verzorging van het landschap of beschermde duingebieden. Inkomensverliezen door het niet meer mogen gebruiken van bestrijdingsmiddelen of het ondervinden van wildschade kunnen volgens het Natuurdecreet gecompenseerd worden. Eigenaars van gronden welke niet voor een of ander doel als voormeld gecontracteerd zijn, kunnen eventueel vermogensverlies wegens landschapsbescherming claimen.&#13;
	Joly eindigt met zich af te vragen of eerst een kwart van de Vlaamse boeren moet stoppen en een kwart naar Oost-Europa moet uitwijken voordat er 10% van de overgebleven bedrijven nog iets kan verdienen aan de multifunctionele landbouw.&#13;
&#13;
2.	Prof. dr. R. Gotzen&#13;
&#13;
Als tweede spreekt prof. dr. R. Gotzen, hoogleraar aan de Leuvense Universiteit en werkzaam bij de Boerenbond te Leuven.&#13;
	In België is 66% van het landbouwareaal verpacht. De vraag is of alle nieuwe activiteiten van pachters ook zonder toestemming van verpachters mogelijk zijn. Van belang daarvoor zijn enige artikelen in de Pachtwet. Artikel 1 geeft de volgende definitie van een landbouwbedrijf: “de bedrijfsmatige exploitatie van onroerende goederen met het oog op het voortbrengen van landbouwproducten die in hoofdzaak bestemd zijn voor de verkoop”. Zolang het hoofdberoep van de pachter landbouwer blijft, is er geen probleem met de Pachtwet, maar wordt het hoofdinkomen niet meer verworven uit de landbouw dan is er ook geen sprake meer van pacht. In de praktijk blijkt bij twijfel meestal wel sprake van pacht te zijn.&#13;
	Artikel 29 van de Pachtwet luidt in verkorte versie: “Indien de pachter van een landeigendom(…) het gepachte voor een ander doel aanwendt dan waartoe het bestemd was, of, in het algemeen, indien hij de bepalingen van de pachtovereenkomst niet nakomt, en daardoor schade ontstaat voor de verpachter, kan deze, naar gelang van de omstandigheden, de pachtovereenkomst doen ontbinden”. De pachter, die zonder schriftelijke toestemming van zijn verpachter het gebruik van de hoeve of het land essentieel wijzigt, loopt dus kans zijn pacht wegens wanprestatie te verliezen. Ook kan die pachter dan zijn wettelijk voorkeursrecht tot koop van het gepachte, zoals verwoord in artikel 52 lid 1 van de Pachtwet, verliezen; dit zal echter alleen gebeuren als er materieel geen pacht meer bestaat; alsdan is het nog mogelijk een voorkeursrecht tot koop te contracteren. Of het in dergelijke gevallen tot ontbinding van het pachtcontract kan komen is maar de vraag; er bestaat immers geen controle op het pachtverkeer en partijen zijn vrij te contracteren wat ze willen. Zij kunnen bijvoorbeeld ook een voorkeursrecht van koop in een huurcontract overeenkomen.&#13;
&#13;
III.	Nederland&#13;
&#13;
Voor ons land sprak prof.mr.P.A.Stein, emeritus-hoogleraar te Amsterdam&#13;
&#13;
1.	Het agrarisch inkomen staat onder steeds meer druk&#13;
&#13;
Na de oorlog was de Nederlandse regering er nog van overtuigd dat we voor voldoende eigen voedselproductie moesten zorgen en dus prijzen moesten ondersteunen; nu gaat het om de wereldmarkt, en het is begrijpelijk dat de boeren om inkomen te verkrijgen nu andere wegen zoeken. Het traditionele boerenbedrijf hield zich bezig met akkerbouw, het houden van dieren en tuinbouw, maar de laatste jaren wordt er steeds meer, al naar gelang de bodemgesteldheid van de streek, gespecialiseerd; vooral bloemen doen het goed in Nederland.&#13;
	De boer wordt heen en weer geslingerd tussen het voorkomen van te zware milieubelasting en het aloude bewaken van de natuur. Vanzelf zijn de boeren naar alternatieve inkomens gaan zoeken, zoals uit verkoop van producten aan huis en kamperen bij de boer; de boer werpt zich nu ook op als hoeder van het cultuurlandschap. Er volgen zeker nog meer ontwikkelingen, zoals de zorgboerderij en het opwekken ven energie. Stein behandelt drie problemen:&#13;
&#13;
2.	Rechtstreekse verkoop aan de consument&#13;
&#13;
Wil de boer zijn eigen producten rechtstreeks van de boerderij aan de consument verkopen, dan zal hij een winkeltje nodig hebben, voor de bouw waarvan hij een vergunning moet hebben. Hij krijgt die alleen als het bestemmingsplan buitengebied, vastgesteld door de gemeenteraad (art. 37 WRO) dat toestaat. Meestal is uitbreiding van de boerderij slechts toegestaan als het om een geringe aanbouw gaat en er slechts producten van het eigen bedrijf worden verkocht. Verkoop van vlees van eigen vee, dat elders geslacht wordt, is soms al niet toegestaan.&#13;
	Oplossing is dus dikwijls verkoop in het seizoen vanaf een overdekt stalletje met een tafel aan de weg.&#13;
&#13;
3.	Kamperen op de boerderij&#13;
&#13;
Het logeren op de boerderij is nog weinig van de grond gekomen, het is immers de vraag of de boer zijn investeringen wel kan terugverdienen. Kamperen op de boerderij loopt wel goed. Men moet voor het inrichten van een kampeerterrein een vergunning van de gemeente hebben , en dan mogen er, in verband met de voorschriften voor wassen en toiletten, nog maar hoogstens 10 tenten of caravans staan. &#13;
&#13;
4.	De boer als behoeder der natuur &#13;
&#13;
De Europese Commissie bepaalde in het voorjaar van 2002 dat de subsidies voor natuurbehoud met 20% omlaag moesten, omdat de Nederlandse staat de boeren niet zou betalen voor ecologische dienstverlening maar voor productieverlies.&#13;
	Ingevolge artikel 2 van de Subsidieregeling agrarisch natuurbeheer  kan degene die natuurvriendelijk produceert en behoud van landschap en bos bevordert, financieel gesteund worden; het geld gaat naar de beheerder, dat is de eigenaar, en bij verpachte grond naar de pachter, welke laatste in het algemeen toestemming van zijn verpachter voor de aanvraag nodig heeft. Gaat de pachtsom vanwege het natuurbehoud omlaag dan moeten partijen bij het pachtcontract de subsidie delen, hetgeen niet altijd eenvoudig is .&#13;
	De Regeling kent verschillende pakketten, die nauw omschreven zijn. In het pakket agrarisch natuurbeheer wordt bevorderd dat de natuur zoveel mogelijk behouden blijft; bijvoorbeeld geen chemische onkruidbestrijding, afwisselende gewassen inzaaien of later maaien in verband met het broeden van weidevogels.&#13;
	Er is een pakket gericht op behoud van het landschap. Dit regelt subsidies in probleemgebieden voor behoud van natuurlijke handicaps.&#13;
	Er is ook een landschapssubsidie die erop gericht is landschappelijke elementen in bepaalde gebieden te behouden, zoals bepaalde boomsoorten, maasheggen of holle wegen. Degene die subsidie ontvangt moet aan allerlei verplichtingen voldoen, zoals de doelstelling halen, het reliëf van het land in stand laten, de waterloop in stand laten, bij voorgenomen verkoop moet hij het ministerie van LNV in kennis stellen en hij moet zich aan allerlei wetgeving betreffende de juiste landbouwmethoden, op straffe van inhouding van de subsidie, houden.&#13;
	Inrichtingssubsidie voor natuurbeheer wordt gegeven voor inrichting van dergelijke gebieden.&#13;
	De Grondkamer toetst overeenkomstig artikel 5 van de Pachtwet contractuele bepalingen betreffende natuurbeheer en pachtprijs.&#13;
&#13;
Landschapsbehoud is geen hoofddoel voor een boer maar het zou dwaasheid zijn om er niet van te profiteren.&#13;
&#13;
IV.	Algemene discussie&#13;
&#13;
Tot nu toe is het gelukt in de WTO geaccepteerd te houden dat de EU multifunctionele landbouw subsidieert; dit houdt eens op. De verwachting is dat de EU het begrip zal verengen tot landschap, natuur en milieu; het belastingrecht in Duitsland maakt al verschil in landbouw of nevenberoep.&#13;
	Misschien moet je bij uitleg van het begrip landbouw ook letten op het doel van de wetgeving, gaat het om milieu, ruimtelijke ordening, landbouw of belastingen. In Nederland is een boer voor de inkomstenbelasting gelijk aan elke andere ondernemer. Economen interesseert subsidies niets, het gaat hen alleen om marktwerking zonder subsidies.&#13;
&#13;
De EU zal het begrip landbouw niet definiëren omdat de definitie toch nooit acceptabel is voor elke lidstaat. De Eu bedrijft al structuurpolitiek sinds 1975, toen in Beieren de eerste bergboerenregeling werd ingevoerd. Het blijkt dat nu van de EU-subsidies aan het platteland 80% ten goede van de boeren komt en 20% van de ruimtelijke ontwikkeling.&#13;
	Käb benadert de problemen vanuit de Europese overheid en Stein vanuit de boer. Volgens Stein kijkt de EU teveel naar het sociale aspect en het in stand blijven van het familiebedrijf, en te weinig naar de Urproduktion, dat is de geheel eigen productie van levensmiddelen. Stein vindt dat een boer vanwege zijn nevenactiviteiten geen steun behoeft.&#13;
	Käb meent dat de gerichtheid van de EU op productie heeft geresulteerd in overproductie, dus nu moet steun wel meer sociaal gericht worden en is een honorering van landschapsbeheer best passend.&#13;
&#13;
In Duitsland kent men geen onteigening voor natuurdoeleinden maar wel het opleggen van beperkende maatregelen tegen schadevergoeding.&#13;
&#13;
In 1956 bepleitte de Eu al dat boerenland in boerenhand zou behoren (Eigentumstrauung) omdat dat beter zou zijn voor de productie dan pacht. In Nederland beschermt de Pachtwet de landbouwstructuur en de continuïteit van het bedrijf. In Duitsland vreest men bij pacht het fenomeen van rijke vader, arme zoon, dat wil zeggen de uitputting van grond door de pachter.&#13;
&#13;
Volgens de EU-regelgeving wordt aan boeren bij natuurbeheer slechts het productieverlies vergoed dat onder de productie bij een goede landbouwkundige praktijk blijft, vermeerderd met maximaal 20% van de extra kosten; dit geldt ook voor de lidstaten die zelf subsidies geven voor ontwikkeling van het platteland. Er wordt dus geen inkomenssteun gegeven maar slechts in schade door gemiste opbrengst bij ecologische productie tegemoet gekomen.&#13;
	Volgens de EU-regelgeving mag er geen subsidie betaald worden aan een natuurvereniging, maar moet het rechtsreeks aan de boer. Dit geeft problemen met het ganzenpakket in Nederland; immers omdat ganzenbeheer door één boer geen zin heeft moet het wel via een groep boeren in een vereniging waaraan de minister van LNV dan ook wel geld wil geven, maar dat mag dan weer niet.&#13;
&#13;
Subsidie voor multifunctionele landbouw is door de EU niet bedoeld om boeren inkomen te verschaffen, maar voor de burger om te kunnen recreëren op het platteland.&#13;
&#13;
</content><legacyfootnotes>* Mr. L.P.J. Mertens is jurist bij de Zuidelijke Land- en TuinbouwOrganisatie (ZLTO) te Tilburg.&#13;
1. Sommigen bepleiten aangaande productiebeperkingen het begrip ‘gele box’ om zo het begrip ‘groene&#13;
box’ voor te behouden aan bescherming van milieudoeleinden.&#13;
2. Wet op de Openluchtrecreatie, Stb. 1994, 300.&#13;
3. Zie Stcrt. 2001, 249.&#13;
4. Zie P.A. de Hoog, Agrarisch recht 2002, p. 501.&#13;
</legacyfootnotes><footnotes><footnote/></footnotes><auteurs>mr. L.P.J. Mertens</auteurs><published>2003-03-01 00:00:00</published><modified>2003-03-01 00:00:00</modified><editiondate>2003-03-01</editiondate><htmlpath>https://denhollander.info/artikel/4448</htmlpath></article>
</articles></edition>