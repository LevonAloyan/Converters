<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2014</searchword><id>10979</id><udhid>UDH:TvAR/10979</udhid><titel>Rechtspraak 5752. (Hartigh/Van der Wel) (TvAR 2014/5752)</titel><searchwords><searchword>TvAR 2/2014</searchword><searchword>TvAR 2014/5752</searchword><searchword>UDH:TvAR/10979</searchword></searchwords><attachments><attachment><name>TvAR2014_02_07_5752.pdf</name><extention>pdf</extention><url>https://denhollander.info/download/9396/ci</url></attachment></attachments><inleiding>Vergoeding draagt karakter van een schadevergoeding en kan niet worden gekwalificeerd als een tegenprestatie in de zin van art. 7:311 BW. Geen sprake van een pachtovereenkomst.</inleiding><content>H&#13;
et geding in eerste aanleg&#13;
De grondkamer Zuidwest heeft bij haar beschikking van 5 april 2013, waarvan afschrift aan partijen is verzonden op 26 april 2013, niet-ontvankelijk verklaard het op 14 januari 2013 bij haar ingekomen verzoek van appellanten om de pachtprijs te herzien voor het gebruik door hen van het perceel land van geïntimeerden, blijkens de stukken in eerste aanleg kadastraal bekend gemeente Zuid-Beijerland, sectie K, nr. 110, groot 16.47.70 ha.&#13;
Voormelde beschikking is in fotokopie aan deze beschikking gehecht. Daarnaar wordt verwezen voor de procesgang in eerste aanleg en de bij de beschikking gegeven motivering.&#13;
H&#13;
et geding in hoger beroep&#13;
Appellanten zijn bij een op 23 mei 2013 per faxbericht en op 24 mei 2013 per post ter griffie ingekomen, en bij een op 28 mei 2013 per faxbericht en op 29 mei 2013 per post ter griffie ingekomen brief aangevuld beroepschrift in beroep gekomen van voormelde beschikking, met verzoek om (naar de Centrale Grondkamer begrijpt:), indien de Centrale Grondkamer met hen van oordeel is dat sprake is van een pachtovereenkomst tussen partijen, stukken te mogen aanleveren voor een beoordeling in hoger beroep van de tussen partijen geldende pachtprijs.&#13;
Geïntimeerden hebben hiertegen verweer gevoerd bij een op 29 juli 2013 per faxbericht en op 31 juli 2013 per post ter griffie ingekomen verweerschrift, met verzoek de beschikking, waarvan beroep, te bevestigen met eventuele verbetering van de gronden waarop zij berust en appellanten te veroordelen in de kosten van het hoger beroep, waaronder een vergoeding voor juridische bijstand voor hen.&#13;
Appellanten hebben hierop nog gereageerd bij een op 1 augustus 2013 per faxbericht ter griffie ingekomen brief.&#13;
Geïntimeerden hebben hun zienswijze dienaangaande aan de Centrale Grondkamer kenbaar gemaakt bij een op 9 september 2013 per faxbericht en op 10 september 2013 per post ter griffie ingekomen brief.&#13;
Appellanten hebben hierop nog gereageerd bij een op 12 september 2013 ter griffie ingekomen faxbericht.&#13;
De grieven&#13;
Appellanten hebben (naar de Centrale Grondkamer begrijpt:) aangevoerd dat volgens hen sprake is van een pachtovereenkomst tussen partijen betreffende voormeld perceel land en dat zij de overeengekomen tegenprestatie willen laten toetsen.&#13;
Beoordeling van het geschil in hoger beroep&#13;
met betrekking tot de ontvankelijkheid van het beroep&#13;
1. In de onderhavige procedure staat centraal de vraag of tussen partijen met betrekking tot het perceel land, kadastraal bekend gemeente Zuid-Beijerland, sectie K, nr. 110, groot 16.47.70 ha, een pachtovereenkomst bestaat en zo ja, om op verzoek van appellanten te onderzoeken of de door partijen overeengekomen tegenprestatie niet hoger is dan de hoogst toelaatbare pachtprijs in de desbetreffende pachtovereenkomst.&#13;
2. Met betrekking tot de eerstgenoemde vraag overweegt de Centrale Grondkamer dat de beoordeling van een geschil over het rechtskarakter van een overeenkomst de beantwoording van een rechtsvraag betreft, die bij uitsluiting is voorbehouden aan de bevoegde pachtrechter. De grondkamer, en in beroep de Centrale Grondkamer, zijn evenwel gehouden deze rechtsvraag bij wijze van voorvraag te beantwoorden indien dit voor de beoordeling van het aan hen voorgelegde geschil noodzakelijk is. Dienaangaande overweegt de Centrale Grondkamer dat appellanten met de onderhavige procedure kennelijk beoogd hebben een toetsing door de grondkamer, c.q. de Centrale Grondkamer, te bewerkstelligen van door partijen overeengekomen tegenprestatie aan de hoogst toelaatbare pachtprijs van het onderhavige perceel land. Hiervan kan slechts sprake zijn indien de tussen partijen bestaande overeenkomst is een pachtovereenkomst als bedoeld&#13;
in artikel 7:311 BW. Derhalve acht de Centrale Grondkamer&#13;
de beantwoording van voormelde rechtsvraag bij wijze&#13;
van voorvraag in de gegeven omstandigheden noodzakelijk.&#13;
Daartoe overweegt zij het navolgende.&#13;
3. Van de stukken in eerste aanleg maakt deel uit het arrest&#13;
van het gerechtshof te ’s-Gravenhage van 27 november&#13;
2012, nr. 200.085.915/01 betreffende de onderhavige partijen.&#13;
Hieruit blijkt dat geïntimeerden het perceel land in geschil&#13;
op 26 februari 2008 hebben verkocht aan Hessenborgh&#13;
B.V. Laatstgenoemde heeft dit perceel op 11 april 2008&#13;
doorverkocht aan appellanten, waarbij in de koopakte onder&#13;
meer is vastgelegd dat de levering zal plaatsvinden op 15 januari&#13;
2009 en dat het voormeld perceel op die datum teeltklaar&#13;
zal worden opgeleverd. Appellanten hebben vervolgens&#13;
het perceel op 1 november 2008 in gebruik genomen,&#13;
waarna zij teeltvoorbereidingen hebben getroffen met het&#13;
oog op de teelt van knolselderij ten behoeve waarvan zij één&#13;
miljoen planten in opkweek hadden staan. Vervolgens is de&#13;
datum van levering van genoemd perceel verschoven naar&#13;
1 maart 2009, en is Hessenborgh B.V. op 18 juli 2009 failliet&#13;
verklaard. Appellanten en geïntimeerden hebben over en&#13;
weer voorstellen gedaan om uit de ontstane impasse te komen.&#13;
Deze voorstellen zijn telkens door de wederpartij niet&#13;
geaccepteerd. Vervolgens hebben appellanten begin mei&#13;
2009 één miljoen knolselderijplanten geplant op genoemd&#13;
perceel, waarna zij het perceel zijn blijven bewerken. In de&#13;
tweede helft van november 2009 hebben zij de knolselderij&#13;
geoogst. Geïntimeerden hadden voor het oogsten geen toestemming&#13;
verleend. Inmiddels hadden geïntimeerden het onderhavige&#13;
perceel aan een derde geleverd. In het kader van&#13;
de vervolgens door de partijen in geschil gevoerde procedure&#13;
heeft het gerechtshof te ’s-Gravenhage in voormeld arrest&#13;
onder meer overwogen dat het hof met de rechtbank ervan&#13;
uit zal gaan dat appellanten het perceel wel al rechtmatig&#13;
hadden bewerkt ter voorbereiding op de teelt van knolselderij.&#13;
Het hof overweegt voorts dat tot het moment van de uitgestelde&#13;
levering van het perceel per 15 januari 2009 het&#13;
land mocht worden bewerkt en naar moet worden aangenomen&#13;
ook tot het later afgesproken leveringsmoment van 1&#13;
maart 2009, hetgeen ook geldt voor de onkruidbestrijding&#13;
en het schoonmaken van sloten in die periode. Het hof overweegt&#13;
vervolgens in voormeld arrest onder meer -voor zover&#13;
hier relevant-:&#13;
“…15. Anders dan Den Hartigh echter stelt, kan noch in de&#13;
beide overeenkomsten, noch in de feitelijke gang van zaken&#13;
of de stellingen van Den Hartigh een aanwijzing worden gevonden&#13;
dat Van der Wel aan Den Hartigh toestemming heeft&#13;
gegeven om daarná de knolselderij te planten, te telen en&#13;
te oogsten. Van stilzwijgende toestemming was geen sprake.&#13;
Den Hartigh wist blijkens zijn brief van 2 april 2009 (zie&#13;
rechtsoverweging 2.5) dat zijn juridische positie onduidelijk&#13;
was. Den Hartigh wist dat hij geen eigenaar was van het perceel.&#13;
De levering had immers op 1 maart 2009 niet plaatsgevonden.&#13;
Daarnaast wist hij dat, ondanks besprekingen, geen&#13;
oplossing was gevonden voor zijn probleem. Onder deze&#13;
omstandigheden had Den Hartigh, anders dan hij stelt in de&#13;
memorie van grieven bij de toelichting op grief IV, er niet&#13;
op mogen vertrouwen dat hij gerechtigd was tot het planten&#13;
van de knolselderij begin mei 2009. De rechtbank heeft&#13;
in dit verband op goede gronden overwogen dat Den Hartigh&#13;
bij zijn contractuele wederpartij (Hessenborgh) om&#13;
duidelijkheid had moeten vragen over zijn positie, zo niet&#13;
op het moment dat de levering werd uitgesteld tot 1 maart&#13;
2009, maar zeker toen op 1 maart 2009 geen levering volgde.&#13;
De stelling van Den Hartigh (memorie van grieven 50)&#13;
dat hij in mei/juni 2009 ook redelijkerwijs mocht verwachten&#13;
dat het perceel aan Hessenborgh zou worden geleverd,&#13;
waarna Hessenborgh het perceel aan hem zou leveren, mist&#13;
een deugdelijke grond en wordt verworpen. Weliswaar heeft&#13;
ook het hof oog voor de lastige situatie van Den Hartigh met&#13;
zijn miljoen knolselderijplantjes die de grond in moesten, en&#13;
weliswaar mocht van Van der Wel worden verwacht, zoals&#13;
de rechtbank ook heeft overwogen, dat hij met de belangen&#13;
van Den Hartigh méér rekening hield dan met de belangen&#13;
van een willekeurige derde, maar dit gaat niet zover dat het&#13;
zonder toestemming planten in de gegeven omstandigheden&#13;
rechtmatig wordt. Dit geldt des te meer voor het moment&#13;
van oogsten in de tweede helft van november 2009. Dit is&#13;
tegen de uitdrukkelijke zin van de eigenaar Van der Wel gebeurd.&#13;
16. Op het moment van oogsten van de knolselderij&#13;
in november 2009 was Van der Wel nog steeds eigenaar van&#13;
het perceel en dus ook van de zich daarin bevindende vruchten&#13;
(artikel 5:20 BW). Dit betekent dat Den Hartigh niet gerechtigd&#13;
was tot het oogsten van de knolselderij, nu toestemming&#13;
daartoe van Van der Wel ontbrak en van een andere&#13;
rechtsgrond geen sprake was. De primair gevorderde verklaring&#13;
voor recht, die gelijkluidend is aan die in eerste aanleg,&#13;
is dus niet voor toewijzing vatbaar. De beslissing van de&#13;
rechtbank op dit punt zal worden bekrachtigd. 17. Den Hartigh&#13;
heeft in dit hoger beroep uitvoerig uit de doeken gedaan&#13;
op welke wijze de onderhandelingen met Van der Wel in de&#13;
periode van teelt tot oogst zijn verlopen. Van der Wel heeft&#13;
deels een andere lezing van de gang van zaken. Nu dit alles&#13;
niet is uitgemond in een concrete vordering waarop het&#13;
hof moet beslissen, zal het hof volstaan met een enkele opmerking&#13;
hierover. Uit het vorenoverwogene vloeit voort dat&#13;
Van der Wel niet verplicht was om aan Den Hartigh het perceel&#13;
in eigendom over te dragen, zeker niet voor dezelfde&#13;
prijs als de prijs die hij met Hessenborgh was overeengekomen.&#13;
Evenmin was hij verplicht aan Den Hartigh een pachtrecht&#13;
(voor onbepaalde tijd) te verschaffen. Wél mocht in&#13;
de gegeven omstandigheden van Van der Wel gevergd worden&#13;
dat hij naar wegen zocht om Den Hartigh (tijdelijk) het&#13;
rechtmatig gebruik van het perceel te verschaffen, althans&#13;
om Den Hartigh binnen redelijke grenzen van zijn teelt te&#13;
laten profiteren. Naar het oordeel van het hof heeft Van der&#13;
Wel dit niet in onvoldoende mate gedaan. Het breekpunt&#13;
was echter (vrijwel) steeds het gegeven dat Den Hartigh&#13;
aanspraak maakte op eigendomsoverdracht (tegen de oude&#13;
prijs) ván dan wel een onbepaald pachtrecht óp het perceel,&#13;
hetgeen van Van der Wel niet kon worden gevergd. In zoverre&#13;
onderschrijft het hof rechtsoverweging 4.7 van het bestreden&#13;
tussenvonnis. …”&#13;
4. Mede gelet op voormelde overwegingen van het gerechtshof&#13;
te ’s-Gravenhage is de Centrale Grondkamer van oordeel&#13;
dat, indien de pachtrechter geroepen zou worden tot een&#13;
oordeel over het rechtskarakter van de onderhavige rechtsverhouding&#13;
tussen partijen, zij deze niet zou aanmerken als&#13;
een pachtovereenkomst als bedoeld in artikel 7:311 BW. De&#13;
door het gerechtshof te ’s-Gravenhage toegekende vergoeding&#13;
draagt immers het karakter van een schadevergoeding.&#13;
Mitsdien heeft de grondkamer het inleidend verzoek van appellanten&#13;
terecht niet-ontvankelijk verklaard.&#13;
5. Het hiervoor overwogene brengt mede dat het overigens&#13;
door partijen aangevoerde hier geen bespreking meer behoeft.&#13;
6. In een procedure als de onderhavige is geen plaats voor&#13;
een kostenveroordeling, zoals door geïntimeerden gevraagd.&#13;
Slotsom&#13;
De beschikking, waarvan beroep, moet worden bevestigd.&#13;
Beslissing&#13;
De Centrale Grondkamer, beschikkende in hoger beroep:&#13;
Bevestigt de beschikking, waarvan beroep.&#13;
Noot&#13;
Van der Wel had een perceel met een oppervlakte van bijna&#13;
16,5 ha verkocht aan Hessenborgh. Hessenborgh verkocht&#13;
het door aan Den Hartigh. Voordat de leveringen van&#13;
het perceel plaatsvonden, ging Hessenborgh op 18 juli 2009&#13;
failliet. Als gevolg hiervan is het perceel eigendom van Van&#13;
der Wel gebleven.&#13;
Op 1 november 2008 had Den Hartigh – in de kennelijke&#13;
veronderstelling dat de eigendom op zeker moment aan hem&#13;
zou toevallen – het perceel in gebruik genomen. Hij plantte&#13;
er in mei 2009 één miljoen knolselderij-planten. In de tweede&#13;
helft van november 2009 heeft hij de knolselderij geoogst,&#13;
terwijl Van der Wel daarvoor geen toestemming had&#13;
gegeven.&#13;
Het Gerechtshof ’s-Gravenhage had bij arrest van 27 november&#13;
2012 beslist dat Den Hartigh de grond tot 1 maart&#13;
2009 had mogen bewerken ter voorbereiding van de teelt&#13;
van knolselderij. Tot het nadien planten, telen en oogsten&#13;
van de knolselderij ontbrak echter elke bevoegdheid.&#13;
Uit de laatste volzin van rechtsoverweging 4 in de beschikking&#13;
van de Centrale Grondkamer blijkt, dat het hof Van der&#13;
Wel een door Den Hartigh te betalen vergoeding had toegekend.&#13;
Kennelijk vormde deze vergoeding aanleiding voor&#13;
Den Hartigh om eens een balletje bij de grondkamer en de&#13;
Centrale Grondkamer op te gooien; hij stelde zich op het&#13;
standpunt dat sprake was van een pachtovereenkomst met&#13;
Van der Wel als verpachter, en dat de vergoeding diende te&#13;
worden aangemerkt als een tussen partijen overeengekomen&#13;
tegenprestatie. De vraag luidde of deze tegenprestatie niet&#13;
hoger was dan de hoogst toelaatbare pachtprijs.&#13;
Conform vaste rechtspraak heeft de Centrale Grondkamer&#13;
overwogen dat zij – hoewel een dergelijke kwalificatie eigenlijk&#13;
is voorbehouden aan de pachtrechter – bij wijze van&#13;
voorvraag diende te beslissen of van een pachtovereenkomst&#13;
sprake was. Gelet op al hetgeen het Gerechtshof ’s-Gravenhage&#13;
had overwogen kwam de Centrale Grondkamer tot het&#13;
oordeel dat de pachtrechter de rechtsverhouding tussen Den&#13;
Hartigh en Van der Wel niet als pacht zou aanmerken. De&#13;
door het hof toegekende vergoeding droeg het karakter van&#13;
een schadevergoeding, en kon dus niet worden gekwalificeerd&#13;
als tegenprestatie in de zin van art. 7:311 BW.&#13;
Verwonderlijk is dat niet. Het mag zo zijn geweest dat Den&#13;
Hartigh er aanvankelijk op heeft mogen rekenen dat hijzelf&#13;
eigenaar van het perceel zou worden; dit betekent niet dat&#13;
het hem vrijstond om de grond in gebruik te nemen. In verband&#13;
hiermee was sprake van gebruik zonder recht of titel.&#13;
Door de knolselderij te planten en te gaan telen nam hij een&#13;
onverantwoord risico; Van der Wel was als eigenaar van de&#13;
grond immers tevens eigenaar van de zich daarin bevindende&#13;
vruchten (art. 5:20 BW).&#13;
Het hof heeft weliswaar nog overwogen dat Van der Wel er&#13;
te weinig aan had gedaan om Den Hartigh het rechtmatig&#13;
gebruik van het perceel (voor één seizoen?) te verschaffen,&#13;
althans om hem binnen redelijke grenzen van zijn teelt te laten&#13;
profiteren, maar daar heeft het hof kennelijk geen consequenties&#13;
aan verbonden. Voor de beslissing van de Centrale&#13;
Grondkamer was het onderwerp niet van belang.&#13;
G.M.F. Snijders</content><legacyfootnotes/><footnotes><footnote/></footnotes><auteurs>(mrs. W.L. Valk, Th.C.M. Willemse en F.J.P. Lock en de deskundige leden mr. ing. J.A. Jansens van Gellicum en ir. H.B.M. Duenk)</auteurs><published>2014-02-01 00:00:00</published><modified>2014-02-01 00:00:00</modified><editiondate>2014-02-01</editiondate><htmlpath>https://denhollander.info/artikel/10979</htmlpath></article>
</articles></edition>