<edition><articles><article><jaar>2009</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2009</searchword><id>7858</id><udhid>UDH:TvAR/7858</udhid><titel>NB: Rechtspraak: verfijnde mineralenheffing (Meststoffenwet)</titel><searchwords><searchword>TvAR 11/2009</searchword><searchword>UDH:TvAR/7858</searchword></searchwords><attachments><attachment/></attachments><inleiding>Over de inhoud en strekking van art. 25 lid 1 van de Meststoffenwet gaat een arrest van de Hoge Raad van 15 mei 2009, LJN BC2868. Belanghebbende voert een bedrijf in de zin van de Meststoffenwet (tekst 1998) en heeft ervoor gekozen aangifte te doen voor de verfijnde mineralenheffingen als bedoeld in art. 22 van die wet. De systematiek van die wet is daarbij als volgt. Belastbare hoeveelheid mineralen worden volgens art. 24 Meststoffenwet bepaald door de hoeveelheid aangevoerde mineralen te verminderen met de hoeveelheid afgevoerde mineralen en het toelaatbare mineralenverlies. Vervolgens preciseert art. 25 lid 1 van die zelfde wet het begrip ´hoeveelheid aangevoerde mineralen`. In geschil is of voor de vaststelling van de hoeveelheid aangevoerde fosfaat zoals bedoeld in art. 25 lid 1 Meststoffenwet, ook de vrachten dierlijke meststoffen moeten worden meegenomen die, naar de heffingsplichtige stelt, zonder zijn medeweten en zonder zijn toestemming door een mesttransporteur op zijn grond zijn gestort. Het Hof Leeuwarden meende van wel. De Hoge Raad gaat daarin niet mee. Art. 25 lid 1 Meststoffenwet impliceert volgens de Hoge Raad een actieve betrokkenheid van de heffingsplichtige. Meststoffen die zonder zijn bewilliging door een intermediaire ondernemer op zijn grond zijn gestort, maken geen deel uit van de belastbare hoeveelheid mineralen in de zin van art. 24 j. 25 lid 1 Meststoffenwet. De Hoge Raad vernietigt het arrest en verwijst de zaak naar het Gerechtshof ’s-Gravenhage. De Hoge Raad geeft daarbij één vingerwijzing: de bedoelde instemming hoeft niet alleen te blijken uit de ondertekening van de mestafvalbewijzen, maar kan ook blijken uit overige feiten en omstandigheden, waaronder het achteraf bewilligen in de storting.&#13;
&#13;
</inleiding><content/><legacyfootnotes/><footnotes><footnote/></footnotes><auteurs>W.Bruil</auteurs><published>2009-11-01 00:00:00</published><modified>2017-06-16 16:17:51</modified><editiondate>2009-11-01</editiondate><htmlpath>https://denhollander.info/artikel/7858</htmlpath></article>
</articles></edition>