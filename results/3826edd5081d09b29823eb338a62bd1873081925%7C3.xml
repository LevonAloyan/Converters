<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1986</searchword><id>6373</id><udhid>UDH:TvAR/6373</udhid><titel>De coöperatie; een onzelfstandige ondernemingssoort</titel><searchwords><searchword>TvAR 12/1986</searchword><searchword>UDH:TvAR/6373</searchword></searchwords><attachments><attachment><name>1986_nr 12_Artikel_Lunshof.pdf</name><extention>pdf</extention><url>https://denhollander.info/download/6155/ci</url></attachment></attachments><inleiding>INLEIDING&#13;
Coöperaties treft men aan in vele sectoren van het economisch leven: in de sector&#13;
van de optische, fotografische en aanverwante handel, in de textiel en lederwarensector&#13;
en in het klein- en middenbedrijf; voorts zijn er verbruikscoöperaties, woningbouwcoöperaties,&#13;
werknemersproduktiecoöperaties, enz.1&#13;
De coöperatieve organisatievorm heeft echter de grootste toepassing gevonden in&#13;
de agrarische sector. In de land- en tuinbouw en aanverwante handel en industrie&#13;
nemen de coöperaties over het algemeen een groot marktaandeel voor hun rekening.&#13;
Zo is hun marktaandeel in de afzetsectoren voor melk 90%, in die voor suikerbieten&#13;
63%, terwijl het percentage in de groenten- en bloemensector circa 85 bedraagt. Van&#13;
het door banken verstrekte landbouwkrediet wordt ongeveer 90% door de ruim 900&#13;
Rabobanken verstrekt. Bijna 60% van het inkomen van boeren en tuinders komt&#13;
tot stand via land- en tuinbouwcoöperaties. Dat de agrariër voor zijn inkomensvorming&#13;
veel belang hecht aan de coöperatieve samenwerkingsvorm moge extra blijken&#13;
uit het feit dat de Nederlandse boer en tuinder lid is van gemiddeld drie a vier&#13;
coöperaties.2&#13;
Dit gegeven rechtvaardigt alleszins onze opzet om in dit artikel het accent te leggen&#13;
op de land- en tuinbouwcoöperatie.&#13;
Het opschrift boven dit artikel geeft al aan, dat het hier gaat om een onderneming.&#13;
De coöperatieve ondernemingssoort, hetgeen er op duidt dat er ook andere&#13;
ondernemingssoorten zijn. Dit is juist, zij het dat er sprake is van één andere ondernemingssoort,&#13;
welke wij hier voorlopig de 'niet-coöperatieve ondernemingssoort'&#13;
zullen noemen. In het vervolg van dit artikel zullen wij dat verder aan de orde stellen.&#13;
Om het onderscheid tussen deze beide te begrijpen, is het nodig een - zij het&#13;
korte - schets te geven van de ontwikkeling in het denken over het verschijnsel coöperatie.</inleiding><content>HISTORISCHE ONTWIKKELING&#13;
De geschiedenis van het denken over het verschijnsel coöperatie leert ons dat er, globaal&#13;
genomen, een drietal coöperatiestromingen en -theorieën kunnen worden onderscheiden:&#13;
1. de coöperatie als maatschappij-hervormend systeem, 2. de coöperatie als economisch-hervormend systeem en 3. de coöperatie als economische organisatie.&#13;
De eerste twee zijn in de tweede helft van de vorige eeuw ontstaan, terwijl de&#13;
laatste zich in deze eeuw ontwikkelde.&#13;
Als reactie op de in vele opzichten slechte sociaal-economische situatie, als gevolg&#13;
van onder meer de industriële revolutie, ontstond in de 19e eeuw in West-Europa&#13;
het utopistisch socialisme. Deze stroming stond een andere, betere samenleving voor&#13;
dan de bestaande. Sommigen meenden in de coöperatieve organisatie het middel gevonden&#13;
te hebben om de ideeën van een betere samenleving te realiseren. Dit laatste&#13;
wordt ook wel aangeduid met coöperatief socialisme of coöperatisme. Een belangrijke&#13;
mijlpaal in de geschiedenis van het coöperatisme is de oprichting van de eerste&#13;
verbruikers- (of consumenten-)coöperatie in 1844 in het Engelse plaatsje Rochdale.&#13;
Het coöperatisme breidde zich al spoedig uit tot het vaste land van Europa, waar&#13;
het vooral in Frankrijk - mede onder invloed van de politieke omwentelingen (de&#13;
Franse Revolutie) en de sociaal-economische woelingen die daaruit volgden - vaste&#13;
voet kreeg. In tegenstelling tot Engeland, waar de consumenten-coöperatie zich ontwikkelde,&#13;
vond het coöperatisme in Frankrijk vooral praktische toepassing in de&#13;
werknemersproduktiecoöperatie.&#13;
In Duitsland ontwikkelde zich een ander type coöperatie, de kredietcoöperatie. In&#13;
dit land vormde met name de benarde economische positie van de kleine ambachtslieden&#13;
in de steden en van de boeren op het platteland de aanleiding tot initiatieven&#13;
om iets aan hun positie te doen. Gebrek aan vooral kredietmogelijkneden&#13;
leidde er toe om kredietcoöperaties op te richten, waardoor de ambachtslieden en&#13;
boeren in staat werden gesteld op redelijke voorwaarden leningen af te sluiten teneinde&#13;
bedrijfsbenodigdheden te kunnen kopen. De belangrijkste initiatiefnemers&#13;
waren hier Schulze-Delitzsch en Raiffeisen; beiden legden de nadruk op 'Selbsthilfe'.&#13;
Bij hun betekende de coöperatie een aanvulling op de toen bestaande maatschappelijke&#13;
organisatie - niet zozeer een middel om te komen tot een geheel nieuwe&#13;
samenleving. In die zin kunnen zij worden beschouwd als economische hervormers.&#13;
Opvallend is dat men bij de bestudering van het verschijnsel coöperatie altijd uitging&#13;
van de uiterlijke verschijningsvorm. Bij de vraag wat een coöperatie is, werd&#13;
als uitgangspunt genomen de coöperatie, zoals die zich zichtbaar presenteerde: een&#13;
organisatie, waar een aantal mensen zich bij hadden aangesloten. Het coöperatisme&#13;
- met name het Engels coöperatisme - ontleende aan de statuten van de Rochdaleconsumenten-&#13;
coöperatie een aantal 'coöperatie-principes', die later verder zijn ontwikkeld&#13;
door twee coöperatie-instituten, de Plunkett-Foundation en de International&#13;
Co-operative Alliance (ICA). Deze principes worden vandaag de dag door genoemde&#13;
instituten nog steeds gehanteerd, zij het dat ze van tijd tot tijd worden bijgesteld&#13;
om 'bij te blijven' bij de ontwikkelingen in de coöperatie. Ook de Duitse (op&#13;
economische hervorming gerichte) coöperaties hebben in feite hetzelfde gedaan als&#13;
in Engeland. Zo gaf Raiffeisen aan de kredietcoöperaties een aantal regels mee, welke&#13;
voor een deel ontleend waren aan de 'Rochdale-principes'. De coöperatie werd&#13;
gezien als een organisatie van mensen met bepaalde, omlijnde regels, zonder welke&#13;
er geen sprake was van een coöperatie. Zo deed de coöperatie zich voor, waar ze&#13;
het ervaringsobject vormde voor de diverse wetenschappelijke disciplines. Vooral de juridische wetenschap, geïnteresseerd geraakt in het fenomeen coöperatie toen deze&#13;
voorwerp van rechtsregelgeving werd, heeft grote invloed gehad op de theorievorming&#13;
van de coöperatie, gebaseerd op de uiterlijke kenmerken.&#13;
Naarmate het aantal coöperaties in de loop van de tijd toenam en zij in sommige&#13;
sectoren - vooral in die van de landbouw - zelfs een overwegende rol gingen spelen,&#13;
ontstond bij de economen de behoefte dit verschijnsel aan een nadere studie te&#13;
onderwerpen. Rond de eeuwwisseling was het een groep Italiaanse economen, waaronder&#13;
Pantaleoni en Valenti, die de eerste aanzet gaf tot een economische benadering&#13;
van de coöperatie. Zoals wij hiervoor zagen, hadden de coöperates zich tot dan&#13;
toe voornamelijk ontwikkeld op grond van de zogenaamde Rochdale-principes,&#13;
aangevuld met regels van Raiffeisen en met praktische regels, en voor het overige&#13;
door, wat de Duitse coöperatie-econoom Ohm3 noemde, 'Mutterwitz und gesunden&#13;
Menschenverstand'. Later volgden er meer economen, waaronder de Duitser&#13;
Liefmann en de Nederlander Kuperus. In de economische benadering wordt de coöperatie&#13;
als marktverschijnsel gezien. De coöperatie is in deze visie een economische&#13;
institutie, welke, binnen het systeem van de vrije concurrentie, ten doel heeft de in&#13;
die vrije concurrentie optredende verstoringen te corrigeren. In de moderne coöperatieliteratuur&#13;
komt men twee opvattingen tegen, welke wel worden aangeduid met&#13;
de 'Duitse-' respectievelijk 'Amerikaanse school'. De aanhangers van de Duitse&#13;
school zien de coöperatie als een vereniging van personen enerzijds en als een bedrijf&#13;
(ten behoeve van die personen) anderzijds. Dit dualisme of, zoals een belangrijke&#13;
vertegenwoordiger van deze school, Draheim4 het noemt, 'Doppelnatur' krijgt in&#13;
deze school een belangrijke plaats als wezenlijk kenmerk van de coöperatie. Een nadere&#13;
bestudering van de Duitse school leert dat ook deze economische richting zich&#13;
niet heeft kunnen losmaken van de uiterlijke verschijningsvorm van de coöperatie:&#13;
een groep van personen - de vereniging - die gezamenlijk bepaalde economische&#13;
activiteiten ontwikkelen - het bedrijf.&#13;
Het zijn vooral Amerikaanse coöperatie-economen geweest die het verschijnsel&#13;
coöperatie aan een diepgaande analyse onderwierpen.5 Het was Emelianoff die&#13;
daar in de begin jaren veertig de eerste aanzet toe gaf.6 Later volgden anderen (onder&#13;
andere Robotka, Phillips). De Amerikaanse school karakteriseert zich door haar&#13;
accentuering van de coöperatie als een vorm van partiële samenwerking van overigens&#13;
zelfstandige gezins- of bedrijfshuishoudingen. De deelnemers behouden hun&#13;
zelfstandigheid, de samenwerking betreft slechts één of meer gelijkgerichte functies,&#13;
bijvoorbeeld de gezamenlijke verwerking van bepaalde produkten.&#13;
Wat hier aandacht verdient, is dat de coöperatievorsers uit de Amerikaanse school&#13;
de inductieve methode hanteren, dat wil zeggen de coöperatie vanuit één bijzonder&#13;
aspect benaderen en vandaar uit naar algemene kenmerken zoeken. Dat economen&#13;
dat doen vanuit het kenobject van de economie, moge voor de hand liggen, maar&#13;
daar is nog een ander logisch argument voor. Wie namelijk de praktijk van het cooperatiewezen bestudeert - ook die van het verleden - kan niet ontkennen dat de&#13;
via coöperatie beoogde doelstellingen niet gerealiseerd kunnen worden zonder de in&#13;
dit samenwerkingsverband behaalde economische resultaten. Zelfs kan worden&#13;
gesteld dat - in ieder geval in de meeste Westerse landen - het economisch motief&#13;
bij een zeer groot aantal coöperaties prioriteit heeft.7 Dat geldt ook voor ons land.&#13;
Het kan dan ook als een verdienste van de Amerikaanse school worden gezien dat&#13;
zij de grondslag heeft gelegd voor een fundamentele analyse van het verschijnsel&#13;
coöperatie, zonder te blijven steken in algemene beschrijvende beschouwingen over&#13;
de uiterlijke verschijningsvormen, dogma's en 'principes'.&#13;
COÖPERATIE ALS VORM VAN ECONOMISCHE ORGANISATIE&#13;
Coöperatie betekent samenwerking; maar het begrip coöperatie, zoals dat hier aan&#13;
de orde is, betekent meer in het bijzonder economische samenwerking.&#13;
Zoals al is opgemerkt, betreft het een samenwerking van gezins- of bedrijfshuishoudingen&#13;
en wel ten aanzien van een of een aantal (economische) functies. De reden&#13;
van deze samenwerking is gelegen in de verwachting dat daardoor voor deze&#13;
huishoudingen gunstiger economische verhoudingen kunnen worden gerealiseerd.7&#13;
Door bijvoorbeeld gezamenlijke inkoop (consumentencoöperaties, inkoopcoöperaties)&#13;
kunnen de deelnemers betere inkoopprijzen bedingen; via verkoopcoöperaties&#13;
kunnen de aangeslotenen door gezamenlijk aanbod gunstiger verkoopprijzen vragen,&#13;
en door verwerking van produkten via de coöperatie kunnen zij verschillende&#13;
tussenschakels overslaan en kunnen de in de coöperatie samenwerkenden in de&#13;
markt doordringen.8&#13;
De hierdoor ontstane veranderingen in de marktvormen brengen betere, voor de&#13;
huishoudingen gunstiger, ruilverhoudingen met zich mee. Deze gunstiger ruilverhoudingen&#13;
hebben ten doel de verbetering van de inkomens van de aangeslotenen.&#13;
De participerende huishoudingen gaan niet op in, of worden niet afhankelijk van&#13;
de coöperatieve organisatie waarin zij samenwerken. Integendeel - het is al opgemerkt&#13;
- zij blijven geheel zelfstandig. De samenwerking is dan ook een gedeeltelijke&#13;
- partiële - samenwerking. De doelstelling, aard van activiteiten en dergelijke&#13;
van de coöperatieve organisatie worden door deze huishoudingen - de leden - bepaald.&#13;
De coöperatie is een van hen afhankelijke entiteit. Evenwel, daar waar de&#13;
coöperatie in de uitoefening van de gestelde taak naar buiten treedt (als marktpartij&#13;
op de inkoop- c.q. verkoopmarkt), heeft ze een eigen verantwoordelijkheid en dient&#13;
ze, binnen de perken van de doelstelling, een zekere zelfstandigheid te bezitten. Deze zelfstandigheid is overigens betrekkelijk. Immers de doelstelling blijft, namelijk het&#13;
uitvoeren van bepaalde economische functies ten behoeve van de leden, waardoor&#13;
de mate van zelfstandigheid bepaald wordt door de wil van de leden. Aan die wil&#13;
is en blijft de coöperatie uiteindelijk onderworpen, daarvan is zij afhankelijk. Is de&#13;
coöperatieve organisatie als zodanig - het geheel van interne relaties met de samenwerkende&#13;
huishoudingen - een onzelfstandig lichaam, zij is dat naar buiten toe, als&#13;
onderneming, eveneens.&#13;
'De ondernemingen van (...) coöperaties', zo stelt de SER in zijn 'Vervolgadvies&#13;
raden van commissarissen', 'zijn in meerdere of mindere mate te beschouwen als&#13;
verlengstukken van de bedrijfshuishoudingen der leden. Hieruit vloeit voort dat de&#13;
ondernemingen van deze coöperaties in economisch opzicht onzelfstandige ondernemingen&#13;
zijn: hun onzelfstandigheid is het gevolg van hun nauwe verbondenheid met&#13;
en aan de bedrijfshuishoudingen der leden.'9 Deze constatering van de Sociaal&#13;
Economische Raad is bijzonder interessant. De argumenten die de Raad aanvoert&#13;
- verlengstukonderneming en nauwe verbondenheid met de bedrijven van de leden&#13;
- zijn op zichzelf juist en belangwekkend, maar zij behoeven - juist daarom -&#13;
een nadere verklaring. Wij willen dat in de volgende paragrafen doen.&#13;
ONDERNEMINGSVORM EN ONDERNEMINGSSOORT&#13;
Wie kennis neemt van de wijze waarop economische activiteiten ontplooid worden,&#13;
komt al snel het verschijnsel 'onderneming' tegen. Kijken we naar de taak en functie,&#13;
dan zien wij dat in (onder andere) ons land de economische activiteiten, in het&#13;
bijzonder de produktie van goederen en diensten, voor het grootste deel een aangelegenheid&#13;
zijn, die zich in afzonderlijke ondernemingen - of produktiehuishoudingen&#13;
- afspelen. In tegenstelling tot de situatie waarin er sprake is van een centraal&#13;
geleide economie, zijn deze ondernemingen vrij in hun beslissingen ten aanzien van&#13;
de goederen en diensten die zij voortbrengen en de wijze waarop dat zal plaatsvinden.&#13;
Wel is het zo dat er geen sprake is van absolute vrijheid: ondernemingen dienen&#13;
zich aan de geldende rechtsregels te houden, terwijl de overheid de bevoegdheid&#13;
heeft in te grijpen, zij het dat dit ingrijpen overwegend het karakter heeft van bijsturen.&#13;
Voorts wordt de vrijheid van de onderneming uiteraard enigszins gerelativeerd&#13;
door het prijsmechanisme, maar - en dat is hier eigenlijk het essentiële - de vrijheid&#13;
om naar eigen inzicht op het marktgebeuren te reageren is er ontegenzeggelijk.&#13;
De zoeven geschetste situatie wordt ook wel aangeduid met politiek-economisch&#13;
bestel, gebaseerd op ondernemingsgewijze produktie. De pijlers waarop dit bestel&#13;
rust zijn privé-eigendom, zelfstandig ondernemerschap, vrijheid van&#13;
(ondernemings-) keuze en vrij ruilverkeer. Binnen dit bestel functioneren tal van ondernemingsvormen.&#13;
De oudste en eenvoudigste ondernemingsvorm is de eenmanszaak. Hierbij zijn de leiding, financiering en aansprakelijkheid alle geconcentreerd in&#13;
de persoon van de eigenaar-ondernemer. De structuur NV/BV kunnen als de 'tegenhangers'&#13;
van de eenmanszaak worden gezien. Tussen deze zijn er nog andere ondernemingsvormen,&#13;
te weten de vennootschappen onder firma, de commanditaire&#13;
vennootschappen, de maatschappen en de coöperatieve verenigingen.10 Het moge&#13;
opvallen dat hier niet gesproken wordt van 'ondernemingssoort', maar van 'ondernemingsvorm',&#13;
Bezien wij een en ander nader, dan kan worden geconstateerd dat er&#13;
bij het begrip ondernemingsvorm eigenlijk sprake is van de rechtsvorm van de&#13;
onderneming. De uiterlijke verschijningsvorm van de onderneming dus. Deze uiterlijke&#13;
verschijningsvorm - zo men wil: dit juridisch jasje, hoe eenvoudig ook van snit&#13;
(eenmanszaak) of hoe gecompliceerd ook ontworpen (structuur NV/BV) - zegt&#13;
evenwel niet altijd iets over de economische inhoud van de onderneming als zodanig.&#13;
Pas als wij dit laatste nader onder de loep nemen, kunnen wij komen tot een indeling in&#13;
soorten. In de navolgende paragraaf zullen wij dat doen.&#13;
TWEE ONDERNEMINGSSOORTEN&#13;
Naar de economische inhoud gezien, is het mogelijk de onderneming te verdelen in&#13;
twee soorten: de zelfstandige en de onzelfstandige onderneming. Deze tweedeling kan&#13;
worden verklaard vanuit het aan het stelsel van ondernemingsgewijze produktie&#13;
inherente specialisatiebeginsel. Hiermee wordt bedoeld de verbijzondering van economische&#13;
handelingen op hetzelfde niveau in de bedrijfskolom op de middelen voor de&#13;
bevrediging van de onderscheiden categorieën van behoeften.11&#13;
Een bedrijfskolom is een reeks van bedrijven waarin elkaar opvolgende stadia van het&#13;
produktieproces van een goed, van oerprodukt tot consumptie, plaatsvinden. De&#13;
overgang van de ene fase naar een volgende geschiedt door eigendomsoverdracht.&#13;
Tussen de verschillende fasen van de bedrijfskolom bevinden zich markten. Aldus valt&#13;
het bedrijfsleven uiteen in een aantal bedrijfskolommen welke elk een ander goed of&#13;
een andere groep van goederen voortbrengt. Het specialisatiebeginsel kan op twee&#13;
wijzen gestalte krijgen, namelijk via het differentiatieproces en via het integratieproces.&#13;
Met het eerste wordt bedoeld het afsplitsen van verschillende functies, zoals de functie&#13;
van koop en verkoop, de technische functie, enz. Indien namelijk blijkt dat bepaalde&#13;
functies, die overigens noodzakelijk zijn voor het behalen van zo optimaal mogelijke&#13;
resultaten voor een onderneming, vanwege de toegenomen complexiteit ervan zelf niet&#13;
(langer) kunnen worden vervuld, of omdat het economisch niet langer verantwoord is&#13;
de functie in eigen beheer te hebben, kan men deze afstoten of overlaten aan daarin&#13;
gespecialiseerde ondernemingen. In dergelijke gevallen spreekt men in de&#13;
bedrijfseconomie, in het bijzonder binnen de leer der externe organisatie, dan van&#13;
differentiatie of afsplitsing binnen de bedrijfskolom. Naast het proces van differentiatie, kan het specialisatiebeginsel ook bestaan uit een&#13;
integratieproces. Soms zal namelijk blijken dat het beter en efficiënter is bepaalde&#13;
functies in eigen beheer te hebben, dan ze van elders te betrekken. In zo'n geval&#13;
spreekt men van integratie of aantrekken binnen de bedrijfskolom.12&#13;
DE ZELFSTANDIGE ONDERNEMING&#13;
Het begrip onderneming is intussen een aantal malen gevallen, zonder dat dat nader&#13;
is gedefinieerd. Het is niet de bedoeling hier te proberen er een definitie aan te geven.&#13;
Niet alleen zijn er al vele definities, maar ook wordt de definiëring vanuit verschillende&#13;
disciplines (economische, juridische, sociologische, enz.) geformuleerd, hetgeen&#13;
een en ander er niet gemakkelijker op maakt, terwijl elke poging daartoe toch&#13;
erg betrekkelijk is.13&#13;
In het algemeen kan men evenwel stellen dat een onderneming binnen de bedrijfskolom&#13;
enerzijds te maken heeft met leveranciers van grondstoffen ('inputs') en anderzijds&#13;
met afnemers van eindprodukten ('outputs'). Tussen de onderneming en&#13;
haar leveranciers bevindt zich een markt, welke, gelet op de aard der activiteiten,&#13;
de inkoopmarkt kan worden genoemd. De verkoop van de eindprodukten aan daarin&#13;
geïnteresseerde afnemers geschiedt op de verkoopmarkt. Het is evident dat een&#13;
onderneming haar activiteiten alleen voortzet als zij het nut van de door haar verkregen&#13;
vergoedingen niet lager aanslaat dan het nut van de door haar gedane uitgaven.&#13;
Om dit te kunnen realiseren zal de onderneming er naar streven haar uitgaven&#13;
(kostenposten) zo laag mogelijk te houden en haar vergoedingen (opbrengsten) zo&#13;
hoog mogelijk op te voeren. Slaagt zij daarin, dan kan gesproken worden van een&#13;
hoog rendement. Daaraan - het behalen van een zo hoog mogelijk rendement —&#13;
ontleent de onderneming haar doelstelling.&#13;
Het is, gezien vanuit deze doelstelling, dan ook logisch dat bijvoorbeeld een&#13;
zuivelonderneming de melkveehouder, van wie zij de melk betrekt, in beginsel ziet&#13;
als een kostenfactor: de melkveehouder is vanuit de optiek van de onderneming een&#13;
leverancier van de grondstof melk (input) en deze grondstof dient zo laag mogelijk&#13;
geprijsd te zijn. Immers, alleen dan kan de onderneming de verwerkte melk tegen&#13;
zo hoog mogelijk rendement op de zuivelproduktenmarkt verkopen (output). Met&#13;
andere woorden: voor haar geldt dat in de eerste plaats gekeken moet worden naar&#13;
het economische resultaat dat tussen twee markten - inkoop, be- en verwerking en&#13;
verkoop - kan worden behaald. Zodra een en ander uit economisch oogpunt, of&#13;
om andere redenen niet langer interessant is, kan de onderneming besluiten van produktierichting&#13;
of van economische activiteiten te veranderen. Uiteraard zal de&#13;
zuivelonderneming rekening moeten houden met de lopende leverancierscontracten,&#13;
maar deze kunnen door haar worden beëindigd. Ten aanzien van de (wijziging in de) strategie van de onderneming hebben de veehouders/leveranciers niets in de melk te&#13;
brokkelen. Te hunnen opzichte besluit de onderneming zelfstandig wat zij gaat doen. De&#13;
leveranciers hebben daar geen enkele invloed op, evenmin als zij dat hebben op andere&#13;
ondernemingszaken, zoals investeringen, winstbestemming, enz. De onderneming is een&#13;
zelfstandige onderneming met een eigen doelstelling.&#13;
Wij stelden dat de zelfstandige onderneming in beginsel geen rekening houdt met de&#13;
leveranciers in die zin, dat laatstgenoemden invloed hebben of krijgen op het terrein van&#13;
ondernemingsbeslissingen. Deze vaststelling is bepaald geen verwijt in de richting van de&#13;
zelfstandige onderneming. In tegendeel. Beide - de melkveehouder en de&#13;
zuivelonderneming - hebben immers maar weinig met elkaar gemeen. Zij hebben slechts&#13;
dit gemeen, dat de veehouder de zuivelonderneming nodig heeft om zijn doelstelling - een&#13;
inkomen verwerven middels het winnen van melk - te realiseren, en de&#13;
zuivelonderneming de veehouder nodig heeft om haar doelstelling -een zo hoog&#13;
mogelijk resultaat behalen met het verwerken en verkopen van melk en melkprodukten -&#13;
te verwerkelijken. Dat zijn twee op zichzelf staande doelstellingen, twee op zichzelf&#13;
staande gegevenheden. Beide vullen elkaar wel op nuttige wijze aan. De&#13;
zuivelonderneming is in de verwerking en de verkoop van melk en zuivelprodukten&#13;
gespecialiseerd, terwijl de veehouder gespecialiseerd is op zijn vakgebied. Wat de&#13;
zuivelonderneming kan, is voor hem een technisch te gecompliceerde zaak, terwijl zijn&#13;
bedrijf veelal te klein zal zijn om vakmensen en kapitaal aan te trekken om dat voor hem&#13;
te doen. Het is voor hem efficiënter gebruik te maken van het specialisatiebeginsel,&#13;
hetgeen hier wil zeggen: de verwerking en de verkoop van melk en melkprodukten&#13;
overlaten aan een daarin gespecialiseerde, namelijk de zuivelonderneming. Door de melk&#13;
aan de volgende schakel in de bedrijfskolom te verkopen, vindt er met andere woorden&#13;
differentiatie plaats. Er is hier evenwel sprake van volkomen differentiatie: door de&#13;
verkoop van de melk is voor de veehouder de kous af. Wat er verder met de melk gebeurt,&#13;
valt geheel buiten zijn gezichtsveld, daarbij inbegrepen de meerwaarde ervan.&#13;
DE ONZELFSTANDIGE ONDERNEMING&#13;
Het zou wel van oneconomisch handelen getuigen, indien de veehouder uit ons voorbeeld&#13;
niet gebruik zou maken van het zoeven geschetst specialisatiebeginsel, wanneer dit voor&#13;
hem de meest efficiënte bedrijfsvoering zou betekenen. Zolang de gespecialiseerde&#13;
ondernemingen hun taak tegen kostendekkende prijzen uitvoeren, zal het&#13;
specialisatiebeginsel optimaal functioneren, en zal er voor de veehouder geen aanleiding&#13;
zijn in de situatie verandering te brengen. Ondernemingen zullen doorgaans tegen&#13;
kostendekkende prijzen werken in een situatie waarin er sprake is van volledige&#13;
concurrentie. Een marktvorm van volledige concurrentie is evenwel een even ideaal als&#13;
theoretisch marktmodel: de praktijk laat over het algemeen een afwijkend patroon zien&#13;
waarin economische machtsverhoudingen marktposities bewerkstelligen, die niet voor alle&#13;
partijen even gunstig zijn. Wijkt nu een zuivelonderneming ook af van zo'n 'ideaaltypische'&#13;
marktsituatie, dan kan daarin de oorzaak liggen, dat individuele marktpartijen&#13;
zich aaneensluiten en gezamenlijk een economisch tegenwicht vormen. Zo'n ontwikkeling heeft zich voorgedaan in de landen&#13;
tuinbouw14, daarbij inbegrepen de zuivelsector.15 De agrariër kwam als marktpartij in&#13;
een zwakke positie te verkeren tegenover de agrarische handel en industrie. Het was&#13;
voor hem veelal niet langer efficiënt zijn produkten aan de volgende schakel in de&#13;
bedrijfskolom te verkopen. Van een elkaar op nuttige wijze aanvullen was geen&#13;
sprake meer. Deze situatie deed zich in de agrarische sector voor in de tweede helft&#13;
van de vorige eeuw. Agrariërs besloten gezamenlijk één marktpartij te vormen,&#13;
maar er gebeurde meer: men ging er toe over ook zelf, gezamenlijk, de verwerking&#13;
en verkoop van hun produkten ter hand te nemen.&#13;
Zo ontstonden de eerste coöperatieve ondernemingen. Nemen wij weer het voorbeeld&#13;
van de zuivelonderneming, dan kunnen wij zien wat er concreet gebeurt: de&#13;
veehouders bundelen bepaalde functies, in casu de verwerkings- en verkoopfunctie,&#13;
in hun zuivelcoöperatie. In technisch-commerciële en fysieke zin is er sprake van een&#13;
afsplitsing, maar economisch blijven deze coöperatieve activiteiten rechtstreeks behoren&#13;
tot de bedrijfsactiviteiten van de veehouders. Door op deze wijze de technische&#13;
en commerciële functies zelf ter hand te nemen, is er geen sprake meer van een&#13;
overgang van de ene fase in de bedrijfskolom naar de andere, maar voegen de veehouders&#13;
zich via de coöperatieve zuivelonderneming in die volgende fase. Naar de&#13;
economische inhoud gezien, moet deze coöperatieve zuivelonderneming worden gezien&#13;
als een variant op het specialisatiebeginsel. Wat de veehouders doen, is een op&#13;
hetzelfde niveau van de bedrijfskolom gezamenlijk overgaan tot afsplitsing (van hun&#13;
individuele bedrijven) van een bepaalde fase van het produktieproces en dit onderbrengen&#13;
in een gezamenlijk geëxploiteerde onderneming. In de bedrijfseconomie, in&#13;
het bijzonder in de leer der externe organisatie, spreekt men in dat geval van onvolkomen&#13;
differentiatie. Het onvolkomen karakter van dit differentiatieproces is hierin&#13;
gelegen dat de individuele samenwerkende bedrijven ieder hun zelfstandigheid behouden,&#13;
zonder op te gaan in de nieuwe onderneming (de opgerichte coöperatie),&#13;
terwijl er door de samenwerking evenmin een zelfstandige onderneming ontstaat.16&#13;
Het omgekeerde, namelijk onvolkomen integratie, is ook mogelijk. Bij onvolkomen&#13;
integratie zit dan de bedoeling voor om via coöperatieve samenwerking de economische&#13;
voordelen van andere al gedifferentieerde ondernemingen in de bedrijfskolom&#13;
binnen het bereik van de samenwerkende gezins- of bedrijfshuishoudens te&#13;
brengen. Bepaalde functies van deze gedifferentieerde ondernemingen worden dan&#13;
aangetrokken of geïntegreerd, evenwel zonder dat de integrerende huishoudens&#13;
daarin opgaan, terwijl de in een gezamenlijke (coöperatieve) onderneming ondergebrachte&#13;
functies niet zelfstandig zijn ten opzichte van deze huishoudens. Voorbeelden&#13;
van coöperatieve samenwerking door onvolkomen integratie zijn consumentencoöperaties&#13;
en inkoopcoöperaties. Daarnaast kunnen de coöperatieve vereniging&#13;
Suiker Unie, de kredietcoöperaties en de onderlingen worden genoemd. Uit het vorenstaande blijkt dat het samenwerken in een coöperatieve onderneming&#13;
inhoudt de inschakeling van gezins- of bedrijfshuishoudens in het vrije ruilverkeer. Voorts&#13;
blijkt, gelet op het type functies welke door de samenwerkende huishoudens worden&#13;
gebundeld, dat het gaat om - wat samenvattend kan worden genoemd -de&#13;
marktfunctie. Immers, de methode die daarbij wordt toegepast is die van bundeling van de&#13;
vraag of het aanbod enerzijds en het overnemen van voorafgaande of navolgende&#13;
schakels in de bedrijfskolom anderzijds.&#13;
Het gaat de samenwerkende huishoudens derhalve om activiteiten die betrekking&#13;
hebben op hun hoedanigheid van economisch subject. Zo zal bijvoorbeeld een bij een&#13;
consumentencoöperatie aangesloten gezinshuishouding alleen bij die coöperatie zijn&#13;
aangesloten vanwege de verwachte economische voordelen in de vorm van besparing op&#13;
het huishoudbudget, terwijl andere, aan een gezinshuishouding verbonden aspecten, zoals&#13;
sociologische, educatieve, religieuze, enz. voor de relatie tot de coöperatie geen enkele&#13;
betekenis hebben. Daarvoor zijn er andere organisaties: verenigingen, scholen,&#13;
kerkgenootschappen, enz., en het gezin zelf. Een melkveehouder zal alleen lid zijn van een&#13;
zuivelcoöperatie vanwege de 'marketing' aspecten van zijn melkveehouderij. Voor andere&#13;
daaraan verbonden aspecten zal hij elders samenwerken, bijvoorbeeld via het&#13;
lidmaatschap van een standsorganisatie.&#13;
De door de SER genoemde nauwe verbondenheid van de coöperatie met de aangesloten&#13;
huishoudens volgt dus uit het differentiatie- c.q. integratieproces, hetwelk, zagen wij, een&#13;
onvolkomen karakter draagt. Een coöperatieve onderneming ontleent derhalve haar&#13;
economische inhoud rechtstreeks aan de soort activiteiten die de ledenhuishoudens - of&#13;
beter: de samenwerkende economische subjecten - ontplooien. Een coöperatieve&#13;
onderneming kiest dientengevolge niet zelf haar doelstelling, maar deze wordt bepaald&#13;
door de leden. De economische activiteiten van de coöperatie zijn daarom de&#13;
economische verlengstukactiviteiten van de aangesloten economische subjecten. Een&#13;
coöperatieve onderneming neemt derhalve geen zelfstandige plaats in binnen de&#13;
bedrijfskolom, maar zij is als het ware de technische, commerciële en fysieke belichaming&#13;
van de zich in de voorafgaande of navolgende schakel in de bedrijfskolom voegende&#13;
economische subjecten. Daaruit volgt dat de coöperatieve onderneming een in economisch&#13;
opzicht onzelfstandige onderneming is.&#13;
Een consequentie die uit het vorenstaande volgt is, dat er zich tussen het economisch&#13;
subject en zijn coöperatie strikt genomen geen markt bevindt. Het genoemd SER-rapport&#13;
komt tot dezelfde conclusie: 'Tussen de eigen bedrijven van de leden en het bedrijf van&#13;
de coöperatie bestaat geen 'marktverhouding', als bijvoorbeeld een bedrijfscoöperatie&#13;
de produkten van haar leden 'afneemt' om die, al dan niet na be- en verwerking, te&#13;
verkopen op de markt, betekent dat niet dat tussen haar en de leden een economische&#13;
marktrelatie bestaat; de "prijs" die de coöperatie aan de leden 'betaalt' voor de door haar&#13;
van de leden afgenomen produkten, komt niet tot stand door marktonderhandelingen&#13;
tussen de leden en de coöperatie, maar wordt bepaald op de markt waarop zij haar&#13;
produkten aanbiedt.'17 BIJZONDERE KENMERKEN&#13;
Het zal binnen het bestek van dit artikel te ver voeren om in te gaan op alle kenmerken&#13;
van de onzelfstandige ondernemingssoort, en de consequenties die daar uit&#13;
voortvloeien. Wie daar meer kennis van wil nemen, raadplege de literatuur over dit&#13;
onderwerp.18&#13;
Wat betreft de kenmerken noemen wij hier het marktgedrag van de coöperatieve&#13;
onderneming en de consequenties die dat heeft voor de marktstructuur en het prijsniveau;&#13;
voorts zal in het kort iets worden gezegd over de financieringsstructuur bij&#13;
coöperaties. Tot slot willen wij nog iets zeggen over de wettelijke regeling van de&#13;
coöperatie, in het bijzonder de wettelijke definitie.&#13;
MARKTSTRUCTUUR EN PRIJSNIVEAU&#13;
Een direct gevolg van de coöperatieve samenwerking - dat wil zeggen het zich voegen&#13;
in de voorafgaande of navolgende schakel binnen de bedrijfskolom - is dat de&#13;
relatieve machtspositie van de agrarische handel en industrie opengebroken wordt&#13;
en er een effectievere concurrentie ontstaat ten gunste van de samen werkenden. De&#13;
coöperatie voegt namelijk sturende elementen toe aan het bestaand marktmechanisme.&#13;
Voorts volgt uit het onzelfstandig karakter van de coöperatieve onderneming&#13;
dat haar doelstelling niet anders kan zijn dan het ontwikkelen van 'opbrengstgerichte'&#13;
activiteiten ten opzichte van haar leden. Hierin zien wij de al eerder gesignaleerde&#13;
tegenstelling tussen een zelfstandige en een onzelfstandige onderneming, voor welke&#13;
eerste, zoals wij zagen, de leverancier een kostenpost vormt. Genoemde 'opbrengstgerichtheid'&#13;
ten opzichte van de leden betekent dat de coöperatieve onderneming tegen&#13;
'kostende prijzen' voor de leden werkt. Door de marktopbrengsten of de marktinkoopprijzen&#13;
optimaal door te geven naar de leden toe (waarbij uiteraard wel aftrek&#13;
van bedragen plaatsvindt ten behoeve van de continuïteit van de coöperatieve&#13;
onderneming) beïnvloeden coöperaties het niveau van de marktprijzen. Aangezien&#13;
ondernemingen in een markt met een werkzame concurrentie zich op langere termijn&#13;
niet kunnen veroorloven te ver van een bereikt prijsniveau af te wijken, zullen ook&#13;
de niet-coöperatieve ondernemingen zich daar naar toe moeten bewegen. De conclusie&#13;
is dan ook gerechtvaardigd dat een coöperatie niet alleen gunstig werkt voor haar&#13;
leden, maar ook in de desbetreffende sector een zekere aanwezigheidswaarde heeft,&#13;
welke tot uitdrukking komt in de uitstralingseffecten naar het niveau van de marktprijzen&#13;
in de gehele betreffende sector.&#13;
ZELFFINANCIERING&#13;
Het al meermalen genoemd SER-rapport zegt over de financieringsstructuur van de coöperatie het volgende. 'Een coöperatie kan zich, in tegenstelling tot een zelfstandige&#13;
onderneming, niet tot de risicodragende kapitaalmarkt wenden, omdat de&#13;
doelstelling van een afhankelijke onderneming niet strookt met de doelstelling van&#13;
geldbeleggers.'19 Het gaat hierbij dan met name om geldbeleggers die hun geld in de&#13;
speculatieve sfeer beleggen. Het is evident dat de belangen van deze beleggers en die&#13;
van de coöperatoren aan elkaar tegengesteld zijn. Het tot optimale waarde brengen van&#13;
de produkten van de leden, of het tegen de laagst mogelijke kosten aanbieden van&#13;
bedrijfsbenodigdheden of andere diensten, verdraagt zich immers nauwelijke met een&#13;
streven naar een optimaal rendement op het geïnvesteerd kapitaal. Dit betekent dat de&#13;
financiering van coöperatieve ondernemingen aan beperkingen onderhevig is. Het&#13;
financieringsvraagstuk bij coöperaties is dan ook al van oudsher hierdoor gekenmerkt,&#13;
dat de oplossing binnen de coöperatie zelf gezocht wordt. Voor deze zelffinanciering&#13;
komen de volgende elementen in aanmerking:&#13;
- aansprakelijkheid, eventueel gekoppeld aan een leverings- of afnameplicht van&#13;
de leden (vooral coöperatieve ondernemingen die kapitaalintensieve investeringen&#13;
kennen, zoals bij be- en verwerkingscoöperaties, kennen veelal zo'n&#13;
verplichting);&#13;
- eventuele inleggelden of entreegelden van de leden (deze hebben overigens in de&#13;
praktijk weinig betekenis);&#13;
- stortingen op participatiebewijzen, waaraan dan vaak minimale en maximale leveringsverplichtingen&#13;
en -rechten zijn gekoppeld (Suiker Unie, Avebe; als bron&#13;
van zelffinanciering hebben ze evenwel slechts een beperkte betekenis);&#13;
- bijschrijving op de algemene reserve en&#13;
- bijschrijving van jaar o ver schotten op zogenoemde ledenrekeningen welke in ver&#13;
schillende vormen en onder verschillende benamingen voorkomen en soms wel&#13;
en soms niet rentedragend zijn.&#13;
De coöperatieve (of onzelfstandige) ondernemingen zijn in beginsel dus aangewezen&#13;
op zelffinanciering. Daarmee onderscheiden zij zich op het terrein van ondernemingsfinanciering&#13;
wezenlijk van zelfstandige ondernemingen. Het is van belang&#13;
daarbij op te merken, dat het instituut van 'aansprakelijkheid' bij zelffinanciering een&#13;
belangrijke rol speelt. Niet alleen functioneert de aansprakelijkheid als waarborg voor&#13;
het verkrijgen van het predikaat kredietwaardigheid, maar ook is zij als het ware de&#13;
borgstelling van de leden voor het aantrekken van vreemd bedrijfskapitaal.20- 21 Wel is&#13;
een tendens waarneembaar van een vermindering van de leden-aansprakelijkheid en een&#13;
(daarmee samenhangende) vergroting van het eigen vermogen van de coöperatieve&#13;
onderneming.&#13;
DE WETTELIJKE DEFINITIE&#13;
De coöperatie is wettelijk geregeld in Boek 2 BW. De coöperatie maakt deel uit van de vereniging in het algemeen.22 De vereniging wordt geregeld in Boek 2 BW, Titel&#13;
2, afdeling 1, de artikelen 26 tot en met 52. Deze artikelen zijn ook op de coöperatie&#13;
van toepassing, voor zover de speciaal voor de coöperatie bedoelde artikelen niet het&#13;
tegendeel bepalen. Laatstbedoelde artikelen vinden wij in afdeling 2 (Bijzondere bepalingen&#13;
voor coöperatieve verenigingen en onderlinge waarborgmaatschappijen) en&#13;
omvatten de artikelen 53 tot en met 63. Het eerste 'echte' coöperatie-artikel, art. 53,&#13;
bevat in lid 2 de wettelijke definitie, welke luidt: 'Onder coöperatieve vereniging&#13;
wordt verstaan een vereniging die zich ten doel stelt in bepaalde stoffelijke behoeften&#13;
van haar leden te voorzien door met hen overeenkomsten te sluiten in het bedrijf&#13;
dat zij te dien einde ten behoeve van haar leden uitoefent of doet uitoefenen. De&#13;
statuten kunnen de vereniging veroorloven soortgelijke overeenkomsten met derden&#13;
te sluiten, doch dit mag niet in zodanige mate geschieden dat de overeenkomsten met&#13;
de leden voor het bedrijf slechts van ondergeschikte betekenis zijn.'&#13;
Wij willen naar aanleiding van deze wettelijke definitie twee opmerkingen&#13;
maken.&#13;
In de eerste plaats: wie de wettekst leest en de eerder geschetste historische ontwikkeling&#13;
van het coöperatiewezen in herinnering roept, zal het opvallen dat de Nederlandse&#13;
wetgever beïnvloed is door de zogenaamde Duitse school. Ook de&#13;
Nederlandse wetgever ziet een coöperatie als een vereniging van personen enerzijds,&#13;
en een bedrijf, ten behoeve van die personen, anderzijds. In deze opvatting staat&#13;
het persoonlijkheidselement voorop, dat een organisatorische structuur heeft in&#13;
de vorm van de juridisch-sociologische entiteit 'vereniging'. Deze wettelijke conceptie&#13;
is historisch wel verklaarbaar, maar het is de vraag of zij vandaag de dag nog&#13;
wel volledige gelding heeft. Wij menen van niet. Zoals in het voorafgaande is uiteengezet,&#13;
gaat het bij een coöperatieve samenwerking niet zozeer om personen zonder&#13;
meer, maar om personen in een bepaalde hoedanigheid, namelijk als economische&#13;
subjecten. Het vorenstaande kan wellicht worden verduidelijkt met een - aan&#13;
Emelianoff ontleend - voorbeeld. Stel er is een gebied met tweehonderd gelijksoortige&#13;
landbouwbedrijven. Op elk daarvan leeft een gezin van vijf personen. Aannemend&#13;
dat er geen wijzigingen komen en allen bereidheid tot samenwerking tonen,&#13;
zouden elk van de daar op te richten coöperaties maximaal duizend leden kunnen&#13;
tellen. Niettemin zal blijken dat het maximaal aantal leden tweehonderd zal zijn.&#13;
Anders gezegd: de samenwerking zal blijken betrekking te hebben op de landbouwbedrijven&#13;
(economische eenheden of bedrijfshuishoudens), waarbij elk van deze&#13;
eenheid wordt vertegenwoordigd door een gezinslid. Deze heeft dan de kwaliteit&#13;
van economisch subject.&#13;
Wanneer men de relatie lid-coöperatie ziet zoals die hiervoor is geschetst, speelt&#13;
de persoon van het lid een minder op de voorgrond tredende rol dan de wet doet&#13;
veronderstellen. Voorop staat het economisch aspect van de samenwerking, waarin&#13;
de economische eenheid centraal staat en vertegenwoordigd wordt door iemand in de kwaliteit van economisch subject. De rechtsvorm van de vereniging doet zich dan&#13;
ook niet als noodzakelijk gevoelen. Het gaat hier immers niet om het recreatief, cultureel&#13;
of sociaal leven van de mens - zaken die hij in de vereniging of in de stichting&#13;
goed tot uitdrukking kan brengen. In coöperatieverband betreft het het leven van&#13;
de mens als vertegenwoordiger van een economische eenheid; de economische eenheden&#13;
drijven samen een onderneming. De vraag rijst of de rechtsvorm van de vereniging&#13;
zich nog wel goed leent voor een onderneming, en of niet onderzocht moet&#13;
worden of een andere rechtsvorm beter is en meer recht doet aan de onzelfstandige&#13;
ondernemingssoort.23&#13;
De tweede opmerking betreft het sluiten van overeenkomsten, waarvan de wettelijke&#13;
definitie spreekt. Wij zullen hier kort over zijn. Wie kennis heeft genomen van&#13;
de coöperatie als onzelfstandige ondernemingssoort zal het duidelijk zijn dat het&#13;
kenmerkende van de coöperatieve onderneming niet ligt in het sluiten van overeenkomsten&#13;
met de leden, maar dat het kenmerkende juist is, dat de samenwerkende&#13;
economische eenheden economisch verbonden blijven met de coöperatie en dat er&#13;
dus geen markt tussen beide ontstaat; dit is wezenlijk voor het onzelfstandig karakter&#13;
van de coöperatieve onderneming. Door het contractelelement in de wettelijke&#13;
definitie op te nemen, onderkent de wet onvoldoende het wezen van de coöperatie.&#13;
Wij willen dit artikel dan ook afsluiten met het uiten van de wens dat de wetgever&#13;
- en juristen - de coöperatie in de toekomst minder gaan beschouwen als een vereniging&#13;
of als een sterk aan de vereniging verwante entiteit (wetsontwerp 17 725),&#13;
maar meer gaan zien als een onderneming van een eigen aard, als een onzelfstandige&#13;
ondernemingssoort.2324</content><legacyfootnotes>1. Statistisch materiaal, ontleend aan CBS-informatie (1 januari 1982).&#13;
2. Samenvattende statistiek van de Nederlandse land- en tuinbouwcoöperaties in 1984/1985, uitgave&#13;
NCR.&#13;
3. H. Ohm, Die Genossenschaft und ihre Preispolitik.&#13;
4. G. Draheim, Die Genossenschaft als Unternehmungstyp.&#13;
5. Ook anderen dan Amerikanen moeten worden genoemd, zoals de Fin Kaarlehto en de Nederlander&#13;
Ter Woorst.&#13;
6. I.V. Emelianoff, Economie theory of cooperation (1942). &#13;
7. Er zijn uitzonderingen; deze gelden met name voor de werknemersproduktiecoöperaties, die veelal&#13;
worden opgericht om politiek-ideologische redenen. Hoewel ook zij uiteraard niet kunnen bestaan zon&#13;
der positieve economische resultaten, is de doelstelling bij deze coöperaties vaak het streven naar arbeiderszelfbestuur,&#13;
bedrij fsdemocratie, een derde weg, als alternatief voor zowel de kapitalistische als de publieke&#13;
sector, en dergelijke (zie ook: coöperatisme). Voorts valt te betwijfelen of flatcoöperaties strikt&#13;
genomen wel coöperaties zijn; de meningen daarover lopen uiteen.&#13;
8. In de land- en tuinbouw is er praktisch altijd sprake van een combinatie van verkoop- en verwerkingscoöperaties,&#13;
in die zin, dat de agrarische produkten ter verwerking aan de coöperatie worden aangeboden,&#13;
waarna verkoop van de verwerkte produkten plaatsvindt (bijvoorbeeld suikerbieten en melk).&#13;
9. SER-publikatie nr. 85/07, blz. 8. Het SER-advies onderscheidt (in sociologische zin) consumentencoöperaties,&#13;
werknemersproduktiecoöperaties en bedrijfscoöperaties; met laatstgenoemd type worden in&#13;
feite de coöperaties bedoeld als genoemd in noot 8.&#13;
10. Waar hier gesproken wordt van coöperatieve verenigingen, worden ook de onderlinge waarborg&#13;
maatschappijen bedoeld, tenzij deze apart vermeld worden.&#13;
11. Een voorbeeld van specialisatie is de winkel waarin aanvankelijk kruidenierswaren en groenten worden&#13;
verkocht, die zich uitsluitend toelegt op de verkoop van kruidenierswaren. Daarnaast ontstaan&#13;
zelfstandige winkels voor groenten.&#13;
12. Het in noot 11 gegeven voorbeeld is er een van een differentiatieproces. Het omgekeerde, namelijk&#13;
integratie, kan ook plaatsvinden: neem bijvoorbeeld Albert Heijn, eertijds begonnen als kleine nering&#13;
doende in kruideniers waren en thans verkoper van allerhande consumptieartikelen.&#13;
13. Zie onder andere F. Molenaar, Een hele onderneming; een onderzoek naar de vraag of en in hoeverre&#13;
een executie van de handelszaak mogelijk is (diss.), Tjeenk Willink 1973.&#13;
14. Zie onder meer IJ. Brugmans, Paardenkracht en mensenkracht; sociaal-economische geschiedenis&#13;
van Nederland (1795-1940). J.H. van Stuyvenberg, De ontstaansgronden van de landbouwcoöperatie in&#13;
heroverweging (1977). G. Minderhoud, Landbouwcoöperatie in Nederland.&#13;
15. Zie onder meer J.P. Wiersma/K. Tjepkema, Erf en wereld (1959). K. Tjepkema, Hoe boeren het&#13;
bolwerken (I.L.C. Friesland, 1986).&#13;
16. Emelianoff, t.a.p. blz. 105.&#13;
17. Genoemd SER-rapport, blz. 8 en 9.&#13;
18. Literatuur met betrekking tot een economische analyse van de coöperatie is in ons land niet overvloedig&#13;
aawezig. Aanbevolen kunnen worden: G.J. ter Woorst, Coöperatie als vorm van economische organisatie&#13;
(diss. 1966) en van de zelfde auteur, De coöperatieve onderneming (SMO-uitgave nr. 23, 1982).&#13;
19. Genoemd SER-rapport, blz. 9.&#13;
20. Hier wordt niet het al genoemd risicodragend kapitaal bedoeld, maar risicomijdend kapitaal; daarbij&#13;
valt te denken aan (bank-)leningen, uitgifte van obligaties e.d.&#13;
21. Zie ook HR 26 maart 1976, NJ 1977, nr. 612.&#13;
22. Dat zal anders worden als wetsontwerp 17 725 ongewijzigd wordt aangenomen. Dit wetsontwerp&#13;
voorziet er in van de coöperatie en de onderlinge afzonderlijke rechtspersonen te maken; de bepalingen&#13;
van de vereniging in het algemeen zullen evenwel van toepassing blijven (art. 53 lid 5 wetsontwerp).&#13;
23. De auteur is momenteel bezig met een studie die deze problematiek tot onderwerp heeft.&#13;
24. In de juridische literatuur komt men deze opvatting nog nauwelijks tegen. Interessant is daarom een&#13;
stageverslag van de Groningse student J. Volberda (d.d. omstreeks maart 1986), opgesteld tijdens een&#13;
stage die hij liep bij de Coöperatieve Condensfabriek cc Friesland, en welk verslag hij schreef onder ver&#13;
antwoordelijkheid van prof. Van Schilfgaarde. Volberda komt ten aanzien van het contractelement in&#13;
de wettelijke definitie tot dezelfde conclusie.&#13;
</legacyfootnotes><footnotes><footnote/></footnotes><auteurs>Mr J.H. Lunshof</auteurs><published>1986-12-01 00:00:00</published><modified>1986-12-01 00:00:00</modified><editiondate>1986-12-01</editiondate><htmlpath>https://denhollander.info/artikel/6373</htmlpath></article>
</articles></edition>