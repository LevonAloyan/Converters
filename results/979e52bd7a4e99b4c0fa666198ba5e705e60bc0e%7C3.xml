<edition><articles><article><jaar>1989</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/1989</searchword><id>6254</id><udhid>UDH:TvAR/6254</udhid><titel>Vooral weer het melkquotum</titel><searchwords><searchword>TvAR 6/1989</searchword><searchword>UDH:TvAR/6254</searchword></searchwords><attachments><attachment><name>1989_nr 6_Artikel_Lopes.pdf</name><extention>pdf</extention><url>https://denhollander.info/download/6048/ci</url></attachment></attachments><inleiding>De Vereniging voor Agrarisch Recht hield haar jaarvergadering op 3 juni 1988 te&#13;
Bilthoven. De belangstelling was groot, de zaal was geheel gevuld.&#13;
De preadviezen zijn gepubliceerd in Agrarisch recht, mei 1988. Ter vergadering&#13;
was het melkquotum het voornaamste onderwerp van discussie.&#13;
In het onderstaande tracht ik een overzichtelijk beeld van de discussie te geven.&#13;
MELKQUOTUM&#13;
De aard van het quotum; betekenis&#13;
Het quotum moet wel worden gezien als een vermogensrecht. Het is niet vrij overdraagbaar.&#13;
Prof. mr. G. Heida vergelijkt het met de vroegere siert eelt vergunningen.&#13;
De fiscale consequenties van de typering van het quotum kunnen, merkt mr. F.M.&#13;
Schraven op, voor de boeren onaanvaardbaar zijn. Men bedenke hierbij met ir. D.&#13;
Luteijn dat de som van de waarden van de Nederlandse melkrechten zo'n 10 miljard&#13;
gulden bedraagt.&#13;
Telkenmale blijkt dat het quotum, een minder scherp geformuleerde administratiefrechtelijke&#13;
constructie van Eurorecht, niet goed in ons rechtstelsel past.&#13;
Volgens preadviseur Luteijn is de quotering alleen gunstig voor de zittende boer.&#13;
De produktiebeperking maakt in het algemeen de akkerbouw gunstiger dan de veeteelt.</inleiding><content>Quotumoverdracht; begrip bedrijf&#13;
De overdracht van het quotum wordt geregeld door de EG-verordening. De vraag&#13;
is dan of een lidstaat mag afwijken. Hierbij voert Heida aan dat andere criteria dan&#13;
oppervlakte mogelijk niet objectief zijn. Schraven wijst erop dat de veehouderij&#13;
door de regeling niet mag worden belemmerd. Onze minister van Landbouw mag&#13;
aan de Europese regeling niets veranderen, behalve waar het gaat om overdrachten&#13;
van een deel van het bedrijf.&#13;
Evenmin is hij bevoegd quota toe te wijzen, voegt mr. ing. W.B.M. Engels hier&#13;
aan toe. Dat hij dit wel doet, is een symptoom van de effectieve werking van de&#13;
rechtsonzekerheid.&#13;
Mr. ing. A.A.H. Vugts wijst nog op het bestaan van een ministeriële brochure&#13;
omtrent de superheffing en vraagt zich af in hoeverre deze ons de weg wijst. Ik wil op deze vraag nader ingaan. Popularisering van juridische informatie, ook door de&#13;
overheid, zelfs door de hoogste bestuursorganen, is hachelijk. De vraag is of de&#13;
justitiabele veilig kan koersen op de richtlijnen, uitleggingen en aanbevelingen.&#13;
Door de samenvatting en de wijziging van de terminologie verandert vaak ook de&#13;
inhoud en de betekenis ten opzichte van de wetgeving in materiële zin. Anders gezegd,&#13;
de popularisering houdt een interpretatie in, zodat de regelgever als interpretator&#13;
met de rechter gaat concurreren. Deze is immers wel gebonden aan de wet, maar&#13;
niet aan de interpretatie die de wetgever aan de wet geeft. In ons geval wordt het&#13;
nog veel gecompliceerder omdat de Nederlandse regeling, de Beschikking superheffing,&#13;
een afgeleide is, of ten dele moet zijn van een Europese Verordening. De rechter&#13;
moet zich afvragen of hij aan de Europese regeling moet toetsen of misschien haar&#13;
direct moet toepassen.&#13;
De EG-regeling bepaalt nergens dat het quotum de grond volgt. Het volgt het bedrijf,&#13;
in art. 12 van de verordening omschreven als het geheel van de produktie-eenheden.&#13;
Engels herkent daarin meer dan de grond en de gebouwen. De minister zag&#13;
in 1984 daarin alleen de grond, maar het is toch de producent die bepaalt of hij een&#13;
bedrijf overdraagt. De Belgen vatten, zo vertelt Heida, bedrijf op als het melkvee,&#13;
de stal en de melkbussen, doch juist niet de grond!&#13;
De mening van mr. F. Bouts is dat het quotum wel met de grond kan worden overgedragen.&#13;
De wetgever heeft waarschijnlijk met opzet ten dezen geen regeling getroffen.&#13;
Dit wordt bevestigd door preadviseur J. van Noord. De feiten hebben zich echter&#13;
anders ontwikkeld dan de wetgever had verwacht en gewenst. Het ministerie van&#13;
Financiën heeft zich verkeken op het vermogensaspect van het quotum. De superheffing&#13;
geldt tot 1992, het quotum neemt dus in waarde af.&#13;
Preadviseur prof. mr. A.H.T. Heisterkamp vertelt dat het quotum mee gaat bij&#13;
de overdracht van een geheel bedrijf, maar voegt daar aan toe dat een dergelijke&#13;
overdracht weinig voorkomt. EG-verordening 1371/84 is de basis voor onze Beschikking&#13;
superheffing. Er moet een objectief criterium zijn; een overeenkomst tussen&#13;
partijen is dat misschien niet. Overigens heeft nog niemand zich direct beroepen&#13;
op de EG-regeling.&#13;
Toekenning van quotum aan pachter en verpachter&#13;
Het quotum behoort op billijke wijze te worden verdeeld. Hierbij stelt Heida tegenover&#13;
elkaar de eigendom van de verpachter en de investering van de pachter. Allengs&#13;
wordt duidelijk dat het quotum de ligging van de grond in belang overtreft en de&#13;
kosten van landrichting tot een slechte investering maakt. De vraag is hoe de grondkamer&#13;
de pachtprijs van weiland met melkquotum moet toetsen.&#13;
Volgens Heisterkamp kan het quotum van de ene producent op de andere overgaan,&#13;
desnoods via de verpachter. Tussen pachters is overgang van het quotum niet&#13;
mogelijk, waarschijnlijk zelfs niet bij indeplaatsstelling. De EG-regeling laat de details&#13;
over aan de nationale wetgevers. Daarbij valt ook te denken aan een drie-partijenovereenkomst.&#13;
Het billijkheidscriterium zou wel eens het gevolg kunnen hebben&#13;
dat elke verdeling door de rechter wordt bepaald. In dit verband brengt Vugts nog art. 35 Pw dat verplichtingen schept tussen afgaande&#13;
en opkomende pachter, ter sprake. Heida kan zich voorstellen dat de pachtrechter&#13;
in een aantal gevallen kan beslissen over de overgang van het quotum van&#13;
de vertrekkende pachter op zijn opvolger.&#13;
Ook Vugts staat op het standpunt dat het quotum aan de pachter toekomt. Het&#13;
gaat mee in de overdracht van het bedrijf. De pachtkamer van Hof Arnhem bepaalt&#13;
in dit verband of van bedrijfsoverdracht sprake is. Spreker is geenszins zeker van&#13;
's hofs bevoegdheid daartoe. Mr. A.G. Maris weet dat Hof Arnhem 9 mei 1988,&#13;
Agr. R. 1988, 4174, opzien baarde. In casu was het billijk dat het quotum aan de&#13;
verpachter toeviel, omdat daardoor het object kon worden gebruikt voor het doel&#13;
waarvoor de koper het had verkregen.&#13;
Weten partijen geen overeenstemming daaromtrent te bereiken, dan beveelt mr.&#13;
W. J. Wolff bij gebrek aan juridisch houvast aan het quotum voor de helft aan iedere&#13;
partij toe te kennen. Tegen deze oplossing betoogt Heisterkamp dat zulks niet in overeenstemming&#13;
is met de EG-regeling, volgens welke het quotum bij overdracht van&#13;
een geheel bedrijf de grond volgt en bij overdracht van minder bij de pachter blijft.&#13;
De superheffing is ingevoerd terwijl de pachtovereenkomst liep, de bijdragen van&#13;
de landerijen aan de bedrijfsresultaten zijn niet per oppervlakte-eenheid gelijk. De&#13;
billijkheid leidt er toe de pachter het quotum te doen behouden en in voorkomende&#13;
gevallen de verpachter in geld enigszins te compenseren.&#13;
Volgens Hazenberg is dit niet billijk, wanneer de verpachter een institutionele belegger&#13;
is. Bij een gelijke verdeling van het quotum zou deze 50% van de quotumwaarde&#13;
bij de vertrekkende pachter moeten kunnen laten en de andere helft aan de&#13;
nieuwe pachter moeten kunnen doorberekenen. Luteijn ziet de redelijkheid hiervan&#13;
niet in. De melkrechten zijn toch toe te schrijven aan de bekwaamheden en de inspanningen&#13;
van de pachter, terwijl de belegger alleen heeft geïnvesteerd in grond (en&#13;
gebouwen). Ook Schraven ziet alleen de producent als rechthebbende. De belegger&#13;
heeft geen aanspraak.&#13;
Met behulp van een lease-overeenkomst ziet Schraven kans het quotumrecht te&#13;
scheiden van de produktie.&#13;
De onttrekking van quotum aan de grond&#13;
In het algemeen is onttrekking van quotum (en overheveling op eigen grond) door&#13;
de pachter aan te merken als wanprestatie. Hier tekent Heida aan dat van onttrekking&#13;
geen sprake is wanneer de veeteelt wordt beoefend op andere landerijen dan&#13;
waarvoor het quotum is gegeven. De omvang van de melkproduktie op het geheel&#13;
bepaalt of superheffing is verschuldigd.&#13;
Epiloog&#13;
Dit is een verslag van de enigszins verwarde discussie ter vergadering. In het juli/augustus&#13;
(1988) nummer van dit tijdschrift stelt prof. mr. P. de Haan een reeks vragen, zoals die zich in een rechtsgeding voordoen, en geeft antwoorden die mij stuk voor&#13;
stuk overtuigen, althans mij overtuigend lijken. Men doet er goed aan zijn artikel&#13;
te lezen of te herlezen.&#13;
PACHT IN DE TOEKOMST&#13;
De Werkgroep Pacht van het Landbouwschap heeft zich verdiept in de oorzaken van&#13;
het terreinverlies van de pacht. Mr. W. J. Wolff noemt het grote waardeverschil tussen&#13;
onverpachte en verpachte objecten, het voorkeursrecht van de pachter en de zgn.&#13;
wachttijd van de opvolgende verkrijger (art. 43, verlenging pacht tot zes jaar na verkrijging).&#13;
Liberalisering van de pachtprijs zou zeker bijdragen tot behoud van pachtareaal,&#13;
doch als middel erger kunnen blijken dan de kwaal van de terugloop. Daarbij&#13;
bedenke men dat pacht niet alleen tegenover eigendom staat, maar dat ook erfpacht&#13;
(institutionele beleggers) en de maatschap in familieverband in het spel zijn. De Werkgroep&#13;
komt met een reeks voorstellen: regionalisatie van de pachtnormen; invoering&#13;
van pacht tegen een vrije prijs voor een duur van drie jaar, zonder voorkeursrecht,&#13;
met betrekking tot beperkte oppervlakten en niet te vaak herhaald; invoering van een&#13;
beleggjngspacht in twee varianten (30 jaar, mogelijkheid van verlenging, hogere pachtprijs&#13;
respectievelijk 30 jaar, geen verlenging, koopoptie voor pachter); beperking&#13;
van de wachttijd van art. 43; verdeling tussen partijen van verzilverd voorkeursrecht.&#13;
Differentiatie van de pachtnormen per regio lijkt Maris nogal bezwaarlijk. Men&#13;
zal het niet gemakkelijk eens worden over grenzen, de toepassing van de normen zal&#13;
veel meer moeite kosten. Misschien verdient het de voorkeur aan nationale normen&#13;
vast te houden, doch het traject tussen minima en maxima op basis van kwaliteit&#13;
te verlengen.&#13;
De korte pacht, drie a zes jaar tegen een vrije prijs, maakt preadviseur Luteijn&#13;
niet enthousiast. De prijs zou aan de bestaande normen moeten voldoen, waarboven&#13;
dan een toeslag tot een bepaald maximum zou kunnen worden toegestaan. Daarentegen&#13;
laat mr. J.L.M. Kaptein, werkzaam bij een institutionele belegger, zich positief&#13;
uit over de kortlopende pacht, zoals boven geschetst. Op zijn beurt ziet Van&#13;
Noord een dergelijke pacht de bescherming van de pachter uithollen. Ik teken hierbij&#13;
aan dat rond de eeuwwisseling, ondanks sympathie voor de toenmalige pachter,&#13;
de vrees voor uitholling van het eigendomsrecht aan wettelijke bescherming van de&#13;
pachter in de weg stond. Inmiddels hebben Pachtwet 1958 en jurisprudentie daarbij&#13;
het eigendomsrecht zo ver uitgehold, dat een eigenaar slechts na lange aarzeling tot&#13;
verpachting overgaat (behalve aan familie). Nu gedachten worden ontwikkeld om&#13;
het evenwicht tussen partijen te herstellen, lijkt het of de pachter de positie inneemt&#13;
die indertijd de eigenaar innam. De kernvraag is hoe wij de eigenaar die niet zelf&#13;
exploiteert, willen zien, met andere woorden onze visie op de verhouding tussen kapitaal&#13;
en arbeid. De laatste tien jaar is de sympathie voor het kapitaal geleidelijk&#13;
aan het groeien. De speculant en de profiteur echter verdienden en verdienen weinig&#13;
of geen respect en juist zij vestigen de laatste jaren op de financiële (de nieteconomische)&#13;
markten de aandacht op zich. Hopelijk tasten hun supersnelle superwinsten&#13;
niet het beeld van de goede kapitalist aan. Over beleggerspacht is Kaptein ook goed te spreken. Hij denkt nog aan een andere&#13;
variant, pacht met een looptijd tot de 65e verjaardag van de pachter. Wat het rendement&#13;
van de belegging betreft, verwijst hij naar art. 6 lid 4 Pachtnormenbesluit&#13;
(1977 e.v.) met betrekking tot nieuwbouw en ingrijpende verbouwing op kosten van&#13;
de verpachter. Luteijn vergelijkt de beleggingspacht met erfpacht voor ten minste&#13;
25 jaar (art. 59 Pw). Daarbij is 2 a 3% overdrachtsbelasting over de gekapitaliseerde&#13;
canon verschuldigd. Deze belasting kan aan de erfpachter in rekening worden gebracht.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1989-06-01 00:00:00</published><modified>1989-06-01 00:00:00</modified><editiondate>1989-06-01</editiondate><htmlpath>https://denhollander.info/artikel/6254</htmlpath></article>
</articles></edition>