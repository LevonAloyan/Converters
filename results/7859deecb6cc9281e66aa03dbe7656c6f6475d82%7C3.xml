<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1999</searchword><id>4828</id><udhid>UDH:TvAR/4828</udhid><titel>Rovers / LNV (TvAR 1999/4965)</titel><searchwords><searchword>TvAR 7/8/1999</searchword><searchword>TvAR 1999/4965</searchword><searchword>UDH:TvAR/4828</searchword></searchwords><attachments><attachment><name>1999_nr 78_Rechtspraak_4965.pdf</name><extention>pdf</extention><url>https://denhollander.info/download/4770/ci</url></attachment></attachments><inleiding>Uitvoeringsregeling EEG-premie&#13;
schapevleesproducenten 1993 art.&#13;
30 en 42c; Algemene wet bestuursrecht&#13;
art. 3:4 lid 2&#13;
&#13;
Te laat ontvangen verplaatsingsverklaring.&#13;
Toetsing belang controlevoorschrift in het concrete&#13;
geval. Sanctie van volledig verlies premie&#13;
staat niet in verhouding tot te dienen doel.&#13;
Strijd met art. 3:4 lid 2 Awb. Gegrond.</inleiding><content>Uitspraak in de zaak van:&#13;
H.C. Rovers, wonende te Boxtel, appellant,&#13;
tegen&#13;
de Minister van Landbouw, Natuurbeheer en&#13;
Visserij, zetelend te ’s-Gravenhage, verweerder.&#13;
1. Het verloop van de procedure&#13;
Bij besluit van 19 april 1995, met kenmerk&#13;
J. 955497 II, heeft verweerder beslist op het&#13;
bezwaarschrift van appellant tegen het besluit&#13;
van de directeur Landbouw, Natuur en Openluchtrecreatie&#13;
in de provincie Noord-Brabant&#13;
(hierna: directeur LNO), tot afwijzing van de&#13;
aanvraag van appellant op grond van de Uitvoeringsregeling&#13;
EEG-premie schapevleesproducenten&#13;
1993 (hierna: de Premieregeling&#13;
1993).&#13;
Bij een op 1 mei 1995 ter griffie ontvangen&#13;
beroepschrift heeft appellant tegen eerstvermeld&#13;
besluit beroep ingesteld bij het College.&#13;
Daarbij heeft hij gevorderd dat het College&#13;
het bestreden besluit vernietigt en bepaalt dat&#13;
verweerder zijn aanvraag om premie alsnog&#13;
inwilligt.&#13;
Verweerder heeft op 7 juli 1995 een verweerschrift,&#13;
strekkend tot ongegrondverklaring&#13;
van het beroep, ingediend en daarbij de op de&#13;
zaak betrekking hebbende stukken overgelegd.&#13;
Het College heeft bij uitspraak van 1 mei&#13;
1996, met toepassing van artikel 8:54 Algemene&#13;
wet bestuursrecht (hierna: Awb), het&#13;
beroep kennelijk ongegrond verklaard.&#13;
Bij een op 12 december 1995 ter griffie ontvangen&#13;
verzetschrift heeft appellant tegen&#13;
deze uitspraak verzet aangetekend. Daarbij&#13;
heeft hij verzocht in de gelegenheid te worden&#13;
gesteld over het verzet te worden gehoord.&#13;
Het College heeft appellant in de gelegenheid&#13;
gesteld op 20 maart 1996 ter zitting te worden&#13;
gehoord. Hij heeft daarvan gebruik gemaakt.&#13;
Bij uitspraak van 1 mei 1996 heeft het College&#13;
het verzet gegrond verklaard.&#13;
Het College heeft de zaak onderzocht ter zitting&#13;
van 4 september 1996. Partijen hebben bij&#13;
die gelegenheid hun standpunt nader toegelicht,&#13;
appellant in persoon en verweerder bij&#13;
monde van zijn gemachtigde.&#13;
2. De vaststaande feiten&#13;
Op grond van de gedingstukken en het&#13;
onderzoek ter zitting staan de volgende feiten&#13;
en omstandigheden ten processe vast.&#13;
– Door middel van een op 15 maart 1994 door&#13;
de districtsbureauhouder ontvangen formulier&#13;
heeft appellant de directeur LNO verzocht&#13;
om toekenning voor het verkoopseizoen 1994&#13;
van premie als bedoeld in artikel 3 van de Uitvoeringsregeling&#13;
EEG-premie schapevleesproducenten&#13;
1993 (Stcrt. 1992, 253: hierna: de&#13;
Premieregeling 1993) voor 288 van de 304 op&#13;
de datum van het invullen van het aanvraagformulier&#13;
op zijn bedrijf aanwezige ooien.&#13;
Appellant heeft zich daarbij verbonden om&#13;
het aantal ooien waarvoor premie is aangevraagd&#13;
ononderbroken vanaf 24 maart 1994&#13;
tot en met 1 juli 1994 op het bedrijf te houden.&#13;
Tevens heeft hij verklaard kennis te hebben&#13;
genomen van en in te stemmen met de&#13;
voorwaarden zoals vermeld in de Premieregeling&#13;
en zoals nadien gewijzigd en aangevuld.&#13;
– In de toelichting op het aanvraagformulier is&#13;
onder k vermeld:&#13;
“Besluit u tijdens de aanhoudperiode (een&#13;
deel van) de ooien alsnog te verplaatsen, dan&#13;
moet de DBH uiterlijk 1 dag vóór de verplaatsing&#13;
een verklaring hebben ontvangen.”&#13;
– Bij een op 14 mei 1994 door appellant, alsmede&#13;
een betrokken ingebruikgever ondertekende&#13;
verklaring, verzonden in een op 16 mei&#13;
1994 door PTT Post B.V. afgestempelde enveloppe,&#13;
heeft appellant de districtsbureauhouder&#13;
mededeling gedaan van een verplaatsing&#13;
van ooien naar een nader aangeduid perceel&#13;
met ingang van 17 mei 1994.&#13;
– Deze verklaring is door de districtsbureauhouder&#13;
ontvangen op 17 mei 1994.&#13;
– Bij besluit van 27 januari 1995, nader gemotiveerd&#13;
bij brief van 22 maart 1995, heeft de&#13;
directeur LNO appellant meegedeeld dat de&#13;
door hem voor het verkoopseizoen 1994 aangevraagde&#13;
premie ingevolge het bepaalde bij&#13;
artikel 30, eerste en vierde lid, juncto artikel&#13;
42c van de Premieregeling niet aan hem kan&#13;
worden uitbetaald.&#13;
– Tegen dat besluit heeft appellant bij brief&#13;
van 3 maart 1995, aangevuld bij brief van&#13;
27 maart 1995, bezwaar gemaakt, waarop bij&#13;
het bestreden besluit is beslist.&#13;
3. Het bestreden besluit en het&#13;
standpunt van verweerder&#13;
Het bestreden besluit is in het bijzonder gebaseerd&#13;
op de volgende overwegingen:&#13;
“Ingevolge artikel 30, eerste lid, van de regeling&#13;
moet een producent indien hij (een&#13;
gedeelte van) de aan te houden ooien gaat aanhouden&#13;
op gronden of in gebouwen waarvan&#13;
hij niet de eigenaar, erfpachter of pachter (op&#13;
basis van een door de grondkamer goedgekeurde&#13;
pachtovereenkomst) is, daarvan mededeling&#13;
door middel van een verplaatsingsformulier&#13;
doen aan de districtsbureauhouder. Dit&#13;
verplaatsingsformulier dient – ingevolge artikel&#13;
30, vierde lid van de Regeling en overeenkomstig&#13;
de desbetreffende EG-regelgeving –&#13;
uiterlijk vóór de dag waarop de verplaatsing&#13;
plaatsvindt door de districtsbureauhouder te&#13;
zijn ontvangen.&#13;
(...)&#13;
Uw op 14 mei 1994 gedagtekende verplaatsingsverklaring&#13;
omtrent de verplaatsing van&#13;
90 ooien op dinsdag 17 mei 1994, werd blijkens&#13;
het PTT-poststempel, op 16 mei 1994&#13;
verzonden.&#13;
De districtsbureauhouder ontving deze verplaatsingsverklaring&#13;
op dinsdag 17 mei 1994.&#13;
Aldus is niet voldaan aan het verplaatsingsvoorschrift,&#13;
aangezien de DBH de verklaring&#13;
eerst op de dag van de verplaatsing ontving en&#13;
niet – zoals vereist – voor de dag van verplaatsing.&#13;
Artikel 42c, lid 2, onderdeel b van de Regeling&#13;
geeft aan dat als het verschil uitgedrukt in een&#13;
percentage meer is dan 20% van het werkelijke&#13;
aantal ooien waarbij aan alle voorwaarden&#13;
is voldaan, er geen premie wordt verleend.&#13;
In Uw geval komt dit neer op een percentage&#13;
van ruim 54% nl. 90\198 = 45,4%.&#13;
(...)&#13;
Aangezien nergens uit blijkt dat het voor U&#13;
redelijkerwijs onmogelijk is geweest de verplaatsing&#13;
tijdig te melden, heeft de Directeur&#13;
LNO terecht besloten Uw premie-aanvraag af&#13;
te wijzen.&#13;
Voor zover U met Uw bezwaarschrift betoogt&#13;
dat de bestreden beslissing in strijd is met het&#13;
motiveringsbeginsel verklaar ik Uw bezwaren&#13;
gegrond.&#13;
Voor het overige verklaar ik Uw bezwaren&#13;
echter ongegrond.&#13;
Ik handhaaf het bestreden besluit onder wijziging&#13;
van de motivering daarop met het in deze&#13;
beslissing bepaalde.”&#13;
In het verweerschrift heeft verweerder,&#13;
samengevat, nog aangevoerd dat, als uitvloeisel&#13;
van doel en strekking van de verordeningen&#13;
(EEG) 3508/92 en (EEG) 3887/92, welke&#13;
verordeningen zien op de instelling van het&#13;
zogenaamde geïntegreerde beheers- en controlesysteem&#13;
(GBCS), met ingang van het verkoopseizoen&#13;
1994 in de nationale uitvoeringsregeling&#13;
is bepaald dat ten aanzien van onder&#13;
meer de ooipremiering aanvragen, verklaringen&#13;
e.d. eerst dan geacht worden te zijn ingediend,&#13;
indien deze daadwerkelijk/feitelijk&#13;
door de bevoegde autoriteiten zijn ontvangen.&#13;
Een ruimer regime zou naar zijn mening afbreuk&#13;
doen aan de GBCS-doelstellingen omdat&#13;
aldus een adequate controle (deels) afhankelijk&#13;
wordt gesteld van het handelen of nalaten&#13;
van derden/particulieren, in dit geval PTT&#13;
Post b.v. Toegepast op de situatie waarin verplaatsing&#13;
van ooien aan de orde is, zou bij een&#13;
dergelijk ‘ruimer regime’ de verklaring op de&#13;
dag van verplaatsing kunnen worden ontvangen&#13;
of zelfs na de verplaatsingsdag en zou&#13;
aldus de controlerende instanties de mogelijkheid&#13;
worden ontnomen om de feitelijke verplaatsing&#13;
te beoordelen.&#13;
4. Het standpunt van appellant&#13;
Appellant heeft ter ondersteuning van het&#13;
beroep naar voren gebracht, dat hij de verplaatsingsverklaring&#13;
op 14 mei 1994, derhalve&#13;
tijdig, ter post heeft bezorgd. Hij heeft er&#13;
gelet ook op de PTT-slogan ‘Vandaag gepost,&#13;
morgen bezorgd’ niet aan getwijfeld dat de&#13;
verklaring uiterlijk de dag voor de verplaatsing&#13;
op dinsdag 17 mei 1994 door de DBH&#13;
zou zijn ontvangen.&#13;
5. De toepasselijke voorschriften&#13;
Bij de Premieregeling 1993 is, ten tijde van&#13;
belang voor deze procedure, onder meer het&#13;
volgende bepaald:&#13;
“Artikel 30&#13;
1. De producent is verplicht om, indien hij de&#13;
aan te houden ooien dan wel een gedeelte&#13;
daarvan gaat aanhouden op gronden of in&#13;
gebouwen waarvan hij niet de eigenaar, erfpachter&#13;
dan wel pachter op basis van een door&#13;
de grondkamer goedgekeurde pachtovereenkomst&#13;
is, hiervan uiterlijk vóór de dag waarop&#13;
de verplaatsing plaats vindt, door middel van&#13;
het daartoe bestemde exemplaar van het door&#13;
de directeur vastgestelde verplaatsingsformulier,&#13;
mededeling te doen aan de districtsbureauhouder.&#13;
2. Vanaf het moment van verplaatsing dient de&#13;
producent het volledig ingevulde en ondertekende&#13;
voor de controle door de Algemene&#13;
Inspectiedienst bestemde exemplaar van het&#13;
verplaatsingsformulier op zijn bedrijf ter&#13;
beschikking te hebben.&#13;
(...)&#13;
4. Het verplaatsingsformulier, als bedoeld in&#13;
het eerste lid, dient de districtsbureauhouder&#13;
uiterlijk vóór de dag waarop de verplaatsing&#13;
plaats vindt te hebben ontvangen.&#13;
(...)&#13;
Artikel 42c&#13;
1. Indien op enig moment wordt vastgesteld&#13;
dat het werkelijke aantal aanwezige dieren tijdens&#13;
de aanhoudperiode kleiner is dan het in&#13;
de aanhoudperiode opgegeven aantal, wordt&#13;
de premie berekend op basis van het werkelijke&#13;
aantal dieren. Het premiebedrag per dier&#13;
wordt, onverminderd het derde lid, in ieder&#13;
geval verminderd met: (...).&#13;
2. Indien het verschil (...) meer dan 20%&#13;
bedraagt, wordt, onverminderd het derde lid,&#13;
geen premie verleend. (...)&#13;
6. Indien de producent de verplichtingen, als&#13;
bedoeld in de artikelen 28, 29 en 30 niet&#13;
nakomt, zijn het eerste, tweede en vijfde lid&#13;
van het onderhavige artikel van overeenkomstige&#13;
toepassing.&#13;
(...)”&#13;
6. De beoordeling van het geschil&#13;
Vast staat dat de verplaatsingsverklaring, als&#13;
bedoeld in artikel 30 van de Premieregeling&#13;
1993, waarin appellant verklaarde op dinsdag&#13;
17 mei 1994 schapen te gaan verplaatsen, niet&#13;
uiterlijk vóór die dag, door de districtsbureauhouder&#13;
is ontvangen. Verweerder heeft&#13;
zich derhalve terecht op het standpunt gesteld&#13;
dat appellant niet heeft voldaan aan de desbetreffende,&#13;
bij vermeld artikel gestelde voorwaarde.&#13;
Het geschil spitst zich derhalve toe op de&#13;
vraag of bij het bestreden besluit op juiste&#13;
wijze toepassing is gegeven aan de Premieregeling&#13;
1993. Dienaangaande overweegt het&#13;
College als volgt.&#13;
Bij de onder 3 vermelde communautaire verordeningen&#13;
inzake het GBCS is overwogen&#13;
dat bepalingen voor een doeltreffende preventie&#13;
en bestraffing van onregelmatigheden en&#13;
fraude dienen te worden vastgesteld, waartoe&#13;
voorzien dient te worden in sancties die gedifferentieerd&#13;
zijn al naar gelang de ernst van de&#13;
onregelmatigheid.&#13;
Met het voorschrift dat de verplaatsingsverklaring&#13;
moet zijn ontvangen daags vóór de&#13;
verplaatsing wordt, aldus verweerder, beoogd&#13;
te bereiken dat de met controle belaste instantie&#13;
altijd op de hoogte kan zijn van de plaats&#13;
waar de ooien zijn. Met verweerder is het&#13;
College van oordeel dat zodanig voorschrift&#13;
daarvoor op zichzelf doeltreffend is. In dit&#13;
geval staat evenwel vast dat een fysieke controle&#13;
op een tijdstip vóór ontvangst van de&#13;
verplaatsingsverklaring niet heeft plaatsgevonden.&#13;
Het belang van onverkorte toepassing&#13;
van de onderhavige bepaling kan in dit&#13;
geval reeds daarom daarin niet gelegen zijn. In&#13;
het zich hier voordoende, specifieke geval,&#13;
waarin – ook al is dat achteraf – vaststaat dat&#13;
de verplaatsingsverklaring op de dag vóór de&#13;
verplaatsing is verzonden en op de dag van de&#13;
verplaatsing door de districtsbureauhouder is&#13;
ontvangen kan de noodzaak tot onverkorte&#13;
toepassing van de regel dat de verplaatsingsverklaring&#13;
vóór de dag van verplaatsing moet&#13;
zijn ontvangen evenmin gelegen zijn in het&#13;
belang dat een andere, soepeler, gedragslijn&#13;
misbruik van de regeling in de hand kan werken.&#13;
Bedoeld misbruik is in zo’n geval niet&#13;
mogelijk, aangezien bij fysieke controle op de&#13;
dag van verplaatsing de controlerend ambtenaar&#13;
– via de districtsbureauhouder – kan&#13;
verifiëren of vóór verplaatsing de verplaatsingsverklaring&#13;
is verstuurd, in welk geval&#13;
vaststaat dat de betrokken gegevens niet vanwege&#13;
een controle, maar reeds daaraan voorafgaand&#13;
zijn verstrekt.&#13;
Voor de stelling, vervat in het verweerschrift,&#13;
dat het van belang zou kunnen zijn dat de&#13;
controlerende instanties de feitelijke verplaatsing&#13;
kunnen beoordelen, heeft verweerders&#13;
gemachtigde – ook daarnaar gevraagd ter zitting&#13;
– geen overtuigend argument kunnen&#13;
aandragen. Ook ambtshalve heeft het College&#13;
tot zo’n belang niet kunnen concluderen. Niet&#13;
gebleken is voorts dat de communautaire&#13;
bepalingen in verband met de hiervoor&#13;
bedoelde belangen een onverkorte toepassing&#13;
van deze nationale bepaling inzake de ontvangst&#13;
van de verplaatsingsverklaring in een&#13;
geval als dit vereisen.&#13;
In de hier gegeven bijzondere omstandigheden&#13;
is het College van oordeel dat onverkorte&#13;
toepassing van de onderhavige bepaling met&#13;
de daaraan verbonden sanctie, neergelegd in&#13;
voormeld artikel 42c van de Premieregeling&#13;
1993 en inhoudend een volledig verlies van de&#13;
premie, leidt tot gevolgen die in geen verhouding&#13;
staan tot de met het besluit te dienen&#13;
doelen. Door niettemin aan die bepaling toepassing&#13;
te geven heeft verweerder gehandeld&#13;
in strijd met artikel 3:4, tweede lid van de&#13;
Algemene wet bestuursrecht.&#13;
Het beroep moet derhalve gegrond worden&#13;
verklaard en het bestreden besluit komt in&#13;
aanmerking om te worden vernietigd.&#13;
Het door appellant gestorte griffierecht dient&#13;
aan hem te worden vergoed.&#13;
Het College ziet geen termen voor toepassing&#13;
van artikel 8:75 van de Algemene wet bestuursrecht.&#13;
7. Beslissing&#13;
Het College:&#13;
– verklaart het beroep gegrond;&#13;
– vernietigt het bestreden besluit;&#13;
(...).</content><legacyfootnotes/><footnotes><footnote/></footnotes><auteurs/><published>1999-07-01 00:00:00</published><modified>1996-05-07 00:00:00</modified><editiondate>1999-07-01</editiondate><htmlpath>https://denhollander.info/artikel/4828</htmlpath></article>
</articles></edition>