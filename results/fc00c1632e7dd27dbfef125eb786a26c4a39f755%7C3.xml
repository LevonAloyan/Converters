<edition><articles><article><jaar>1998</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1998</searchword><id>5762</id><udhid>UDH:TvAR/5762</udhid><titel>Recht van de bewaargever op landbouwprodukten bij faillissement van de bewaarnemer in België, Duitsland en Nederland</titel><searchwords><searchword>TvAR 5/1998</searchword><searchword>UDH:TvAR/5762</searchword></searchwords><attachments><attachment><name>1998_nr 5_Artikel_Mertens.pdf</name><extention>pdf</extention><url>https://denhollander.info/download/5694/ci</url></attachment></attachments><inleiding>Inleiding&#13;
Op 14 en 15 november 1997 vond in Luik het elfde Dreilanderagrarrechtseminar plaats over het onderwerp het recht van de bewaargever op de landbouwproducten ingeval van faillissement van de bewaarnemer. Producten als bollen, uien, orchideeën, granen, vers uit ei gekomen kuikens, waardepapieren, benzine, metalen, wijnen, honing, witloofpennen en containerplanten, Surinamers, Romeinen , Germanen, Wal-loniërs en Vlamingen trokken in een bonte rij aan ons voorbij. Wat kan het recht toch mooi zijn!&#13;
Er waren 7 Duitsers, 11 Belgen en 10 Nederlanders op het symposium. De stad Luik bood ongekende mogelijkheden; immers de stad is niet alleen geschikt om per automobiel via Luxemburg in Frankrijk te geraken, maar er blijkt ook een lieflijke tweede Maasarm te bestaan; de stad Luik bood ons schoonheid, een goed hotel aan die arm en uitstekend eten; wij weten nu ook wat een echte café Liègois is. Wij leerden echter nog meer; immers er werd veel Frans gesproken, onder andere door de Belgische inleider, en we leerden dat bewaargeving een hoop juridische problemen kan opleveren, zeker als men, zoals in België, het eigendomsvoorbehoud niet kent.&#13;
De inleiders spraken Frans of Duits en de discussie vond in drie talen plaats, hetgeen het niet altijd even gemakkelijk maakte. Voor U als lezer breng ik dit verslag in het Nederlands en zet ik de uitkomsten van de discussies zoveel mogelijk in het hoofd-stuk van het betreffende land .&#13;
Prof. mr. R. de Meijer van de Belgische Vereniging voor Agrarisch Recht heette ons namens de organisatie welkom en liet het voorzitterschap van de vergadering over aan de Belgische ondervoorzitter prof. dr. R. Gotzen.</inleiding><content>België&#13;
Voor België rapporteerde in het Frans mtr. J. M. Discry, advocaat aan de balie te Luik.&#13;
I.&#13;
Bewaargeving&#13;
Omdat de kwaliteit van landbouwproducten steeds belangrijker wordt zijn er in het bewaren en conserveren daarvan gespecialiseerde bedrijven ontstaan . De boeren die hun producten in gezamenlijke silo's opslaan, hopen dat zij eigenaar daarvan blijven zolang zij geen verkooporders hebben gegeven en dat zij eventueel ook weer (een gedeelte van) hun producten uit de silo kunnen terughalen. Zij betalen er uiteindelijk ook huur voor. Helaas blijkt soms dat de eigenaar van de silo of de tus-senpersoon ook handelt in landbouwproducten en bij hun faillissement blijkt dan de betrekkelijkheid van de rechten van een bewaargever; dan blijkt revindicatie immers onmogelijk.&#13;
Problemen bij faillissement van de bewaarnemer zijn er te over; we ontmoeten dan regels omtrent faillissement, revindicatie, privileges en natrekking. Wie is eigenaar van de landbouwproducten in zo'n geval?&#13;
Het Belgisch Burgerlijk Wetboek behandelt het reguliere depot als de bewaargeving van een species-zaak en behandelt het irreguliere depot als de bewaargeving van genus-zaken waarbij men een vergelijkbare zaak kan teruggeven. Dikwijls gaat het in het laatste geval om verbruikszaken, zoals geld, landbouwproducten en consumptie-goederen; in de praktijk mag de bewaarnemer deze dus gewoon gebruiken en er andere voor teruggeven, tenzij hem bijvoorbeeld een enveloppe met geld is gegeven, die hij alsdan weer gesloten dient terug te geven, of tenzij het ging om een geheel door slechts één bewaargever gevulde silo.&#13;
Doctrines&#13;
De Franse doctrine luidt dat bewaargeving altijd een regulier depot wordt vermoed te zijn, zelfs als het om verbruiks- of consumptiegoederen gaat; de bewaarnemer heeft geen beschikkingsrecht en de bewaargever behoudt het eigendomsrecht op de zaak en zijn revindicatie-actie. De bewaarnemer mag de zaken niet vermengen en hij moet ze individualiseren.&#13;
Bewaargeving is slechts op twee voorwaarden irregulier, namelijk materieel dat men een vergelijkbare zaak moet kunnen teruggeven, en psychologisch dat de bewaar-gever bereid is een vergelijkbare zaak terug te ontvangen. Dat het gaat om een soort-zaak is dus niet voldoende om een irregulier depot te zijn. Bij een irregulier depot wordt het eigendomsrecht van de bewaargever bij faillissement van de bewaarnemer een van de vorderingen in dat faillissement.&#13;
Trekt de bewaarnemer vruchten uit het gebruik dan is het geen bewaarneming maar een lening.&#13;
De Belgische doctrine luidt dat een irregulier depot een overeenkomst is waarbij de bewaarnemer het recht heeft andere vergelijkbare zaken terug te geven dan hij heeft ontvangen; de overeenkomst blijft echter bewaargeving het wordt geen lening. Consequenties daarvan zijn dat de bewaarnemer, behoudens nadere overeenkomst, niet het recht heeft zich van de gedeponeerde zaak te bedienen, dat hij het, zelfs al is het een consumptiegoed, niet mag uitbaten, dat hij geen eigenaar wordt van de gede-poneerde zaak maar bezitter, dat hij niet mag compenseren en dat hij de zaak onaangeraakt (ad nutum) moet teruggeven.&#13;
Anders gezegd: het irreguliere depot is bewaargeving en is geen lening, tenzij partijen uitdrukkelijk anders overeenkomen.&#13;
Komen ze anders overeen en mag de bewaarnemer goederen gebruiken dan blijft het, volgens sommige schrijvers, nog een irregulier depot, maar met overdracht van eigen-dom.&#13;
Normaal zijn aandelen in een vennootschap of andere waardepapieren geen verbruikszaken, ze zijn identificeerbaar en geïndividualiseerd. Maar sinds een arrest van 10 november 1967 worden de in bewaring aan de agent of de bank gegeven papieren geacht een irregulier depot te zijn, zelfs als ze op nummer te identificeren zijn; sinds-dien blijft het eigendomsrecht van de bewaargever wel in stand en wordt een propor-tioneel mede-eigendomsrecht ten nadele van de failliete effectenmakelaar veronder-steld.&#13;
De Belgische doctrine beschouwt de vraag wie eigenaar is van de in bewaring gegeven granen anders dan de Franse doctrine; in de Belgische doctrine wordt de bewaar-nemer geen eigenaar van een irregulier depot, tenzij anders is overeengekomen, en moet hij maar zonodig beslag leggen; als het om in bewaring gegeven verbruikszaken gaat levert dat geen gebruiksrecht aan de bewaarnemer op; is teruggave in natura niet mogelijk dan moeten vergelijkbare zaken geleverd worden.&#13;
Revindicatie&#13;
De Code Civil (het Belgisch Burgerlijk Wetboek, hierna: BW ) regelt in artikel 573 het natrekkingsrecht van roerende zaken, welke een oplossing kan bieden bij bewa-ring van producten van verschillende producenten in dezelfde silo, hetgeen sommigen de toevallige mede-eigendom noemen. Het gevolg is dat altijd verdeling gevraagd kan worden (art. 815 BW) en dat de revindicatie door de bewaargever niet wordt verlamd door het gebrek aan mogelijkheid tot identificatie van zijn zaken, en dat van iedere bezitter gerevindiceerd kan worden.&#13;
In het geval van de boer die zijn granen in een silo heeft gestort doen zich drie hypo-theses voor:&#13;
- de ingebrachte hoeveelheid is gelijk aan de teruggevorderde, alsdan is verdeling te vorderen;&#13;
- de hoeveelheid in de silo is kleiner dan de teruggevorderde, alsdan kan men volgens de jurisprudentie (HR 10 november 1967, nr. 62) proportioneel terugvorderen;&#13;
- de hoeveelheid in de silo is gedeeltelijk eigendom van de bewaargever en gedeelte lijk van de bewaarnemer, alsdan kan ook verdeling gevorderd worden.&#13;
II.&#13;
Faillissement en terugvordering&#13;
In de nieuwe Belgische Faillissementswet van 1997 staat in artikel 103, hetzelfde als in het vroegere artikel 567 van het Wetboek van Koophandel, namelijk dat terugvorde-ring van koopwaren mogelijk is voor koopwaren die aan de failliet in bewaring zijn gegeven, of hem in consignatie zijn gegeven, en door hem voor de opdrachtgever zijn verkocht, en wel zolang ze nog geheel of gedeeltelijk in natura aanwezig zijn. Het nieuwe artikel 101 Fw. bepaalt daarnaast nog dat het faillissement geen afbreuk doet aan het recht op terugvordering door de eigenaar van de goederen ook al zijn ze in het bezit van de schuldenaar.&#13;
Men kan daaruit afleiden dat de enige voorwaarde om een goed terug te krijgen, is dat het nog in natura bestaat en dat het nog niet vermengd is met een ander goed (zie art. 102 Fw. over waardepapieren in portefeuille bij de failliet).&#13;
Bij bewaargeving van granen in een silo is dus om eigenaar te blijven vereist dat de goederen geïndividualiseerd kunnen worden; een dergelijke individualisering kan ook collectief zijn en zo behouden de producenten dan hun gezamenlijke mede-eigen-domsrecht op terugvordering van hun goederen. Andere oplossingen zijn: - naar aanleiding van voormeld arrest over waardepapieren zou men de mede-eigen dom van gelijksoortige zaken, zoals de bewaargeving van producten in een silo, kunnen overeenkomen, zodat de eigenaren altijd het terugvorderingsrecht op de massa behouden ingeval van faillissement van de bewaarnemer, terwijl bij ontoe- reikendheid van de massa de verdeling zou kunnen plaatsvinden naar ieders recht daarop;&#13;
- het overeenkomen van een privilege voor de bewaargever op de geldelijke op brengst van de door de bewaarnemer verkochte producten;&#13;
- men zou, gebaseerd op artikel 573 BW over mede-eigendom, in de Faillissements- wet kunnen opnemen dat boeren voor hun bij de bewaarnemer vermengde pro- ducten waarop beslag is gelegd, een gezamenlijk en proportioneel terugvorderings- recht hebben.&#13;
Nederland&#13;
Voor ons land rapporteerde in het Duits prof. mr. P. A. Stein, emeritus-hoogleraar aan de Universiteit van Amsterdam.&#13;
Bewaargeving&#13;
Iedereen die een product heeft gemaakt voelt zich rustig zolang het in zijn bezit is. Geeft hij het aan een ander dan begint hij zich daarover zorgen te maken, en zo gaat dat bij boeren ook. Na verkoop en levering en nog geen betaling voor het product, of na inbewaargeving, vraagt hij zich dan ook af of hij het product eventueel nog kan terugvorderen; dezelfde zorg bekruipt de koper die heeft betaald maar het goed nog niet onder zich heeft, bijvoorbeeld omdat de verkoper het nog voor hem houdt.&#13;
Faillissement&#13;
Het moge duidelijk zijn dat de bewaargever het sterkst staat als hij eigenaar van de zaken blijft. Bewaargeving is geen titel van eigendomsovergang. Uiteraard heeft de bewaargever recht op teruggave van zijn zaken, maar in het Belgische en Franse recht is revindicatie gemakkelijker dan in het Duitse en Nederlandse recht en wel omdat de twee laatste landen het eigendomsvoorbehoud als 'wapen' hebben. De erkenning van het eigendomsrecht heeft voor de bewaargever belangrijke gevolgen:&#13;
- bij faillissement van de bewaarnemer kan de eigenaar zijn zaken terugvorderen. Zouden hem slechts persoonlijke rechten ter beschikking staan dan zou de curator hem de teruggave moeten weigeren;&#13;
- hetzelfde geldt als de crediteur van de bewaarnemer in bewaring gegeven zaken van de bewaargever in pand zou hebben; hij kan immers het pand niet vervreem- den als de bewaargever de eigendom daarvan heeft. Zou de bewaargever slechts persoonlijke rechten hebben dan zou hij deze niet aan de pandhouder tegen kun nen werpen;&#13;
- dit geldt ook in andere gevallen dan pandgeving; is de zaak tijdens de bewaarge- ving door een derde beschadigd dan kan de eigenaar die derde daarop aanspreken, bij persoonlijke rechten ligt dat een stuk moeilijker.&#13;
Bewaargeving is geen titel van eigendomsovergang, zoals gezegd. Gebeurt dit toch dan is er sprake van oneigenlijke bewaargeving en mag de bewaarnemer vergelijkbare zaken teruggeven. Omdat de bewaargever in een dergelijk geval zijn sterke positie verliest moet deze figuur slechts aangenomen worden als deze uitdrukkelijk is over-eengekomen.&#13;
Mede-eigendom&#13;
De rechten van de bewaargever zijn beter verzekerd als hij een ceel daarvan ontvan-gen heeft; wie de ceel bezit wordt immers geacht eigenaar van de zaken te zijn. Toch is hij dan, gezien de volgende mogelijkheden, nog niet zeker:&#13;
1. De in bewaring gegeven zaken zijn niet meer te identificeren, waardoor de bewaar gever zijn eigendom niet kan bewijzen (Texeira de Mattos).&#13;
2. De in bewaring gegeven zaken zijn bestanddelen van een andere, niet aan hem behorende, zaak geworden (Bloembollen).&#13;
3. De in bewaring gegeven zaak heeft zich tot een nieuw product ontwikkeld (Kuiken).&#13;
4. De in bewaring gegeven zaak is door de bewaarnemer tot een nieuw product omgevormd (Orchidee).&#13;
Nog moeilijker wordt het wanneer de zaken wel verkocht zijn, zich vervolgens de veranderingen voordoen, maar er niet betaald is.&#13;
Hierna worden enige arresten van de Hoge Raad besproken waarin deze casus wer-den behandeld.&#13;
1. In 1966 raakte de Bank Texeira de Mattos in surséance van betaling; twee klagers hadden respectievelijk een en drie waardepapieren van dezelfde soort en aard bij de bank ondergebracht maar konden de nummers daarvan niet aantonen. De curatoren vonden in de massa inderdaad vier van die papieren, maar weigerden ze aan de klagers af te geven. De Hoge Raad1 oordeelde dat zij elk hun eigendomsrecht niet konden aantonen en zij dus niet konden revindiceren, en dat er voor een gezamenlijk eigendomsrecht geen reden in de wet te vinden was. De klacht werd dus afgewezen.&#13;
2. M heeft in de Rotterdamse haven een tank met benzine liggen, waarvan een derde deel aan E wordt verkocht, die daarvoor een ceel ontvangt. Daarvoor had M echter al de gehele inhoud tot zekerheid in eigendom overgedragen aan de bank. De bank had vervolgens alle benzine in pand genomen en al een deel doorverkocht, maar dat accepteerde E niet en deze vroeg om opheffing van het pand voor zijn een/derde deel. De Hoge Raad2 oordeelde dat mede-eigendom van E en M in die tank mogelijk is omdat daarvoor, door degene die opslaat, slechts bewijsbaar hoeft te zijn in welke tank zich de benzine van de klager bevindt, ook al blijkt dat niet uit het ceel en zit er nog benzine van anderen in opslag.&#13;
Dit geldt dan temeer voor de mede-eigendom van meerdere personen die van het begin af aan hun producten gezamenlijk opslaan; al is er geen individualisering moge-lijk toch mag ieder zich mede-eigenaar der massa noemen. Het Belgische irreguliere depot kent men in Nederland niet en de Nederlandse boer krijgt dus meestal zijn zaken weer terug.&#13;
Ofschoon beide arresten op elkaar lijken, verschillen zij dus qua mede-eigendom van de bewaargever omdat de Hoge Raad verschil maakt in bezit of eigendom tussen soortzaken en species-zaken. Had elke klager in de bankprocedure kunnen bewijzen dat het papier zijn eigendom was dan had hij de procedure gewonnen. Een dergelijk geval zal zich bij opslag van landbouwproducten niet vlug voordoen; denkbaar is het wel wanneer de bewaarnemer de opgeslagen aardappelen vervreemdt en er andere voor teruggeeft, hoe bewijst de bewaargever dan zijn rechten in de failliete boedel van de bewaarnemer?&#13;
Landbouwproducten in silo&#13;
Van belang is steeds dat de bewaargever kan bewijzen waar zijn zaken zich bevinden. Zijn ze vermengd met andere dan is de oplossing mede-eigendom. Het ceel van de bewaargever en de boekhouding van de bewaarnemer zijn dus erg belangrijke bewijs-middelen. Hetzelfde geldt voor de koper van de producten die ze bij een ander heeft opgeslagen.&#13;
Voormelde arresten lijken niet achterhaald door de invoering van ons nieuwe Burger-lijk Wetboek in 1992. Maar in het Romeinse recht was het recht al hetzelfde als de Hoge Raad in het tweede arrest uitsprak. Zie daarvoor de tekst van Gaius3, die leefde in een tijd dat boeren en hun producten nog echt belangrijk waren, en welke voor zich spreekt, maar waarin het toen ook al niet alleen over het mengen van wijn en honing ging maar ook over het samensmelten van andere dan landbouwproducten zoals metalen, en waaruit blijkt dat bij vermenging altijd mede-eigendom ontstaat als er maar een species-zaak is ontstaan:&#13;
Voluntas duorum dominorum miscentium materias commune totum corpus efficit, sive eiusdem generis sint materiae, veluti vina miscuerunt vel argentum conflaverunt, sive diver-sae, veluti si alius vinum contulerit alius mei, vel alius aurum alius argentum, quamvis et mulsi et electri novi corporis sit species. Sed et si sine voluntate dominorum casu confusae sint duorum materiae vel eiusdem generis vel diversae, idem iuris est.&#13;
Gegaste uien&#13;
In een koelhuis liggen uien in bewaring van Noordermeer en wel bij de uien van de bewaarnemer De Klerk. Vanwege ongedierte moeten de uien vergast worden en De Klerk laat dit door Roteb doen. Roteb heeft dit nooit eerder gedaan en behoudt zich alle rechten wegens aansprakelijkheid voor schade voor. Vervolgens gaan alle uien door de behandeling met gas voor consumptie verloren. Noordermeer spreekt Roteb voor de schade aan, maar deze beroept zich op de uitsluiting van aansprakelijkheid die ze met De Klerk, haar opdrachtgever, is overeengekomen. De Hoge Raad4 geeft Roteb gelijk omdat de uitsluiting ook voor Noordermeers uien gold nu Noorder-meer in de behandeling had toegestemd en de voorwaarden waaronder aan De Klerk had overgelaten. De uitsluiting van aansprakelijkheid door Roteb gold dus voor de gehele massa aan opgeslagen uien.&#13;
Deze uitspraak heeft veel stof doen opwaaien en vele schrijvers5 aan het werk gezet. Er lagen immers twee oplossingen voorhanden. Men kon stellen dat de Klerk bij de opdracht aan Roteb was opgetreden als vertegenwoordiger van Noordermeer en het ontbreken van volmacht door Noordermeer niet aan Roteb kon worden tegengeworpen. Anderen benaderden het vraagstuk zakenrechtelijk en stelden dat de bewaar-neming van de uien de schijn wekte dat deze eigendom waren van De Klerk en deze schijn ook moest gelden voor het verbintenissenrecht.&#13;
Hoe het ook zij voor de bewaargever van landbouwproducten schuilt er in dit op-zicht altijd een risico in bewaargeving dat hij niet kan uitsluiten.&#13;
Onderbewaargeving en aansprakelijkheid&#13;
Een boer laat zijn producten door een coöperatie in bewaring geven aan een bewaar-nemer die zijn aansprakelijkheid uitsluit. Uit een arrest van de Hoge Raad blijkt dat de bewaarnemer die uitsluiting aan de boer kan tegenwerpen als de boer wist van de bewaargeving en hij de coöperatie had toegestaan de voorwaarden daarvoor zelfstan-dig te bedingen. Dit arrest wordt nog versterkt door het bepaalde in art. 608 boek 7 BW omtrent derdenwerking bij onderbewaarneming: in een dergelijk geval kan de onderbewaarnemer de hoofdbewaargever een uitsluiting van aansprakelijkheid tegen-werpen die deze zelf met de hoofdbewaarnemer is overeengekomen. De bewaargever moet dus bij uitsluiting van aansprakelijkheid rekening houden met zowel de uitsluiting die hijzelf met zijn wederpartij is overeengekomen, waarop de onderbewaarnemer zich beroepen kan, als ook op de uitsluiting die zijn bewaarnemer met diens onderbewaarnemer is overeengekomen. In het eerste geval berust dat dan op voormeld art. 608 en in het tweede geval op de uitspraak van de Hoge Raad.&#13;
Bloembollen&#13;
Bloembollen moeten afwisselend gedroogd worden opgeslagen en dan de grond weer in. Van wie zijn de bollen als ze in de grond zitten, de oorspronkelijke eigenaar of de grondeigenaar? De rechter heeft beslist dat de bollen in de grond, door natrek-king, aan de eigenaar van die grond behoren.&#13;
A koopt bollen van de teler, betaalt deze, en krijgt deze geleverd waarbij de teler ze verder nog verzorgt totdat koper A ze heeft doorverkocht. Teler zet de bollen in zijn grond, raakt in betalingsproblemen en de hypotheeknemer verkoopt de grond aan B, die stelt eigenaar door natrekking van de bollen te zijn. A vordert de bollen van B op. De Hoge Raad besliste dat de bollen door de groei in de grond bestanddeel van de grond waren geworden maar dat het recht zich er niet tegen verzette dat een derde eigendomsrecht op een dergelijke onroerende zaak kon hebben ook al was dit niet in het kadaster aangetekend.&#13;
Verandering van producten&#13;
Een kuikenhouder betrekt broedeieren van een vermeerderaar, welke eieren hij pas betaalt als de kuikens uit het ei zijn, al leghen zijn geworden en aan een derde zijn geleverd en door deze aan hem zijn betaald. De vermeerderaar heeft echter een eigen-domsvoorbehoud gemaakt en hij doet een beroep daarop als de kuikenhouder fail-leert. De Hoge Raad6 erkent het eigendomsvoorbehoud, hoewel wettelijk toegestaan, niet nu het kuiken bij het verlaten van het ei een verandering ondergaat en oordeelt dat het voorbehoud bij een dergelijk nieuw product niet meer geldt. Een voorbehoud op het vervangende product wordt dus niet erkend in ons recht. Beter had de vermeerderaar een pandrecht op de veranderde producten kunnen over-eenkomen, maar in de praktijk gaat de bank met zijn ouder recht toch meestal voor.&#13;
Bewaarnemer vervaardigt nieuwe zaak&#13;
Bij landbouwproducten kan het voorkomen dat deze bewerkt worden tot nieuwe producten. Alsdan kan de boer geen beroep doen op eigendom van die nieuwe pro-ducten die uit zijn materialen zijn gemaakt. Deze zijn eigendom van degene die de materialen heeft gebruikt voor het nieuwe product. Dit staat in artikel 16 Boek 5 BW handelend over zaaksvorming van roerende zaken, hetgeen geheel aansluit bij de tekst van Gaius (zie noot 4).&#13;
Een dergelijke zaak deed zich voor over orchideeën; deze werden namelijk door de koper voor de doorverkoop gescheurd, terwijl de verkoper een eigendomsvoorbe-houd had gemaakt. Dit voorbehoud kan zich niet uitstrekken tot de gescheurde plan-ten omdat ze door hun aparte inplanting in de grond een nieuwe zelfstandigheid ver-krijgen, aldus de Hoge Raad 7.&#13;
Conclusie&#13;
Conclusie is dat het eigendomsrecht van de bewaargever in het Nederlands recht ver strekt; vermenging van in bewaring gegeven zaken doet het eigendomsrecht niet tel-oor gaan. Het eigendomsrecht vervalt als de bewaarnemer de zaken vervreemdt. Is er een nieuw product ontstaan door vermenging of zaaksvorming dan ligt het anders: de bewaargever heeft geen zakelijke rechten op de nieuwe zaken, tenzij hij opdracht tot die vervaardiging heeft gegeven.&#13;
Duitsland&#13;
Voor Duitsland rapporteerde in het Duits dr. K. Reischl, wetenschappelijk assistent aan de Universiteit van Passau.&#13;
Hij vindt bewaargeving een belangrijk vraagstuk omdat het vanwege de economische voordelen in de landbouw een grote rol speelt. Meestal gaat het om havenopslag en vervolgens verpakking van graan, maïs of koffie.&#13;
Het Duitse recht is erg duidelijk en daarom is er weinig jurisprudentie; het antwoord op de vraag of de bewaargever bij faillissement van de bewaarnemer nog recht op zijn eigendom geldend kan maken, hangt immers daarvan af of hij zijn eigendom of een obligatoir recht daarop behouden heeft.&#13;
Wettelijke regeling&#13;
Bewaargeving van goederen is geregeld in paragraaf 688 van het Duitse Burgerlijk Wetboek (BGB)&#13;
De in de praktijk veel belangrijkere beroepsmatige opslag van goederen, wel of niet gezamenlijk, in een veem of entrepot, is geregeld in paragraaf 416 van het Duitse Wet-boek van Handel (HGB) en in een oude Verordening uit 1931 (OLSch VO), wanneer er een ceel is afgegeven. De in het ceel beschreven goederen kunnen via overdracht van het ceel worden over-gedragen. Bij opslag wordt veel met algemene voorwaarden gewerkt. Niet bij de wet geregelde opslag moet bij contract geregeld worden.&#13;
Bij opslag volgens paragraaf 946 van het BGB staan de eigendomsverhoudingen los van de gesloten overeenkomsten, en dan gelden de wettelijke regels voor zaaksvor-ming, vermenging en bewerking.&#13;
De onlosmakelijke verbinding met de grond (946 BGB) of de vorming van een nieu-we zaak (947 BGB) leiden tot de ondergang van de eigendom, waartegenover dan meteen vorderingen deswege ontstaan (951, 812 BGB), behoudens wanneer het ver-lies van recht gerechtvaardigd was. Bij vermenging is het anders omdat dan volgens par. 948 BGB de inbrenger zijn eigendom wel verliest maar daarvoor een proportio-neel aandeel in de nieuwe zaak terugkrijgt.&#13;
Bij faillissement geldt eigenlijk steeds dat de eigenaar van de goederen het beste is beschermd en zo worden de casus, zoals hiervoor in Nederland voorkomend, dan ook zoveel mogelijk opgelost.&#13;
Het Faillissementsrecht dateert nog uit 1877, maar er wordt een nieuwe codificatie ingevoerd in 1999. Op grond van de paragrafen 985 en 946 van het BGB worden ook in het faillissement van de bewaarnemer de bewijsbare concrete aanspraken van de bewaargever erkend en in het komend recht blijft dat ook zo. De curator die de aan-spraken van de eigenaar erkent, wordt daardoor niet schadeplichtig ten opzichte van de bewaarnemer. Er is wel een probleem als de eigendom verloren is gegaan door indeplaatsstelling door een andere zaak .&#13;
Eigendom bij opslag&#13;
Slechts met toestemming van de bewaargever mag de bewaarnemer soortgoederen gezamenlijk opslaan. Verlies van eigendom kan zowel op grond van de wet als op grond van overeenkomst gebeuren.&#13;
Zoals gezegd is volgens par. 946 BGB de eigenaar door natrekking met andermans grond de eigendom van zijn zaken kwijt, maar hij kan wel schadevergoeding daar-voor vragen.&#13;
Par. 94 BGB regelt voor landbouwproducten dat zaad bij uitzaaien en planten bij het inplanten, en dus niet bij het wortelen, al wezenlijk bestanddeel van de grond worden. Vermenging als bedoeld in de par. 947 en 948 BGB leidt, al naar gelang van de inbreng, tot procentuele mede-eigendom; bij graanopslag bijvoorbeeld kan dan elke eigenaar, die een ceel heeft, zijn eigen deel weer opvorderen. Het recht heeft nog geen oplossing gevonden voor het gevolg daarvan, immers het breukdeel in de mede-eigendom van de andere gerechtigden verandert door de levering aan een van hen. Bewerking van roerende goederen tot nieuwe leidt volgens par. 950 BGB tot verlies van de eigendom en tot een recht op schadevergoeding deswege. Wie er werk aan heeft besteed verkrijgt dus de eigendom (Arbeit macht Kraft). Of anders gezegd: wie het vertrouwen krijgt eigenaar te zijn krijgt ook de bescherming alsof hij het is. Het uitbroeden van eieren tot kuikens leidt tot eigendom van de bewaarnemer wanneer deze niet de natuur gewoon zijn gang heeft laten gaan, maar door werkzaamheden het uitbroeden heeft bewerkstelligd.&#13;
Dit geldt ook voor andere landbouwproducten die de bewaarnemer zelf heeft bewerkt of heeft laten bewerken. Bij overdracht tot zekerheid gaat de eigenaar voor op de houder volgens het HGB. Volgens internationaal Privaatrecht geldt bij binnenlandse opslag steeds het recht van dat land en niet dat van de buitenlandse eigenaar.&#13;
Op grond van par. 932 BGB en 366 HGB wordt redelijkheid en billijkheid in acht genomen bij aanspraken van crediteuren op goederen ter beschikking van derden. De bezitter wordt geacht eigenaar te zijn (985 BGB).&#13;
Bewijs&#13;
Bewijsproblemen doen zich het meeste voor bij het aantonen van het eigen deel in de mede-eigendom en bij het ontbreken van celen.&#13;
Bevinden zich de goederen van de failliet in een ander arrondissement dan het domi-cilie van de curator, of woont de klager in een ander arrondissement, dan blijft de rechter in het domicilie van de curator bevoegd te oordelen .&#13;
Bij overeenkomsten is ook de rechter bevoegd die in het door partijen gekozen domi-cilie bevoegd is.&#13;
Conclusie is dat de positie van de bewaargever tegenover die van de bewaarnemer zeer sterk is en wel op grond van zowel de verbintenisrechtelijke aanspraken als op grond van de wettelijke regeling van par. 43 KO (Konkursordnung). De omstandig-heden waardoor hij zijn rechten in gevaar brengt, ontstaan niet door inbewaargeving van zijn goederen maar door ze letterlijk af te geven.&#13;
Discussie&#13;
In Nederland wordt de bollenteelt uitbesteed aan derden met een contract waarin is overeengekomen dat de bollen eigendom blijven van de bewaargever. Wat gebeurt er bij faillissement van een der partijen? Prof. Stein antwoordt als volgt:&#13;
1. In de aarde zijn de bollen volgens jurisprudentie van de bewaarnemer, maar zijn ze er weer uit dan komt de eigendom weer toe aan de bewaargever.&#13;
2. Partijen kunnen ook een opstalrecht vestigen maar dat staat dan altijd nog achter bij het executierecht van de hypotheeknemer.&#13;
3. Er zijn schrijvers die vermoeden dat een eigendomsvoorbehoud van de bewaarge- ver in het Kadaster kan worden aangetekend en de bewaargever zich vervolgens op de openbaarheid daarvan zou kunnen beroepen.&#13;
In Duitsland is men bij de inplanting van bollen in de grond de eigendom daarvan kwijt. Men kan contracteren dat de eigendom weer terugkomt, maar dan slechts als ze weer uit de grond zijn; het zakelijke natrekkingsrecht en het zakelijk hypotheek-recht gaan nu eenmaal voor op het verbintenissenrecht. Ook de pachter die zijn bollen in de grond steekt is ze kwijt.&#13;
In het vroegere Oost-Duitsland kende men wel het opstalrecht, maar het huidige Duitsland kent het niet.&#13;
In Nederland kan de pachter een eigendomsvoorbehoud voor zijn bollen maken, zelfs tegen de nieuwe eigenaar-verpachter van de grond.&#13;
Verpanding&#13;
De volgende casus doet zich in Nederland voor: pachter teelt bollen van zijn buur-man op verpachters grond, de buurman verpandt eerst de bollen en daarna verpandt de pachter de bollen aan een andere bank en pachter failleert. De bank van de buurman was eerder en heeft het pandrecht. Maar het eigendoms-voorbehoud van de buurman geldt niet als de bollen in de grond gaan noch als ze er weer uit komen; de bollen zijn door natrekking van de verpachter en als ze eruit zijn van de pachter, van wie altijd de vruchten des velds zijn waar ze ook vandaan komen (aldus de jurispru-dentie). Van belang is dus wanneer het faillissement wordt aangevraagd. In België is in deze casus de pachter te kwader trouw als hij de bollen verpandt, wel mag hij de te verwachten winst verpanden; als de pachter failleert zal zijn bank het voorrecht op de bollen hebben. In België geldt de natrekking, maar dat is verbintenisrechtelijk wel anders op te lossen.&#13;
Pacht&#13;
Bij pacht geldt de natrekking niet omdat de Belgische Pachtwet dat uitsluit; hetzelfde geldt voor huur, maar dat is jurisprudentie. Ook is contractueel te regelen dat de pachter voor een derde bollen teelt op de grond van zijn verpachter. Heeft de pachter vervolgens al zijn zaken verpand aan de bank dan vallen de bollen van die derde daar ook onder zolang ze in de grond zitten, tenzij er een contract met eigendomsvoorbe-houd is gemaakt door de bollenman. Overigens vindt er in België geen natrekking plaats bij teelt van witloofpennen of bomen die in containers in de grond zitten.&#13;
Afmesters&#13;
Hoe zit het met de eigendom van dieren die door een ander worden gehouden om af te mesten?&#13;
In Nederland en Duitsland is dit geen probleem, omdat dieren roerende zaken zijn. De houder van de dieren zorgt ook voor de mestafzet. In België echter kunnen die dieren door bestemming onroerend worden en dan wordt de grondeigenaar eigenaar van de dieren; als de integrator eigenaar van de dieren blijft moet hij ook voor de mestafzet zorgen volgens het Vlaamse mestdecreet.&#13;
Revindicatie&#13;
In België wordt door faillissement de revindicatie verlamd, tenzij je de goederen in de massa in natura als je eigendom kunt aantonen. Beter zou het zijn als je voor land-bouwproducten een bevoorrechte schuld (privilege) zou kunnen regelen, hetgeen sinds de nieuwe Faillissementswet van 1997 dan ook bij contract mogelijk is voor bewijsbare goederen in natura.&#13;
Allerlei&#13;
In Nederland en België is bezitsloos pandrecht mogelijk waarbij derden te goeder trouw niet beschermd zijn.&#13;
In België is de bewaarnemer gebonden aan begrippen als een goed huisvader en goede trouw. Eigendomsvoorbehoud moet op goede contractsbasis gemaakt worden. Duitsland kan zich volledig vinden in het voormelde arrest van de Hoge Raad (zie noot 5) aangaande de vergaste uien en meent dat dit oordeel in hun land ook geveld zou zijn.&#13;
Kip van Kan&#13;
Het Hof van Suriname deed onlangs een uitspraak over de kippen van Kan Hai waar-op door de bank beslag was gelegd en waarvan hij tot bewaarnemerverzorger benoemd werd. Nadat de kippen waren verkocht wilde Kan Hai zijn voederkosten op de bewaargever verhalen, dus compenseren, doch hij kreeg geen gelijk van het Hof. Ook de Hoge Raad in Nederland geeft een voederleverancier geen privilege. Anders is het als de curator een verzorger van de dieren aanstelt omdat diens kosten dan een boedelschuld zijn.&#13;
Slot&#13;
Uw schrijver, tevens bestuurslid van de Verenging voor Agrarisch Recht, bedankt namens ons land de Belgische zustervereniging voor de wijze lessen en voor de warme ontvangst.&#13;
De voorzitter van de Belgische vereniging verheugt zich erover dat het onderwerp interessant bleek en bedankt de drie rapporteurs en de voorzitter voor hun inbreng en ons allen voor onze vriendschap en collegialiteit.&#13;
Afgesproken wordt een volgend symposium in Duitsland of Nederland over onteige-ning te houden.</content><legacyfootnotes>1. HR 12 januari 1968, NJ 1968, 274.&#13;
2. HR 10 februari 1978, NJ 1979, 338.&#13;
3. DigestenXXXXIl,7,8en9.&#13;
4. HR 7 maart 1969, NJ 1969, 249.&#13;
5. S.C.J.J. Kortmann, Derdenwerking van aansprakelijkheidsbedingcn; ac. prf. 1977.&#13;
6. HR 24 maart 1995, NJ 1996, 158.&#13;
7. HR 5 december 1986, NJ 1987, 745.&#13;
</legacyfootnotes><footnotes><footnote/></footnotes><auteurs>Mr.L.P.J.Mertens</auteurs><published>1998-05-01 00:00:00</published><modified>1996-10-22 00:00:00</modified><editiondate>1998-05-01</editiondate><htmlpath>https://denhollander.info/artikel/5762</htmlpath></article>
</articles></edition>