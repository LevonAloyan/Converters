<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2002</searchword><id>4630</id><udhid>UDH:TvAR/4630</udhid><titel>Dijkshoorn / Koning-Dijkshoorn c.s. (TvAR 2002/5094)</titel><searchwords><searchword>TvAR 2/2002</searchword><searchword>TvAR 2002/5094</searchword><searchword>UDH:TvAR/4630</searchword></searchwords><attachments><attachment><name>2002_nr 2_Rechtspraak_5094.pdf</name><extention>pdf</extention><url>https://denhollander.info/download/4575/ci</url></attachment></attachments><inleiding>[Pachtwet art. 25, 49, 49a, 54]&#13;
&#13;
Geen verkapte vordering ex artikel 49a&#13;
Pachtwet. Pachter kan zolang de pachtovereenkomst&#13;
duurt, een vordering tot medepacht&#13;
en/of tot indeplaatsstelling indienen,&#13;
ook als hij reeds 65 jaar is.&#13;
Pachter moet persoonlijk gebruiken in dier&#13;
voege dat hij zelf de dagelijkse leiding over&#13;
de exploitatie van het gepachte moet&#13;
hebben; hij mag in beginsel deze niet aan&#13;
een ander overdragen. Maar handelen in&#13;
strijd hiermee is geen tot ontbinding van de&#13;
overeenkomst aanleiding gevende wanprestatie&#13;
als het een in artikel 49, 49a of 54&#13;
van de Pachtwet bedoelde naaste van de&#13;
pachter betreft, die aan de in die artikelen&#13;
genoemde eisen voldoet. Zulks kan anders&#13;
zijn indien de pachter tevens zijn pachtrechten&#13;
en daarmee zijn zeggenschap over&#13;
het gepachte geheel of gedeeltelijk heeft&#13;
overgedragen, maar daarvan is in casu niet&#13;
gebleken. Voor o.m. nader onderzoek ter&#13;
zake naar de eerste rechter teruggewezen.&#13;
</inleiding><content>ARREST IN DE ZAAK VAN:&#13;
Jacob Dijkshoorn, wonende te Maasland,&#13;
appellant,&#13;
procureur: mr P.C. Plochg&#13;
tegen&#13;
1 Leni Koning-Dijkshoorn, wonende te Munnekezijl,&#13;
gemeente Kollumerland en Nieuw&#13;
Kruisland,&#13;
2 Neeltje van der Wel-Dijkshoorn, wonende&#13;
te Zeewolde,&#13;
3 Mensje Schutte-Dijkshoorn, wonende te&#13;
Zeerijp, gemeente Loppersum,&#13;
geïntimeerden,&#13;
procureur: geïntimeerden sub 1 en 2: mr J.M.&#13;
Bosnak,&#13;
geïntimeerde sub 3 niet verschenen.&#13;
1 Het geding in eerste aanleg&#13;
De pachtkamer van het kantongerecht te Delft&#13;
heeft op 7 juli 1998 tussen partijen een tussenvonnis&#13;
gewezen, dat in fotokopie aan dit&#13;
arrest is gehecht en naar de inhoud waarvan&#13;
wordt verwezen.&#13;
2 Het geding in hoger beroep&#13;
2.1 Appellant – hier ook te noemen: pachter –&#13;
is bij exploten van 22 en 24 juli 1998, met&#13;
gelijktijdige dagvaarding van geïntimeerden&#13;
– hierna ook te noemen: verpachtsters – voor&#13;
dit hof, in hoger beroep gekomen van genoemd&#13;
vonnis.&#13;
2.2 Geïntimeerde sub 3 is in hoger beroep niet&#13;
verschenen; tegen haar is ter rolle van 15 september&#13;
1998 verstek verleend.&#13;
2.3 Bij memorie van grieven, tevens houdende&#13;
voorwaardelijke wijziging/vermeerdering van&#13;
eis, zijn na te melden grieven aangevoerd, met&#13;
conclusie dat het hof het vonnis, waarvan&#13;
beroep, voorzover in conventie gewezen zal&#13;
vernietigen en met eventuele aanvulling van&#13;
de gronden, opnieuw rechtdoende:&#13;
A. primair:&#13;
Rainier Frederik Dijkshoorn zal aanmerken als&#13;
medepachter in de tussen pachter en wijlen de&#13;
heer Ary Dijkshoorn, thans tussen pachter en&#13;
verpachtsters, bestaande pachtovereenkomst;&#13;
subsidiair:&#13;
Rainier Frederik Dijkshoorn in de plaats zal&#13;
stellen van appellant in de tussen pachter en&#13;
wijlen de heer Ary Dijkshoorn, thans tussen&#13;
pachter en verpachtsters, bestaande pachtovereenkomst;&#13;
B. verpachtsters zal veroordelen in de proceskosten&#13;
van beide instanties.&#13;
2.4 Bij memorie van antwoord is verweer&#13;
gevoerd met conclusie dat het hof het vonnis,&#13;
waarvan beroep, zal bekrachtigen, met compensatie&#13;
van de proceskosten in beide instanties.&#13;
2.5 Partijen hebben vervolgens nog een akte&#13;
respectievelijk een antwoordakte gewisseld,&#13;
waarna zij de stukken aan het hof hebben&#13;
overgelegd ter fine van arrest.&#13;
3 De grieven&#13;
De grieven luiden:&#13;
I. Ten onrechte heeft de pachtkamer van het&#13;
kantongerecht in haar vonnis in rechtsoverweging&#13;
6.3 de vordering van Dijkshoorn in&#13;
conventie om zijn zoon Rainier Frederik als&#13;
medepachter aan te merken afgewezen op de&#13;
gronden als door de pachtkamer overwogen&#13;
in rechtsoverweging 6.2.&#13;
II. (ten aanzien van de eis in reconventie tot&#13;
ontbinding van de pachtovereenkomst) Ten&#13;
onrechte heeft de pachtkamer van het kantongerecht&#13;
overwogen dat het inbrengen van het&#13;
gepachte in een maatschap met een derde die&#13;
daardoor het medegebruik krijgt, niet is toegestaan&#13;
en dat deze handelwijze wanprestatie&#13;
oplevert.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– bij pachtovereenkomst van 2 december 1991&#13;
heeft Ary Dijkshoorn, de vader van partijen,&#13;
aan pachter verpacht een hoeve, bestaande uit&#13;
opstallen, erf, boshout, grasland en bouwland,&#13;
kadastraal bekend gemeente Maasland, sectie&#13;
A, nrs. 499 t/m 503, 509, 513, 516 t/m 525,&#13;
528, 533, 920 en 1052, totaal groot 19.35.75 ha;&#13;
– deze pachtovereenkomst, die is goedgekeurd&#13;
door de grondkamer voor Zuid-Holland&#13;
op 8 januari 1992, is aangegaan voor de&#13;
duur van 12 jaar, ingaande 1 januari 1992;&#13;
– pachter is met ingang van 1 januari 1997 een&#13;
maatschapsovereenkomst aangegaan met zijn&#13;
zoon Rainier Frederik Dijkshoorn met betrekking&#13;
tot de exploitatie van het voordien door&#13;
pachter alleen uitgeoefende landbouw-, veeteelt-&#13;
en fruitteeltbedrijf;&#13;
– Ary Dijkshoorn voornoemd is overleden op&#13;
4 mei 1996, als zijn erfgenamen achterlatend&#13;
zijn kinderen (partijen);&#13;
– de nalatenschap van wijlen Ary Dijkshoorn&#13;
is nog niet verdeeld;&#13;
– pachter heeft inmiddels de leeftijd van 65&#13;
jaar bereikt;&#13;
– voornoemde zoon van pachter is geboren&#13;
op 22 juni 1976 en werkt sinds 1996 in het&#13;
bedrijf van pachter; hij heeft na de MAVO aan&#13;
de Middelbare Agrarische School te Goes de&#13;
opleiding fruitteelt en aan de Middelbare&#13;
Agrarische School te Dordrecht een agrarische&#13;
en managementopleiding gevolgd;&#13;
– tot vorenbedoeld bedrijf behoort ook 11.87.10&#13;
ha grasland, die wijlen Ary Dijkshoorn sedert&#13;
april 1963 van een derde in pacht had;&#13;
– bij akte van 10 maart 1996 is de pacht van&#13;
voormelde oppervlakte overgedragen aan pachter,&#13;
waarna bij in juni 1997 ondertekende overeenkomst&#13;
(goedgekeurd door de grondkamer&#13;
voor Zuid-Holland op 28 november 1997) die&#13;
pacht met ingang van 1 januari 1997 ten name&#13;
van pachter en zijn zoon voornoemd is gesteld.&#13;
5 Beoordeling van geschil in hoger&#13;
beroep&#13;
5.1 Verpachtsters hebben zich niet, althans niet&#13;
op de bij de wet voorgeschreven wijze, verzet&#13;
tegen de vermeerdering van eis door pachter,&#13;
weshalve op de gewijzigde eis recht moet&#13;
worden gedaan.&#13;
5.2 Uit de stukken van het geding blijkt dat de&#13;
verstandhouding tussen pachter en verpachtsters&#13;
sub 1 en 2 in ernstige mate is verstoord,&#13;
alsmede dat geen uitzicht bestaat op een spoedige&#13;
scheiding en deling van de nalatenschap&#13;
van wijlen Ary Dijkshoorn. Pachter heeft er&#13;
belang bij dat met bekwame spoed op zijn&#13;
vordering wordt beslist en verzet er zich naar&#13;
het oordeel van het hof terecht tegen dat die&#13;
beslissing zou worden aangehouden totdat&#13;
bedoelde scheiding en deling is geschied, met&#13;
name omdat het moment daarvan nog in hoge&#13;
mate onzeker is en ernstig rekening moet&#13;
worden gehouden met de mogelijkheid dat&#13;
zulks nog aanmerkelijke tijd op zich zou kunnen&#13;
laten wachten. Het hof kan verpachtsters&#13;
sub 1 en 2 dan ook niet volgen in hun tot een&#13;
andere conclusie leidende betoog.&#13;
5.3 De pachtkamer van het kantongerecht gaat&#13;
er op zichzelf terecht van uit dat een vordering&#13;
ex artikel 49a Pachtwet niet voor toewijzing&#13;
in aanmerking komt als zulk een vordering&#13;
in feite moet worden aangemerkt als een&#13;
verkapte vordering tot indeplaatsstelling. In&#13;
casu is naar het oordeel van het hof daarvan&#13;
echter geen sprake.&#13;
De pachtovereenkomst in geschil eindigt,&#13;
behoudens verlenging, eerst op 31 december&#13;
2003, mitsdien pas over een periode van bijna&#13;
vier jaar, gedurende welke periode ook bij&#13;
toewijzing van de (thans primaire) vordering&#13;
appellant – een beëindiging van de pachtovereenkomst&#13;
op andere gronden weggedacht –&#13;
nog pachter zal zijn.&#13;
5.4 Aan het vorenstaande doet niet af dat&#13;
pachter zelf inmiddels de leeftijd van 65 jaar&#13;
heeft bereikt. Een pachter kan immers zolang&#13;
de desbetreffende pachtovereenkomst voortduurt&#13;
een vordering tot medepacht (artikel&#13;
49a Pachtwet) en/of tot indeplaatsstelling&#13;
(artikel 49 Pachtwet) indienen.&#13;
5.5 Grief I is mitsdien gegrond. Het hof zal&#13;
het vonnis, waarvan beroep, voorzover in&#13;
conventie gewezen vernietigen en de zaak&#13;
terugwijzen naar de pachtkamer van het kantongerecht,&#13;
opdat deze alsnog inhoudelijk&#13;
over de – inmiddels gewijzigde – vordering&#13;
van pachter kan oordelen en daarop beslissen.&#13;
5.6 Ingevolge artikel 25 der Pachtwet dient een&#13;
pachter het opgebrachte persoonlijk te gebruiken&#13;
in dier voege dat hij zelf de dagelijkse leiding&#13;
over de exploitatie van het gepachte&#13;
moet hebben en deze in beginsel niet zonder&#13;
toestemming van de verpachter aan een ander&#13;
mag overdragen.&#13;
5.7 Handelen in strijd met vorengenoemde&#13;
gehoudenheid is evenwel niet als wanprestatie&#13;
aan te merken, althans niet als een wanprestatie&#13;
die desgevorderd tot ontbinding van de&#13;
desbetreffende pachtovereenkomst aanleiding&#13;
zou moeten geven, als het een in artikel 49,&#13;
49a of 54 van de Pachtwet bedoelde naaste&#13;
van de pachter betreft, die aan de in die wetsartikelen&#13;
genoemde eisen voldoet. Met name&#13;
geldt dit wanneer het gaat om een (al dan niet&#13;
in een maatschap) medegebruiken van het&#13;
gepachte in het kader van (een begin van) uitvoering&#13;
van bedrijfsoverdracht aan betrokkene.&#13;
5.8 Het vorenstaande kan anders zijn indien&#13;
daarbij door de pachter tevens zijn pachtrechten&#13;
en daarmee zijn zeggenschap over het&#13;
gepachte geheel of gedeeltelijk aan de derde(n)&#13;
zijn overgedragen. Niet, althans nog niet, is&#13;
echter gebleken dat daarvan in casu sprake is&#13;
en zo ja, in welke mate en sinds wanneer.&#13;
5.9 Uit het vorenoverwogene volgt dat niet&#13;
zonder nader onderzoek al bij voorbaat kan&#13;
worden geconcludeerd dat het medegebruiken&#13;
van het gepachte door de zoon van pachter als&#13;
wanprestatie moet worden aangemerkt. Grief&#13;
II is mitsdien in zoverre gegrond. De pachtkamer&#13;
van het kantongerecht dient bedoeld&#13;
nader onderzoek alsnog te verrichten, zulks&#13;
samen met het onderzoek naar hetgeen overigens&#13;
aan de reconventionele vordering tot ontbinding&#13;
van de litigieuze pachtovereenkomst&#13;
ten grondslag is gelegd. Ook tot dit doel zal&#13;
het hof de zaak naar die pachtkamer terugwijzen.&#13;
6 Slotsom&#13;
6.1 Het vonnis, waarvan beroep, moet worden&#13;
vernietigd voorzover dat in hoger beroep&#13;
aan het oordeel van het hof is onderworpen,&#13;
en de zaak moet worden teruggewezen naar&#13;
de pachtkamer van het kantongerecht opdat&#13;
deze met inachtneming van dit arrest de onderhavige&#13;
zaak verder kan behandelen en daarin&#13;
beslissen.&#13;
6.2 Gelet op de nauwe familierelatie tussen&#13;
partijen, ziet het hof aanleiding de in hoger&#13;
beroep gevallen proceskosten te compenseren&#13;
des dat iedere partij haar eigen kosten draagt.&#13;
Beslissing&#13;
Het hof, rechtdoende in hoger beroep:&#13;
vernietigt het door de pachtkamer van het&#13;
kantongerecht te Delft tussen partijen gewezen&#13;
vonnis van 7 juli 1998, voorzover dat&#13;
vonnis aan het oordeel van het hof is onderworpen;&#13;
wijst de onderhavige zaak terug naar genoemde&#13;
pachtkamer om deze met inachtneming van&#13;
’s hofs arrest verder te behandelen en daarin te&#13;
beslissen;&#13;
compenseert de in hoger beroep tussen partijen&#13;
gevallen proceskosten des dat iedere partij&#13;
haar eigen kosten draagt.</content><legacyfootnotes/><footnotes><footnote/></footnotes><auteurs/><published>2002-02-01 00:00:00</published><modified>2000-01-18 00:00:00</modified><editiondate>2002-02-01</editiondate><htmlpath>https://denhollander.info/artikel/4630</htmlpath></article>
</articles></edition>