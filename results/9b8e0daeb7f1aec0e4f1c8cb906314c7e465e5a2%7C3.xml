<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1987</searchword><id>6309</id><udhid>UDH:TvAR/6309</udhid><titel>De omvang van het kwekersrecht: een reactie</titel><searchwords><searchword>TvAR 1/1987</searchword><searchword>UDH:TvAR/6309</searchword></searchwords><attachments><attachment><name>1987_nr 1_Artikel_Kooij.pdf</name><extention>pdf</extention><url>https://denhollander.info/download/6093/ci</url></attachment></attachments><inleiding>INLEIDING&#13;
In het januarinummer (1986) van dit tijdschrift stond een bijdrage van mr J.N.&#13;
Kras, geschreven naar aanleiding van het 'Elvira'-arrest.1 In dit arrest gaf de Hoge&#13;
Raad een opmerkelijke, zij het niet geheel onverwachte, uitleg aan art. 40 lid 1&#13;
Zaaizaad- en Plantgoedwet (ZPW). De heer Kras plaatste enkele vraagtekens bij deze&#13;
uitspraak en vroeg zich onder meer af of een andere redactie van het bewuste artikel&#13;
niet wenselijk zou zijn geweest. In het onderstaande zal op een en ander wat&#13;
nader worden ingegaan.</inleiding><content>ART. 40 ZPW EN HET 'ELVIRA'-ARREST&#13;
Ter wille van de duidelijkheid vermeld ik eerst nog eens de tekst van art. 40 lid 1&#13;
ZPW:&#13;
'De houder van een kwekersrecht heeft het uitsluitend recht voor handelsdoeleinden&#13;
teeltmateriaal van het ras voort te brengen, in het verkeer te brengen, verder&#13;
te verhandelen, uit te voeren, voor een van deze doeleinden in voorraad te hebben&#13;
alsmede deze handelingen te doen verrichten. Het recht van de kweker strekt zich&#13;
uit tot sierplanten of delen daarvan, die in de regel verhandeld worden voor andere&#13;
doeleinden dan voor vermeerdering, indien zij zijn gebruikt als vermeerderingsmateriaal&#13;
voor de voortbrenging van sierplanten of snijbloemen voor de handel'.&#13;
In het aan de Hoge Raad voorgelegde geval had een teler een op rechtmatige wijze&#13;
verkregen partij bollen van het kwekersrechtelijk beschermde gladiolenras 'Elvira'&#13;
na het groeiseizoen opgerooid, de aan de oude knollen ontstane nieuwe knollen geconserveerd&#13;
en deze vervolgens bij de aanvang van het nieuwe groeiseizoen opnieuw&#13;
uitgeplant ten behoeve van zijn eigen professionele bloemproduktie.&#13;
De aan de Hoge Raad gestelde vraag was of het kwekersrecht zich op grond van&#13;
art. 40 lid 1 tweede zin ZPW uitstrekt tot het in de vorige alinea omschreven gebruik&#13;
van de knollen; door het Gerechtshof te Den Haag was deze vraag reeds bevestigend&#13;
beantwoord.&#13;
Om kort te gaan: de Hoge Raad stelde de houder van het kwekersrecht, die van&#13;
mening was dat het genoemde gebruik van de knollen aan zijn voorafgaande&#13;
toestemming onderworpen was, in het gelijk. Het rechtscollege baseerde zich daarbij&#13;
hoofdzakelijk op art. 5 lid 1 derde zin van het Internationaal Verdrag tot bescherming&#13;
van kweekprodukten2, waaraan art. 40 lid 1 tweede zin ZPW is ontleend en kwam tot de conclusie dat een beperkte interpretatie van de verdragsbepaling niet&#13;
te rijmen zou zijn met haar tekst, strekking en wordingsgeschiedenis.3&#13;
In het bijzonder met betrekking tot de wat duistere tussenzin '... die in de regel&#13;
verhandeld worden voor andere doeleinden dan voor vermeerdering...' ('normalement&#13;
commercialisées a d'autres fins que la multiplication') merkte de Hoge Raad&#13;
op, dat deze slechts verklarende betekenis toekomt en dus niet een (extra) voorwaarde&#13;
behelst in die zin, dat het kwekersrecht zich alleen dan tot sierplanten of delen&#13;
daarvan uitstrekt als deze 'in de regel verhandeld worden voor andere doeleinden&#13;
dan voor vermeerdering'. De genoemde tussenzin werd aldus tot op zekere hoogte&#13;
overbodig geacht; het farmer's privilege, de bevoegdheid om teeltmateriaal van het&#13;
ras voor eigen gebruik voort te brengen, bleek voor sierplanten niet te gelden.&#13;
Zoals in de inleiding reeds opgemerkt, kwam deze uitspraak nu niet direct als een&#13;
donderslag bij heldere hemel. Immers, ruim elf jaar daarvóór oordeelde het Amsterdamse&#13;
Gerechtshof4 dat het uitsluitende recht van de kweker zich ook uitstrekte tot&#13;
het geval van afzonderlijke verhandeling van de ogen van als snijbloemen verkochte&#13;
rozen van het beschermde ras 'Sweet Promise': dat dergelijke ogen niet in de regel&#13;
verhandeld worden voor andere doeleinden dan voor vermeerdering deed volgens&#13;
het hof niet af aan de toepasselijkheid van art. 40 lid 1 tweede zin ZPW en werd&#13;
ook in die procedure, zij het zonder nadere argumentatie, gekoppeld aan de geschiedenis&#13;
van de totstandkoming van art. 5 van het Verdrag.&#13;
Tot een soortgelijke interpretatie van art. 40 kwam twee jaar geleden ook de president&#13;
van de arrondissementrechtbank te Rotterdam 5, en wel in een proef procedure,&#13;
waarin de gerberarassen 'Termix' en 'Lea' centraal stonden: het kwekersrecht strekt&#13;
zich uit tot teeltmateriaal voor eigen gebruik, dat door de teler is voortgebracht uit&#13;
teeltmateriaal dat rechtmatig in het verkeer is gebracht. De president beriep zich&#13;
voor dit oordeel op de MvT op art. 40, volgens welke het 'voortbrengen' aan dit&#13;
artikel is toegevoegd met het oog op het 'op grote schaal voortbrengen van&#13;
teeltmateriaal voor eigen gebruik onder meer door conservenfabrieken in de groentesector,&#13;
grote instellingen in de boomkwekerijsector en door trekkerijen in de siersector'.&#13;
6&#13;
Al met al dus in het 'Elvira'-arrest niet zoveel nieuws onder de zon, zij het dat&#13;
het wel de eerste keer was, dat de Hoge Raad zich met het geschetste probleem bezighield&#13;
en vrij uitvoerig aandacht aan het Verdrag besteedde.&#13;
Naar mijn mening heeft de Hoge Raad in dit arrest een juiste uitspraak gedaan,&#13;
althans een goed verdedigbare, gezien de bronnen die ter beschikking stonden (en&#13;
dat waren er helaas niet zo veel). Ook de annotator in de NJ, mr L. Wichers Hoeth,&#13;
acht de genomen beslissing begrijpelijk; het alternatief, te weten de hierboven gecursiveerde&#13;
tussenzin als een voorwaarde beschouwen, spreekt inderdaad nog minder&#13;
aan. Indien de heer Kras in zijn genoemde bijdrage zou willen suggereren, dat de gegeven&#13;
uitspraak als zodanig onjuist is, lijkt mij dit niet terecht. Het rechtscollege moest&#13;
en kon uitsluitend oordelen op basis van de bestaande teksten en koos voor de meest&#13;
voor de hand liggende betekenis daarvan. Het mocht zich niet uitlaten over de billijkheid&#13;
van de regel als zodanig en liet dit derhalve achterwege. Iets anders is, of&#13;
er thans wellicht voldoende aanleiding bestaat tot wijziging van art. 5 Verdrag en&#13;
art. 40 ZPW.&#13;
ART. 5 VERDRAG EN ART. 40 ZPW&#13;
Vooropgesteld kan worden, dat het in beide artikelen gemaakte onderscheid tussen&#13;
sierplanten enerzijds en andere (vegetatief of generatief vermeerderende) gewassen&#13;
anderzijds, destijds nergens uitdrukkelijk is toegelicht. Om ons te beperken tot de&#13;
totstandkoming van art. 5 lid 1 derde zin Verdrag (waaraan art. 40 lid 1 tweede zin&#13;
ZPW is ontleend): de Hoge Raad overweegt in 'Elvira' (r.o. 3.5.2.) dat deze bepaling&#13;
is geïnspireerd door een voorstel van de delegatie van de Bondsrepubliek&#13;
Duitsland7 en merkt op dat de uiteindelijke verdragstekst afwijkt van hetgeen door&#13;
deze delegatie was voorgesteld doordat in art. 5 de sierplanten ('plantes ornementales')&#13;
uitdrukkelijk worden genoemd. De Hoge Raad neemt vervolgens aan dat men&#13;
de in het Duitse voorstel voorkomende term 'plantes ou parties des plantes normalement&#13;
commercialisées a d'autres fins que la multiplication' heeft willen aanscherpen&#13;
door aan te geven dat de bepaling op sierplanten betrekking heeft.&#13;
Het lijkt erop dat de vermelding van sierplanten uit de lucht is komen vallen. Vóór&#13;
de indiening van het Duitse voorstel werd echter ten minste twee keer eerder speciale&#13;
aandacht voor sierplanten gevraagd. Tijdens de Conferentie in Parijs van 7-11 mei&#13;
1957 kwam de Italiaanse delegatie met het voorstel, bij sierplanten ook het in het&#13;
verkeer brengen van bladeren, bloesems en vruchten als zodanig te beschermen, met&#13;
name het gebruik van delen van planten als snijbloemen. De Conferentie kon toen&#13;
hieromtrent geen overeenstemming bereiken, maar erkende wel het belang van een&#13;
dergelijke bescherming en was van oordeel dat verdere studie gewenst was.8&#13;
Voorts kan worden gewezen op een in september 1961 te Ottawa door de AIPPI&#13;
(Association Internationale pour la Protection de la Propriété Industrielle) aanvaarde&#13;
Resolutie, waarin speciale aandacht aan sierplanten werd gewijd en die luidde als&#13;
volgt9: 'On pourrait envisager que la protection des plantes ornementales, susceptibles&#13;
de reproduction végétative, ne soit pas limitée au matériel de reproduction&#13;
sexuée ou végétative, mais puisse être étendue de maniere a couvrir les plantes ornementales&#13;
résultant de la reproduction végétative ainsi que les parties de telles plantes,&#13;
afin que les plantes elles-mêmes et aussi les parties des plantes, telles que les&#13;
fleurs coupées par exemple, y soient incluses'. De uiteindelijke tekst van art. 5 Verdrag&#13;
lijkt mede door dit AlPPI-voorstel beïnvloed te zijn; of het de werkelijke inspiratiebron is geweest wordt in de Conferentie-documenten niet vermeld.&#13;
Verklaard is het bedoelde onderscheid daardoor echter niet, en met de kritiek der&#13;
eerder genoemde auteurs kan worden ingestemd, wanneer zij wijzen op het eigenaardige&#13;
gevolg van de verschillende behandeling: het farmer's privilege geldt niet voor&#13;
roos, gladiool en gerbera, maar wel voor aardappel, aardbei en sperzieboon. Dit&#13;
klemt te meer, nu in de MvT op art. 40 ZPW met name de sier- en groentesector&#13;
in één adem worden genoemd (vgl. het citaat in de gerbera-zaak, hiervóór).&#13;
Elders10 wordt daarentegen gezegd, dat de uitzonderingsbepaling voor siergewassen&#13;
recht doet wedervaren aan de bijzondere situatie in die sector. (Misschien speelde&#13;
op de achtergrond tot op zekere hoogte de voedselvoorziening nog een rol: een ieder&#13;
mag voor eigen gebruik teeltmateriaal van ('eetbare') land- en tuinbouwrassen&#13;
voortbrengen.)&#13;
Er echter vanuit gaande dat een dergelijke bijzondere situatie niet (meer) bestaat,&#13;
dan wel dat er minstens evenveel voor te zeggen is, het afwijkende regime van art.&#13;
40 lid 1 tweede zin ook in andere branches te introduceren11, kan men vervolgens de&#13;
gedachten laten gaan over de wenselijkheid van wets- respectievelijk verdragswijziging&#13;
op dit punt.&#13;
NAAR EEN NIEUWE VERDRAGS- EN WETTEKST?&#13;
De heer Kras opperde in zijn bijdrage in dit tijdschrift de mogelijkheid van een onderscheid&#13;
tussen generatief en vegetatief vermeerderende gewassen, overigens zonder&#13;
nadere toelichting. Wellicht hebben de volgende twee gedachten tot het idee voor&#13;
dit alternatieve onderscheid gevoerd:&#13;
1. door gelijkschakeling van alle vegetatief vermeerderende gewassen vervalt het&#13;
tot op heden geldende, wat merkwaardige, onderscheid tussen sierplanten en alle an&#13;
dere gewassen;&#13;
2. een farmer's privilege, alleen voor generatief vermeerderende gewassen, zou&#13;
(veel) minder bezwaarlijk zijn, omdat dergelijke gewassen eerder 'teruglopen', met&#13;
andere woorden aan kwaliteit inboeten indien bijvoorbeeld herhaaldelijk (een ge&#13;
deelte van) het zaad na de oogst wordt bewaard en opnieuw uitgezaaid ten behoeve&#13;
van een volgende oogst.&#13;
Wat het eerste punt betreft: voorwaarde voor zo'n gelijkschakeling zou mijns inziens&#13;
moeten zijn, dat een onderscheid tussen sierplanten en andere gewassen niet&#13;
(langer) verdedigbaar zou blijken. Laten we gemakshalve even aannemen dat aan&#13;
deze voorwaarde voldaan is.&#13;
Het tweede punt impliceert, dat een duidelijk onderscheid tussen geslachtelijk en ongeslachtelijk vermeerderende gewassen altijd gemaakt kan worden en derhalve&#13;
een hanteerbaar criterium oplevert.&#13;
Ik zou hier graag enkele kanttekeningen bij willen plaatsen. Reeds in 1978, vóór&#13;
en tijdens de Conferentie die leidde tot een aantal wijzigingen in het UPOVVerdrag,&#13;
werd herhaaldelijk gewezen op (mogelijke) nieuwe kweek- en vermeerderingstechnieken&#13;
en op de problemen die deze ontwikkeling voor art. 5 met zich mee&#13;
zou kunnen gaan brengen.12 We zijn intussen ruim acht jaar verder. UPOV heeft&#13;
twee symposia gewijd aan allerlei aspecten die (in)direct met deze nieuwe technieken&#13;
samenhangen13; de Nationale Raad voor Landbouwkundig Onderzoek (NRLO)&#13;
heeft een speciale commissie een rapport laten uitbrengen over deze kwestie14; 'moderne'&#13;
genetische manipulatie staat alom in de belangstelling en niet alleen in de vakbladen&#13;
maar ook in de landelijke pers wordt regelmatig aandacht geschonken aan&#13;
de stand van zaken op het gebied van de biotechnologie, alsmede aan allerhande in&#13;
ontwikkeling zijnde of reeds in zwang geraakte meristeem-, kloon- en weefselkweekculturen.&#13;
15&#13;
Uit deze publikaties komt enerzijds naar voren, dat de 'klassieke' kweek- en vermeerderingsmethoden&#13;
(voor zowel generatief als vegetatief vermeerderende gewassen)&#13;
waarschijnlijk nog tot in lengte van dagen toegepast zullen worden en wellicht&#13;
met betrekking tot bepaalde gewassen nimmer vervangen zullen worden door andere,&#13;
doch anderzijds dat, met name waar het wijzen van vermeerdering betreft,&#13;
nieuwe werkwijzen in opkomst zijn die zoveel voordelen bieden ten opzichte van de&#13;
vanouds gebruikte methoden, dat zij deze laatste op den duur wel eens (voor een&#13;
steeds groter wordend aantal gewassen) vrij algemeen kunnen gaan verdringen.&#13;
Als deze ontwikkeling werkelijk zal doorzetten, dan mag worden verwacht dat de&#13;
wetmatigheden, die vanouds gegolden hebben met betrekking tot de verschillende&#13;
(natuurlijke) voortplantingsmechanismen«bij generatieve gewassen aan de ene en vegetatieve&#13;
aan de andere kant, omzeild zullen gaan worden. De kans bestaat dat over&#13;
een aantal jaren (hoeveel is moeilijk te schatten, maar laten we eens uitgaan van tien&#13;
a vijftien jaar) de zoëven genoemde methoden geperfectioneerd zullen zijn, althans&#13;
voldoende tot ontwikkeling gebracht om de teler in staat te stellen voor eigen gebruik&#13;
kwalitatief hoogwaardig teeltmateriaal van beide soorten gewassen tegen geringe&#13;
kosten en in zeer grote hoeveelheden voort te brengen. Een feitelijk gevolg&#13;
daarvan zal mogelijkerwijs zijn dat de opbrengsten, voortvloeiende uit het uitsluitend&#13;
recht van de kweker, sterk zullen afnemen; vergelijk hierbij met name ook de&#13;
positie van de kwekers van hybride rassen, die tot voor kort zelfs vaak afzagen van kwekersrechtelijke bescherming, omdat het bezit van (geheime) inteeltlijnen afdoende&#13;
leek.&#13;
Wijziging van verdrag en wet zou wellicht uitkomst kunnen bieden. Tegen de zojuist&#13;
geschetste achtergrond zou echter een aanpassing in die zin dat nog slechts tussen&#13;
generatief en vegetatief vermeerderende gewassen wordt onderscheiden (het farmer's&#13;
privilege zou dan wel gelden voor de eerste, maar niet voor de tweede groep)&#13;
wel eens binnen afzienbare tijd door de (bio)technologische ontwikkelingen achterhaald&#13;
kunnen zijn. Indien immers de vermeerdering voor eigen gebruik bij beide&#13;
groepen van gewassen even gemakkelijk (en zonder kans op 'teruglopen') zou kunnen&#13;
geschieden, zou ook de desbetreffende wettelijke regeling daarmee rekening&#13;
moeten houden. Alleen bijzondere (branche-)omstandigheden zouden mijns inziens&#13;
een onderscheid in beschermingsom vang dan nog kunnen rechtvaardigen.&#13;
Is er dan misschien een ander en beter voorstel tot wijziging voorhanden? Voor&#13;
en tijdens de reeds vermelde UPOV-Conferentie in 1978 werd van verschillende kanten&#13;
gewezen op nieuw ontwikkelde technieken.16 Van de zijde van Assinsel17 werd&#13;
toen voorgesteld in de derde zin van lid 1 van art. 5 Verdrag de sierplanten en snijbloemen&#13;
te schrappen, zodat deze zin zou komen te luiden als volgt (in de oorspronkelijke,&#13;
Engelse versie)18: 'The breeder's right shall extend to plants or parts there-of&#13;
normally marketed for purposes other than propagation when they are used commercially&#13;
as propagating material in the production of plants'. Dit voorstel werd in&#13;
het bijzonder ingegeven door de gedachte dat nieuwe technieken het mogelijk maken&#13;
ongeslachtelijk en geslachtelijk voortgebrachte planten (ook andere dan sierplanten)&#13;
te reproduceren, door middel van planten of delen daarvan, die in de regel verhandeld&#13;
worden voor andere doeleinden dan voor vermeerdering.&#13;
Opgemerkt kan worden dat, nu de sierplanten en snijbloemen hierin niet meer&#13;
voorkomen, het voorstel alleen dan zinnig is als het beruchte zinnetje 'normally&#13;
marketed for purposes other than propagation' als een voorwaarde wordt beschouwd.&#13;
Vervolgens rijst dan de vraag voor welke planten of delen daarvan het farmer's&#13;
privilege in dit voorstel nog blijft bestaan. Zie ik het goed, dan is dat alleen het geval&#13;
voor het 'geslachtelijk of ongeslachtelijk teeltmateriaal, als zodanig, van het ras' als&#13;
vermeld in art. 5 lid 1 eerste zin. Naar het mij voorkomt zal dit, in het licht van de&#13;
technologische vooruitgang, een even onduidelijke scheidslijn vormen als de huidige.&#13;
Van welke planten of delen daarvan zal immers op langere termijn nog met zekerheid&#13;
gezegd kunnen worden, dat zij in de regel voor iets anders dan vermeerdering&#13;
worden verhandeld? Zou er bijvoorbeeld te zijner tijd niet een levendige handel&#13;
in bloemen kunnen ontstaan tussen telers onderling, die (delen van) deze produkten&#13;
vervolgens als teeltmateriaal zouden gaan gebruiken? En: wat valt dan nog wèl en&#13;
wat niet meer onder 'geslachtelijk of ongeslachtelijk teeltmateriaal, als zodanig, van&#13;
het ras'?&#13;
Hoe dit ook zij, het voorstel haalde het in 1978 niet, evenmin als dit met andere voorstellen tot wijziging van art. 5 het geval was (met name werd ook een principiële&#13;
uitbreiding van de bescherming tot het eindprodukt tevergeefs verdedigd). Wel werd&#13;
een speciale werkgroep ingesteld ter nadere bestudering van alle met art. 5 samenhangende&#13;
problemen.19 In deze werkgroep werd geen overeenstemming bereikt met&#13;
betrekking tot wijziging van de derde zin van lid l 20; in een 'Recommendation on&#13;
Article 5', die op de Conferentie werd aanvaard21, werden tenslotte de lidstaten&#13;
aangespoord waar nodig gebruik te maken van de in lid 4 van art. 5 geboden mogelijkheid&#13;
tot uitbreiding van de bescherming tot het verhandelde eindprodukt voor&#13;
bepaalde botanische geslachten en soorten.22&#13;
Al met al was er dus geen eenstemmigheid onder de aanwezigen te bereiken, in&#13;
het bijzonder niet ten aanzien van het Assinsel-concept. Sommigen vonden het principieel&#13;
te ver gaan, anderen zagen op tegen het moeten aanpassen van hun nationale&#13;
wetgeving. Of een dergelijk voorstel het in de toekomst zal halen, zal de tijd moeten&#13;
leren. Tot dat moment aanbreekt, blijft, naar ik aanneem, (ook) art. 40 lid 1 tweede&#13;
zin ZPW in de huidige versie gehandhaafd. De kans lijkt mij echter reëel dat men&#13;
te zijner tijd niet meer om de nieuwe technieken heen kan, al zal de oplossing dan&#13;
misschien niet in de hiervoor beschreven voorstellen gevonden kunnen worden. Niet&#13;
ondenkbaar is, dat het hele farmer's privilege op de helling moet. Wat daarvoor in&#13;
de plaats dient te komen, valt nog te bezien.&#13;
CONCLUSIE EN SLOTOPMERKINGEN&#13;
De uitspraak van de Hoge Raad in het 'Elvira'-arrest kwam (gezien de eerder gewezen&#13;
lagere rechtspraak) niet onverwacht en was (gezien de wordingsgeschiedenis van&#13;
art. 5 Verdrag) als zodanig niet onjuist. De vraag blijft evenwel, of de wettelijke regeling&#13;
in alle opzichten rechtvaardig is en gelijke gevallen gelijk behandelt. Geavanceerde&#13;
kweek- en vermeerderingstechnieken kunnen bovendien (op den duur) het&#13;
onderscheid vegetatief-generatief (verder) aantasten.&#13;
Wellicht zal te zijner tijd in UPOV-verband overeenstemming bereikt kunnen&#13;
worden over een veranderde verdragstekst, waarin de afzonderlijke vermelding van&#13;
sierplanten en snijbloemen ongedaan is gemaakt en een nieuwe 'equitable balance'&#13;
(vgl. alinea 5 van de 'Recommendation') tussen kwekers- en telersbelangen tot stand&#13;
is gebracht, rekening houdend met hun vaak tegenstrijdige belangen, met alle technische&#13;
verworvenheden èn met allerlei bijkomende problemen (o.a. van bewijsrechtelijke&#13;
aard).23&#13;
Tot die tijd blijft de opmerking van de annotator in de NJ onder het 'Elvira'arrest24, dat men bij het redigeren van art. 5 kennelijk gebiologeerd was door de&#13;
ogen van de roos, overeind. Uit het bovenstaande moge duidelijk geworden zijn, dat&#13;
hij met deze opmerking naar alle waarschijnlijkheid in de roos geschoten heeft. De&#13;
weg naar de totstandkoming van verdragen gaat nu eenmaal niet altijd over rozen.&#13;
NASCHRIFT: MR J.N. KRAS&#13;
Elvira = Van Winsen/Van Winsen&#13;
Met mijn bijdrage 'De omvang van het kwekersrecht' in Agrarisch Recht van januari&#13;
1986 heb ik melding gemaakt van het Elvira-arrest. Naar mijn mening is dit&#13;
arrest duidelijk en, in het licht van de Nederlandse wettekst en totstandkoming van&#13;
deze tekst, begrijpelijk.&#13;
De vraagtekens plaats ik daarom niet zo zeer bij het arrest zelf als wel bij de nationale&#13;
en internationale bepalingen waarop het arrest is gebaseerd en de gevolgen&#13;
daarvan voor verschillen in de beschermingsomvang bij sierteelt- en andere gewassen.&#13;
Het 'farmer's privilege' heeft, mede door dit arrest bevestigd, een inhoud welker&#13;
ratio ik niet zie. Zoiets als het kwekersrecht is een absoluut niet zakelijk recht tot&#13;
het hek van de boer. Die is daarboven nog koning op eigen terrein.&#13;
Daarenboven signaleer ik dat dit prerogatief wel toekomt aan de boer of tuinder&#13;
die de akkerbouw bedrijft of groente en fruit teelt, maar niet toekomt aan zijn siertelende&#13;
collega, je hebt boeren en hereboeren. Wat mij dus bevreemdt is dat het&#13;
thans bestaande onderscheid leidt tot rechtsongelijkheid die niet anders dan met een&#13;
beroep op wet- en verdragstekst is te verklaren. Bij de totstandkoming van artikel&#13;
5 UPOV-Verdrag is gewezen op de bijzondere situatie in de sierteeltsector waardoor&#13;
dit onderscheid noodzakelijk leek. Een verdere motivering van deze bijzondere situatie&#13;
werd niet gegeven en kan ik in het artikel van de heer Van der Kooij niet vinden.&#13;
Laat staan het antwoord op de vraag of deze bijzondere situatie nu 25 jaar later nog&#13;
steeds dit onderscheid rechtvaardigt.&#13;
Het aanhalen van de loop der beraadslagingen uit die dagen geeft mij onvoldoende&#13;
aanknopingspunten het onderscheid tussen sierteelt en andere gewassen te billijken.&#13;
Als wordt gesteld dat voorwaarde voor gelijkschakeling moet zijn dat het onderscheid&#13;
niet (langer) verdedigbaar zou blijken te zijn, dan wordt de wereld wel op&#13;
zijn kop gezet. Een onderscheid is alleen verdedigbaar als er goede argumenten toe&#13;
zijn. Dit is niet het geval. Sterker nog het hele 'farmer's privilege' ontbeert zijn&#13;
rechtsgrond.&#13;
Met het onderscheid vegetatief/generatieve vermeerderende gewassen heb ik aan&#13;
willen geven dat daar een duidelijk verschilpunt lag tussen de voortkwekingsmethoden.&#13;
Door de moderne vermeerderingsmethoden ziet het er naar uit dat binnen afzienbare&#13;
tijd vrijwel alle gewassen eenvoudig vegetatief zijn te vermeerderen. Handhaving van het 'farmer's privilege' holt het kwekersrecht dan verder uit tot een eenmalig&#13;
recht van eerste uitgifte.&#13;
Een discussie over deze punten is zeer waardevol en nuttig maar een echte bijdrage&#13;
die mij verder helpt lees ik in het artikel van mr P.A.C.E. van der Kooij helaas niet.</content><legacyfootnotes>1. HR 12 april 1985, NJ 1985, 577, nt. L.W.H.; BIE 1985, 56.&#13;
2. Verdrag van Parijs d.d. 2 december 1961, Trb. 1962, 117, in werking getreden op 10 augustus 1968,&#13;
vgl. Trb. 1968, 122.&#13;
3. Men zie de Actes des Conférences Internationales pour la protection des obtentions végétales,&#13;
1957-1961, 1972, UPOV (Union internationale pour la Protection des Obtentions Végétales), Genève,&#13;
1974, p. 120 r.k.; vgl. tevens Schade/Pfanner, GRUR Int. 1962, p. 350 en Fikkert, Agrarisch Recht 1984,&#13;
p. 191.&#13;
4. Hof Amsterdam, 9 januari 1974, BIE 1976, 28.&#13;
5. Pres. Rb. Rotterdam 16 januari 1985, KG 1985, 39.&#13;
6. Vgl. Tweede Kamer, zitting 1958-1959, 5332, nr. 3, p. 23.&#13;
7. Vgl. de Actes, p. 120, r.k.&#13;
8. Schade, GRUR Int. 1957, p. 328.&#13;
9. Vgl. de Actes, p. 90, l.k. en 114 r.k.; BIE 1962, blz. 64.&#13;
10. Vgl. Hand. Tweede Kamer, zitting 1965-1966, p. 1984 r.k.&#13;
11. In het genoemde artikel in Agrarisch Recht wordt dit overigens niet (overtuigend) verdedigd. Enerzijds&#13;
wordt gesteld (p. 16-17), dat het farmer's privilege bij groentegewassen niet verlet dat de professionele&#13;
veredeling in de groentezaden en aardappelbranche in Nederland veel beter floreert dan de veredeling&#13;
in de sierteeltsector; anderzijds wordt (p. 16) gewezen op 'de sierteeltsector met zijn brede sortiment en&#13;
rijke schakering aan variëteiten': één en ander lijkt innerlijk tegenstrijdig.&#13;
12. Vgl. de Records of the Geneva Diplomatic Conference on the Revision of the International Convention&#13;
for the Protection of New Varieties of Plants, 1978, UPOV, Geneva, 1981, onder meer p. 89 l.k.;&#13;
92 r.k.; 145 r.k.; 148 l.k.&#13;
13. In oktober 1982 (Genetic Engineering and Plant Breeding) en in oktober 1984 (Industrial Patents and&#13;
Plant Breeder's Rights-Their Proper Fields and Possibilities for Their Demarcation).&#13;
De 'Records' verschenen in 1983 resp. 1985 (UPOV, Geneve).&#13;
14. Studierapport 14 d, Kwekersrecht en octrooirecht in relatie tot genetische manipulatie bij planten,&#13;
Den Haag, 1984. Vgl. mede naar aanleiding hiervan de kamerstukken onder nr. 19 744.&#13;
15. Een kleine greep uit recente Nederlandstalige publikaties: Zaadbelangen, 1985, nr. 2 (themanummer:&#13;
Biotechnologie en plantenveredeling); NRC Handelsblad, suppl. Mens &amp; Bedrijf, 22 januari 1986 (biotechnologie);&#13;
NRC Handelsblad, suppl. Wetenschap &amp; Onderwijs, 13 november 1985, 23 januari 1986,&#13;
30 januari 1986 en 20 maart 1986 (weefselkweekmethoden e.d.); Intermediair, 1985, nr. 16, p. 35 v.; nr.&#13;
29, p. 33 v.&#13;
16. Vgl. de Records, onder meer p. 89 l.k.; p. 92 r.k.; p. 145 r.k.; p. 148 l.k.&#13;
17. Association Internationale des Selectionneurs Professionnels pour la Protection des Obtentions Végétales.&#13;
18. Records, p. 89 l.k.&#13;
19. Records, p. 180 l.k.&#13;
20. Records, p. 120-121.&#13;
21. Records, p. 121 l.k.: door de werkgroep in een bijlage bij haar verslag geredigeerd; editie Schuurman&#13;
&amp; Jordens, nr. 163-11, Zwolle, 1985, p. 84-85. Vgl. ook de Records, p. 186 l.k.&#13;
22. Nederland heeft hiervan tot op heden geen gebruik gemaakt; verschillen in beschermingsomvang in&#13;
de resp. nationale wetten roepen trouwens weer andere problemen op, die hier verder onbesproken zullen&#13;
blijven.&#13;
23. Vgl. bijv. de Records, p. 148, nr. 289.3.&#13;
24. NJ 1985, 577, sub 5.&#13;
</legacyfootnotes><footnotes><footnote/></footnotes><auteurs>Mr P.A.C.E. van der Kooij</auteurs><published>1987-01-01 00:00:00</published><modified>1987-01-01 00:00:00</modified><editiondate>1987-01-01</editiondate><htmlpath>https://denhollander.info/artikel/6309</htmlpath></article>
</articles></edition>