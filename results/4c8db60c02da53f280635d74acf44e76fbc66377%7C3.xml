<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2003</searchword><id>4424</id><udhid>UDH:TvAR/4424</udhid><titel>Het Nederlandse kwekersrechtsysteem en een nieuwe Zaaizaad- en Plantgoedwet</titel><searchwords><searchword>TvAR 2/2003</searchword><searchword>UDH:TvAR/4424</searchword></searchwords><attachments><attachment><name>2003_nr 2_Artikel_Fikkert.pdf</name><extention>pdf</extention><url>https://denhollander.info/download/4369/ci</url></attachment></attachments><inleiding>&#13;
1.	De aanloop tot een nieuwe ZPW&#13;
&#13;
In het kader van de operatie ‘Marktwerking, Deregulering en Wetgevingskwaliteit’ (MDW) heeft de overheid de Zaaizaad- en Plantgoedwet (hierna ook wel genoemd ‘ZPW’) op de behandeltafel gelegd. Daartoe werd in het najaar van 2000 een MDW-werkgroep ingesteld onder leiding van een onafhankelijke voorzitter, mr. J. van Krefeld, en verder bemand met leden afkomstig van de ministeries van LNV, EZ en Justitie. De MDW-werkgroep presenteerde in het voorjaar van 2001 zijn rapport ‘Met recht gekweekt’, waarin het 32 aanbevelingen deed tot modernisering van de ZPW. Het kabinet onderschreef het rapport en presenteerde het in mei 2001 aan de Tweede Kamer. Daarbij gaf het kabinet aan de aanbevolen modernisering, overeenkomstig de aanbeveling van de MDW-werkgroep, te willen uitvoeren door de huidige ZPW te vervangen door een geheel nieuwe wet, voorlopig ZPW 2002 genaamd.&#13;
&#13;
</inleiding><content>2.	De aanbevolen modernisering&#13;
&#13;
Het gaat wat ver om alle aanbevelingen van de MDW-werkgroep hier stuk voor stuk weer te geven. De belangrijkste komen hierna aan de orde. Maar om de aanbevolen modernisering in een breder verband te zien, vermeld ik de hoofdgroepen, waartoe zij behoren.&#13;
1.	Loskoppeling van kwekersrechtverlening en toelating tot het verkeer&#13;
Naast de kwekersrechtverlening voor plantenrassen behandelt de huidige ZPW ook de publiekrechtelijke toelating van plantenrassen. Volgens de opzet van de huidige ZPW is de laatste eigenlijk alleen maar te bereiken via de verlening van het kwekersrecht. Aanbevolen wordt die constructie los te laten.&#13;
2.	Stroomlijning van procedures en registraties&#13;
In verband met de toelating van rassen bestaan verschillende lijsten en registers, waarvoor telkens een apart loket bestaat en aparte procedures gelden. De MDW-werkgroep stelt voor om te komen tot één register (d.w.z. één loket) en om te procedures zo veel mogelijk in elkaar te schuiven.&#13;
3.	Rechtsbescherming, handhaving en toezicht beter regelen&#13;
De MDW-werkgroep beveelt aan om met betrekking tot beslissingen omtrent de verlening van kwekersrecht en de toelating van rassen een eenduidige, Awb-conforme beroepsgang te openen. Ook vindt de werkgroep dat de civiele handhaving van het kwekersrecht versterkt moet worden. Verder wordt aanbevolen om het overheidstoezicht op privaatrechtelijke instellingen, belast met overheidstaken, een basis in de wet te geven.&#13;
4.	Verduidelijking van bevoegdheden&#13;
Hieronder vallen de aanbevelingen, die de regelgevende bevoegdheid van de zelfstandige bestuursorganen aangeven. Tevens valt hieronder de aanbeveling om de tarieven en vergoedingen op grond van de ZPW in overeenstemming te brengen met het kabinetsstandpunt naar aanleiding van het MDW-rapport ‘Maat houden’.&#13;
&#13;
3.	Gevolgen voor de verlening en de inhoud van het kwekersrecht&#13;
&#13;
De inrichting van het Nederlandse kwekersrechtstelsel wordt in hoge mate geregeerd door het Internationale Verdrag tot bescherming van kweekproducten (UPOV-verdrag). Nederland heeft altijd netjes uitvoering gegeven aan de oorspronkelijke verdragsbepalingen en aan de wijzigingen daarvan, die zich in de loop van de tijd hebben voorgedaan. De jongste wijziging van het verdrag is nationaal verwerkt bij wetswijziging van 1991, die op 24 april 1998 van kracht werd. Het is dan ook niet verwonderlijk dat de aanstaande wijziging van de ZPW weinig schokkende wijzigingen tot gevolg zal hebben voor zover het gaat om de voorwaarden voor kwekersrechtverlening en de inhoud van het kwekersrecht.&#13;
De meest markante wijzigingen:&#13;
1.	Nieuwheid&#13;
Om voor kwekersrecht in aanmerking te komen moet het betrokken ras nieuw zijn, dat wil zeggen dat materiaal van het ras nog niet met het oog op exploitatie van het ras in de handel mag zijn. Een uitzondering op dat beginsel vormt de bepaling dat de verstrekking van materiaal ter beproeving of ter inschrijving in een officieel register niet aan de kweker kan worden tegengeworpen. De uitzondering in verband met de beproeving  blijft bestaan, maar “de verstrekking ter inschrijving in een officieel register” gaat verdwijnen. Deze wijziging is logisch. Bij de verstrekking van materiaal ter beproeving kan men twijfelen of dat al dan niet met het oog op exploitatie van het ras is, maar van de verstrekking van materiaal in verband met de registratie van het ras kan men toch bezwaarlijk stellen dat zulks een verhandeling met het oog op exploitatie van het ras is.&#13;
2.	Aanspraak van kwekers uit niet-UPOV-landen op het recht&#13;
Alvorens kwekersrecht te verlenen aan een kweker uit een land dat geen lid is van de UPOV vraagt de huidige wet de bemoeienis van de minister. Pas als die van mening is dat de beoogde kwekersrechtverlening in het belang van de Nederlandse bodemcultuur is, kan het recht worden verleend. De bemoeienis van de minister (en de beoordeling van het vage begrip ‘belang voor de Nederlandse bodemcultuur’) zal verdwijnen; daarvoor in de plaats komt de voorwaarde dat het om een ras moet gaan, waarvoor ook in het land waar het ras is gekweekt, kwekersrecht kan worden verleend. Als men de kwekers uit niet-UPOV-landen al anders wil blijven behandelen , is de voorgestelde wijziging een charmante vereenvoudiging van de procedure. Maar het betekent wel dat kwekers uit landen, die helemaal geen kwekersrechtstelsel hebben of dat niet hebben opengesteld voor rassen van het betrokken gewas, in Nederland niet meer voor kwekersrechtverlening in aanmerking kunnen komen.&#13;
3.	De inhoud van het recht (afgeleide rassen)&#13;
Het voor een ras verleende kwekersrecht strekt zich ook uit over de daaruit afgeleide rassen. Volgens het UPOV-verdrag is er sprake van een afgeleid ras als&#13;
a. het afgeleide ras hoofdzakelijk is afgeleid van het oorspronkelijke ras met behoud van de expressie van de wezenlijke eigenschappen die het resultaat is van een bepaald genotype van het oorspronkelijke ras,&#13;
b. het afgeleide ras duidelijk te onderscheiden is van het oorspronkelijke ras en&#13;
c. het afgeleide ras, afgezien de afwijkingen die voortvloeien uit de afleidingshandeling, overeenkomt met het oorspronkelijke ras qua wezenlijke eigenschappen.&#13;
Met deze bepaling beoogt men plagiaatrassen onder de werking van het kwekersrecht voor het oorspronkelijke ras te brengen. Uit de geschiedenis wordt duidelijk dat men ook kleurmutanten op het oog had. De vraag of die benadering recht doet aan het wezen van het kwekersrecht staat dus niet meer ter discussie. Ik ben echter van mening dat de UPOV-bepaling niet goed is toegesneden op kleurmutanten. Ik wijs daarvoor op het volgende. De UPOV-bepaling kan m.i. niet anders gelezen worden dan als 3 cumulatieve voorwaarden. Pas als aan alle drie voorwaarden is voldaan is er sprake van een afgeleid ras. Een kleurmutant, met name in de siersector, voldoet niet aan de eerste voorwaarde, want van een kleurmutant kan men niet zeggen dat daarin de wezenlijke eigenschappen van het oorspronkelijke ras zijn behouden. Integendeel, een zeer wezenlijke eigenschap, namelijk de bloemkleur, verschilt van die van het oorspronkelijke ras.&#13;
Het vorengestelde geldt nog nadrukkelijker met de huidige ZPW in de hand, omdat daarin alleen de eerste voorwaarde – “hoofdzakelijk afgeleid van het oorspronkelijke ras met behoud van de expressie van de wezenlijke eigenschappen van het oorspronkelijke ras” – is overgenomen.&#13;
In het communautaire kwekersrecht is beter rekening gehouden met het oogmerk om kleurmutanten als afgeleide rassen aan te kunnen merken. Daar wordt in de eerste voorwaarde namelijk niet gerept over het behoud van expressie van de wezenlijke eigenschappen.&#13;
Het ligt in het voornemen van de wetgever om het begrip ‘afgeleid ras’ op dezelfde wijze te omschrijven als in het communautaire kwekersrecht. Dat zou de kleurmutanten een stuk dichter onder het bereik van de kwekers van de oorspronkelijke rassen brengen. Blijft alleen de vraag of een dergelijke afwijking van het verdrag – overigens wel in de geest van de bedoeling van de internationale wetgever – geoorloofd is.&#13;
4.	Verval van openbaar aanbod&#13;
Volgens de huidige ZPW kan een kwekersrechthouder, met inschakeling van de Raad voor het Kwekersrecht, een openbaar aanbod doen tot licentieverlening. Die voorziening zal gaan vervallen. Daarmee vervalt niet de mogelijkheid om zo’n openbaar aanbod te doen, maar in de toekomst zal de kwekersrechthouder dat zonder bemoeienis van de Raad moeten organiseren.&#13;
5.	Verval van dwanglicentie op initiatief van de overheid&#13;
Naast een dwanglicentie op verzoek van een belanghebbende kan ook de Minister een dwanglicentie bewerkstelligen als het algemeen belang dat vordert. Die mogelijkheid zal gaan verdwijnen. Wellicht gestimuleerd door de wetenschap dat deze bepaling nimmer is toegepast ziet de wetgever voor de bescherming van het algemeen belang kennelijk voldoende garanties in de marktwerking, eventueel aangevuld met dwanglicenties op verzoek van belanghebbenden.&#13;
&#13;
4.	Gevolgen voor de rechtsbescherming en handhaving van kwekersrechten&#13;
&#13;
De beroepsgang bij de Raad voor het Kwekersrecht is bepaald niet eenduidig. In sommige gevallen gelden de Awb-voorschriften, maar in andere gevallen staat van een primaire beslissing beroep open op de Afdeling van Beroep, die een onderdeel van de Raad is. Die beroepsgang staat op gespannen voet met de Awb. Hoewel sommigen menen dat het hier een administratief beroep betreft, menen anderen dat het dubieus is of de Afdeling van Beroep een ander bestuursorgaan is, zodat er geen sprake is van administratief beroep. In de nieuwe wet zal een einde worden gemaakt aan die onzekerheid: na alle beslissingen van de Raad staat daartegen de bezwaarschriftprocedure open.&#13;
&#13;
Overeenkomstig de aanbeveling om de civielrechtelijke handhaving van de kwekersrechten te versterken stelt de wetgever een aantal wijzigingen voor.&#13;
1.	Met betrekking tot rassen van landbouwgewassen verstrekt de keuringsdienst, aldus de huidige ZPW, aan de kwekersrechthouder een opgave van hen die teeltmateriaal van zijn ras hebben voortgebracht en van de hoeveelheden. Die voorziening wordt uitgebreid naar alle keuringsinstellingen, die op grond van de ZPW of de Landbouwkwaliteitswet betrokken zijn bij de keuring van teeltmateriaal. Men bedenke echter wel dat de waarde van die informatiebron afneemt naarmate de inrichting van de keuring verder verschuift van een 100% veld- en/of partijkeuring naar een controle op de zelfkeuring door de bedrijven.&#13;
2.	Verder overweegt de wetgever een bepaling in de wet op te nemen die duidelijk aangeeft wat een kwekersrechthouder bij een inbreuk op zijn kwekersrecht bij de civiele rechter kan vorderen. Naast een schadevergoeding kan ook de afdracht van de door de inbreuk genoten winst worden gevorderd. Voorts kan de kwekersrechthouder vorderen de onttrekking aan het verkeer of de vernietiging van roerende zaken waarmee een inbreuk op het recht wordt gemaakt alsmede de onttrekking aan het verkeer van materialen en werktuigen die daarbij zijn gebruikt.&#13;
Het moge zo zijn dat de kwekersrechthouder de vorenbedoelde vorderingen ook kan instellen zonder een dergelijke bepaling. Maar hun wettelijke vermelding zal een steun in de rug van de rechter zijn om, als daar grond voor is, dergelijke vorderingen toe te wijzen.&#13;
Aan een vordering van een schadevergoeding is, naar analogie van het octrooirecht, de beperking gesteld dat de inbreuk op het recht bewust moet zijn gepleegd; daarvan is in elk geval sprake indien de inbreuk is gepleegd nadat de inbreukmaker daar bij deurwaardersexploit op is gewezen. Die verduidelijking van de situatie waarin in ieder geval bewust wordt gehandeld ontmoet enige scepsis bij het bedrijfsleven. Men stelt dat, nu het register van beschermde rassen openbaar is, iedereen zonder al te veel moeite kan weten of een ras al dan niet kwekersrechtelijk is beschermd. Verder vreest men dat een en ander a contrario zal worden uitgelegd, zodat een inbreukmaker zich zal kunnen disculperen zolang hij niet bij exploit is gewaarschuwd. Liever zag men die verduidelijking niet in de wet opgenomen, te meer daar een waarschuwing bij exploit ook zonder deze vermelding in de wet de beoogde bewustwording tot gevolg zal hebben.&#13;
3.	Nog een versterking van de civielrechtelijke handhaving wordt beoogd met de voorziening dat slechts één rechtbank in Nederland (te weten: de rechtbank in Den Haag) bevoegd is om in eerste aanleg te oordelen over&#13;
- een verzoek tot vernietiging van het recht;&#13;
- de opeising van het recht in (mede-)eigendom;&#13;
- vorderingen naar aanleiding van een inbreuk op een kwekersrecht;&#13;
- vorderingen tot vaststelling dat er geen sprake is van inbreuk een kwekersrecht.&#13;
Anders dan nu het geval is zal de rechter niet verplicht zijn om de Raad voor het Kwekersrecht (in de nieuwe constellatie geheten de Raad voor Plantenrassen) te horen over de vraag tot welk ras een groep van planten behoort.&#13;
Volgens dit voorstel verliest de Raad zijn bevoegdheid om in eerste aanleg over verzoeken tot vernietiging van het recht en opeising in (mede-)eigendom te oordelen. Ik heb daar gemengde gevoelens over. Aan de ene kant valt er wat voor te zeggen om de kwekersrechtverlenende instantie niet op te zadelen met de correctie van zijn beslissingen. Aan de andere kant gaat het in dat soort zaken vaak om juridische en feitelijke vragen, die zeer vaktechnisch zijn gekleurd. Tegen die achtergrond zou het nuttig zijn om gebruik te maken van de kennis van de instantie, die bij uitstek geacht wordt de plantenveredeling en het kwekersrecht te begrijpen. Dit klemt te meer, nu overwogen wordt de thans bestaande verplichting voor de burgerlijke rechter (en de strafrechter) om de Raad te horen, te laten vervallen.&#13;
Overigens wordt er ook aan gedacht om alle bestuursrechtelijke beroepen op grond van de ZPW bij de rechtbank te Den Haag te concentreren.&#13;
&#13;
5.	Andere wetswijzigingen&#13;
&#13;
De belangrijkste wijzigingen van de ZPW hebben geen betrekking op het kwekersrecht, maar houden verband met de toelating van rassen. In dat verband moet men weten dat de verhandeling van zaaizaad en plantgoed niet zonder meer is toegestaan. Ten aanzien van landbouw-, groente- en bosbouwgewassen is in EU-verband de voorwaarde gesteld dat uitsluitend teeltmateriaal van door de lidstaat toegelaten rassen (in het geval van bosbouwgewassen: toegelaten opstanden) in de handel mag worden gebracht. Met de huidige ZPW is de toelating van rassen tamelijk gecompliceerd en soms onlogisch. Op dat vlak valt een flinke verbetering te bereiken.&#13;
	In de eerste plaats valt te wijzen op het feit dat rassen eigenlijk  alleen via kwekersrechtverlening toegelaten kunnen worden. Niet alleen kleeft daaraan het bezwaar dat men gedwongen is om een intellectueel eigendomsrecht te verwerven alvorens men kan verhandelen, ook zijn de voorwaarden voor kwekersrechtverlening niet geheel gelijk aan die voor de toelating van een ras. Zo geldt bijvoorbeeld het nieuwheidsvereiste niet voor de toelating van een ras. Anderzijds kent het kwekersrecht niet de voorwaarde van voldoende cultuur- en gebruikswaarde, hetgeen voor de toelating van landbouwrassen weer relevant is.&#13;
	Voorts valt op te merken dat de door de EU voorgeschreven beëindiging van een toelating vaak alleen met kunstgrepen – en soms helemaal niet! – is te realiseren.&#13;
	Eén van de doeleinden van een nieuwe ZPW is om de regelgeving beter toe te snijden op de toelating van rassen.&#13;
&#13;
Als gevolg van de gebrekkige toerusting van de ZPW op de rassentoelating is noodgedwongen een complexe organisatie ontstaan. Voor groenterassen is een tweede register ontstaan; de toelating van landbouwrassen behoeft, naast de registratie door de Raad, in veel gevallen de bemoeienis van een andere instantie . Kortom: verschillende loketten met onderling afwijkende procedures en onderling afwijkende beroepsgangen. De nieuwe ZPW zal een vereenvoudiging van de toelatingsprocedure en de organisatie daar omheen beogen. Beoogd wordt om zowel de kwekersrechtverlening als de toelating van rassen in één organisatie te plaatsen, de toekomstige Raad voor Plantenrassen.&#13;
&#13;
6.	Het vereiste van onderscheidbaarheid bij de toelating van rassen&#13;
&#13;
In verband met hun toelating moeten rassen, net zo als dat het geval is voor kwekersrechtverlening, onderscheidbaar, homogeen en bestendig zijn. Nu is evenwel het vereiste van onderscheidbaarheid in de richtlijnen van de EU niet geheel gelijkluidend aan dat vereiste in het kwekersrecht. In het kwekersrecht moet het kandidaat-ras onderscheidbaar zijn van elk ander ras, waarvan het bestaan op het tijdstip van de kwekersrechtaanvraag algemeen bekend is. Dat vereiste is niet beperkt in tijd of plaats: het kandidaat-ras moet zich onderscheiden van de algemeen bekende rassen, waar die ook ter wereld gevoerd mogen worden en moet zich ook onderscheiden van de algemeen bekende rassen, die in het verleden zijn gevoerd. Bij eerste lezing lijkt de EU het vereiste te beperken in tijd en plaats. In de richtlijnen worden als algemeen bekende rassen beschouwd de rassen die ten tijde van de aanvraag tot toelating op één der gemeenschappelijke rassenlijsten of op een nationale rassenlijst van een lidstaat staan. Het lijkt dus dat algemeen bekende rassen buiten de EU of rassen die inmiddels niet meer op de rassenlijsten van de lidstaten voorkomen geen rol spelen bij de beoordeling van de onderscheidbaarheid van een kandidaat-ras. Die benadering zou vreemde effecten geven. Het zou bijvoorbeeld mogelijk zijn dat een ras, bij zijn herintroductie in de EU of bij de introductie van bijvoorbeeld een Amerikaans, op de OECD-lijst vermeld ras, een andere benaming krijgt. Maar als men de richtlijnen wat nader bestudeert, ziet men dat de Europese wetgever toch ook oog heeft gehad voor de rassen buiten de EU en voor de vroegere rassen. Want in de bepalingen over de benaming van de toe te laten rassen  is voorgeschreven dat een ras, dat zich niet duidelijk onderscheidt van een ras dat voorheen in een lidstaat was toegelaten of dat buiten de EU algemeen bekend is, de naam van dat vroegere of buiten de EU bekende ras draagt. Dus via de regels over de naamgeving wordt de in plaats en tijd beperkte referentiecollectie gecorrigeerd tot een referentiecollectie, waarin – net zoals dat in het kwekersrecht het geval is – ook rekening wordt gehouden met rassen die buiten Europa werden of worden gevoerd en met rassen die in het verleden in de EU werden gevoerd.&#13;
&#13;
De constructie van de richtlijnen verdient naar mijn mening niet de schoonheidsprijs. Want hij kan niet voorkomen dat een ras telkens met minder dan de internationaal erkende minimum afstand ‘opschuift’, terwijl het voor het publiek lijkt alsof het ras onveranderd blijft, omdat de oorspronkelijke naam eraan verbonden blijft. Bovendien bestaat het gevaar dat het kwekersrecht voor het aanvankelijke ras uitgeoefend blijft worden met betrekking tot een product, dat inmiddels niet meer aan zijn oorspronkelijke kenmerken voldoet. Ten slotte zij opgemerkt dat een benadering waarbij men in eerste aanleg geen rekening houdt met de situatie buiten Europa, niet erg ‘export minded’ is.&#13;
&#13;
Tot op heden kent onze rassentoelating die problemen niet. Net als in het kwekersrecht geldt dat een kweekproduct dat zich niet voldoende onderscheidt van een algemeen bekend ras, geen zelfstandigheid bezit en dus niet kan worden toegelaten. Maar dat dreigt te gaan veranderen. In het streven om de internationale voorschriften zo getrouw mogelijk te volgen stelt de wetgever voor om de het vereiste van onderscheidbaarheid bij de toelating van rassen op de wijze van de richtlijnen in te richten. In de tot dusver bekende ontwerpen van een nieuwe Zaaizaad- en Plantgoedwet wordt voorgesteld om bij de toelating slechts rekening te houden met de rassen die op dat moment in de lidstaten zijn toegelaten . Om daarnaast toch ook rekening te houden met de algemeen bekende rassen van voorheen of die buiten de EU bestaan, wordt de in de richtlijnen voorgeschreven correctie via de benaming van rassen opgevoerd. Kennelijk vindt men de getrouwe overname van het onderscheidbaarheidsvereiste van de EU zwaarder wegen dan de bezwaren die daaraan kleven. Of die op de interne markt gerichte benadering afbreuk doet aan het imago van Nederland als exportland zal de toekomst moeten uitwijzen.&#13;
&#13;
7.	Conclusie&#13;
&#13;
De voorgenomen wijziging van de Zaaizaad- en Plantgoedwet beoogt vooral de toelating van rassen (en voor bosbouwgewassen: opstanden) beter te regelen en om de organisatie daar omheen te vereenvoudigen. De toelating van en de kwekersrechtverlening voor rassen zullen in één organisatie worden ondergebracht. De heterogeniteit in procedures en beroepsgangen wordt aangepakt. Voor het kwekersrecht zal de wijziging, afgezien van een verbetering van het begrip ‘afgeleide rassen’ en een versterking van handhaving van individuele kwekersrechten, weinig gevolgen hebben.&#13;
</content><legacyfootnotes>*	Bewerkte tekst van een lezing, gehouden tijdens de studiemiddag over kwekersrecht van de Vereniging voor Agrarisch Recht op 11 september 2002.&#13;
**	Mr. K.A. Fikkert is secretaris van de Raad voor het Kwekersrecht te Wageningen.&#13;
 .	De bepaling dat de verstrekking van materiaal ter beproeving de nieuwheid niet schaadt moet gezien worden als een uitwerking van het voorschrift dat van een ras geen materiaal met het oog op exploitatie van het ras mag zijn verhandeld.&#13;
 .	Men kan ook verdedigen dat de openstelling van het kwekersrecht aan kwekers uit landen zonder kwekersrecht zal bijdragen aan de ontwikkeling van de intellectuele eigendomsbescherming in die landen.&#13;
 .	Er bestaan in bepaalde omstandigheden mogelijkheden om rassen zonder kwekersrechtverlening toe te laten.&#13;
 .	Voor de meeste rassen van landbouwgewassen is ook het fiat van de Commissie voor de Samenstelling van de Rassenlijst nodig.&#13;
 .	Zie Richtlijn 70/457/EEG, art. 9, derde lid, en Richtlijn 70/458/EEG, art. 10, derde lid.&#13;
 .	“Een ras wordt als onderscheidbaar aangemerkt indien het duidelijk te onderscheiden is van elk ander ras waarvan het bestaan op het tijdstip van indiening van de aanvraag algemeen bekend is. Een ras wordt als algemeen bekend beschouwd indien het ras op het ogenblik waarop de aanvraag tot toelating van een te beoordelen ras wordt ingediend, hetzij voorkomt op een vanwege de Commissie van de Europese Gemeenschappen vastgestelde gemeenschappelijke lijst van rassen, hetzij is toegelaten dan wel het onderwerp is van een aanvraag tot toelating in een lidstaat van de Europese Unie.”</legacyfootnotes><footnotes><footnote/></footnotes><auteurs>mr. K.A. Fikkert</auteurs><published>2003-02-01 00:00:00</published><modified>2003-02-01 00:00:00</modified><editiondate>2003-02-01</editiondate><htmlpath>https://denhollander.info/artikel/4424</htmlpath></article>
</articles></edition>