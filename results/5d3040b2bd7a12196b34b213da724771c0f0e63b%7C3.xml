<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2016</searchword><id>13370</id><udhid>UDH:TvAR/13370</udhid><titel>De kwekersvrijstelling anno 2016</titel><searchwords><searchword>TvAR 7/8/2016</searchword><searchword>UDH:TvAR/13370</searchword></searchwords><attachments><attachment><name>18371.pdf</name><extention>pdf</extention><url>https://denhollander.info/download/18371/ci</url></attachment></attachments><inleiding>&lt;p&gt;Een aantal jaren geleden stond in dit tijdschrift een artikel van mijn hand, getiteld ‘Kwekersrecht, &lt;br/&gt;octrooirecht, en de betekenis van de kwekersvrijstelling’.[2] In dat artikel werd achtereenvolgens stilgestaan bij de inhoud van de kwekersvrijstelling, de opkomst van de biotechnologie in de jaren ’70 van de vorige eeuw en de daarmee verband houdende regelgeving, de problematiek waarvoor het ontbreken van een vergelijkbare vrijstelling in het octrooirecht zorgde, een aantal mogelijke oplossingen hiervoor en tot slot enkele initiatieven vanuit het bedrijfsleven en de overheid om aan de gerezen problemen tegemoet te komen.&lt;br/&gt;Op verzoek van de redactie zet ik in deze bijdrage uiteen, wat er de afgelopen jaren op dit front zoal is gebeurd en wat op dit moment de stand van zaken is, toegespitst op de kwekersvrijstelling. &lt;/p&gt;</inleiding><content>&lt;h3&gt;1. De kwekersvrijstelling&lt;/h3&gt;&lt;p&gt;Voor het gemak van de lezer geef ik hier eerst nog even kort weer, wat de kwekersvrijstelling inhoudt, door middel van een citaat uit het eerdere artikel. &lt;/p&gt;&lt;blockquote&gt;‘Een veredelaar begint nooit helemaal ‘from scratch’. Hij legt zich altijd toe op het verder ontwikkelen van wat al bestaat, hetzij door voort te borduren op het werk van anderen, hetzij door een in het wild groeiende plant als vertrekpunt te nemen. Een andere mogelijkheid is er niet. Wie vandaag een zak aardappelen aanschaft, krijgt een product in handen dat gedurende vele decennia, stapje voor stapje, steeds verder is verbeterd. (…) De wetgever heeft zich dit alles ook gerealiseerd, en heeft van het begin af aan de volgende regel gehanteerd: iedere veredelaar heeft het recht om bij zijn werk onbelemmerd gebruik te maken van reeds bestaand plantmateriaal, óók als hierop al een kwekersrecht van iemand anders gevestigd is; en bovendien heeft diezelfde veredelaar het recht om het nieuwe ras dat van zijn inspanningen het resultaat is, te beschermen via het kwekersrecht en dit commercieel te exploiteren zonder enigerlei betalingsverplichting aan zijn voorganger(s). Art. 57 lid 3 ZPW [Zaaizaad- en plantgoedwet] 2005 zegt het tegenwoordig zó: ‘Het verbod [tot het verrichten van in lid 1 opgesomde inbreukmakende handelingen] is niet van toepassing op: (…) c. handelingen die worden verricht voor het kweken van nieuwe rassen.’[3] Men spreekt in dit verband van de kwekersvrijstelling of ‘breeder’s exemption’, en van het onafhankelijkheidsbeginsel: de door verschillende personen bereikte kweekresultaten staan juridisch gezien geheel los van elkaar, ondanks het gegeven dat zij biologisch gezien op elkaar voortborduren en daardoor voor een zeer groot deel (‘99 komma zoveel procent’) aan elkaar gelijk zijn.’&lt;/blockquote&gt;&lt;h3&gt;2. Wijziging in het octrooirecht&lt;/h3&gt;&lt;p&gt;In het jaar waarin het vorige artikel verscheen, vormde het octrooirecht voor plantenveredelaars een flink obstakel. Ik citeer in dit verband nog een stukje uit dat artikel: &lt;/p&gt;&lt;blockquote&gt;‘In het octrooirecht (…) geldt (…) een heel ander hoofdbeginsel, dat van de afhankelijkheid. Wie een octrooi heeft verworven voor een vernuftig voortbrengsel kan anderen verbieden dit voortbrengsel bedrijfsmatig te gebruiken.[4] Het octrooirecht kent wel een zg. onderzoeksvrijstelling, maar die wordt doorgaans beperkt uitgelegd, en indien zij al het gebruik van een beschermd voortbrengsel ter verbetering daarvan toestaat, omvat zij zeker niet de vrije commercialisatie van een daaruit voortgekomen nieuw product, voor zover de ‘oude’ technologie nog daarvan deel uitmaakt.’&lt;/blockquote&gt;&lt;p&gt;Aangezien planten of delen daarvan in principe in aanmerking komen voor bescherming via het octrooirecht (zie art. 2a lid 2 onder c Rijksoctrooiwet 1995 (ROW)) was de volgende onevenwichtige situatie ontstaan: de houder van een octrooi op een plant met een bijzondere karaktertrek (bijv. een resistentie tegen een bepaalde ziekte) kon beletten dat een kweker materiaal van deze plant ging gebruiken voor veredelingsdoeleinden, terwijl - andersom - de houder van het kwekersrecht voor een bepaald plantenras ten gevolge van de genoemde vrijstelling niet kon verhinderen dat iemand anders materiaal van dat ras gebruikte voor verbetering daarvan.&lt;/p&gt;&lt;p&gt;Gaandeweg werd wel duidelijk dat hieraan iets moest veranderen. Het in opdracht van de ministers van LNV en EZ in 2009 tot stand gebrachte rapport ‘Veredelde zaken’[5] (waarin onder meer het onderwerp kwekersvrijstelling werd besproken) leidde tot uitvoerige debatten in de Tweede Kamer.[6] In het vorige artikel kon ik nog net melding maken van een tweetal in dat verband aangenomen moties: een motie die de regering verzocht de mogelijkheid van een ‘beperkte’ kwekersvrijstelling in het octrooirecht uit te werken, en een motie die erop aandrong tevens de mogelijkheden van een in het octrooirecht te introduceren ‘volledige’ kwekersvrijstelling te onderzoeken (zie over deze termen aanstonds). De regering is hiermee aan de slag gegaan en is tot de (voorlopige) conclusie gekomen, dat de eerstgenoemde optie haalbaar was, de tweede echter niet, nu deze in strijd werd geacht met bestaande internationale regelgeving, in het bijzonder met het TRIPS-verdrag.[7] &lt;/p&gt;&lt;p&gt;Op die laatste stellingname valt m.i. wel een en ander valt af te dingen.[8] Hoe dit ook zij, de regering presenteerde in september 2012 een ontwerp van wet tot wijziging van de ROW, ten einde daarin een ‘beperkte veredelingsvrijstelling’ op te nemen. Om een lang verhaal kort te maken: op 1 juli 2014 trad het gewijzigde art. 53b lid 2 ROW in werking. Het bepaalt, dat het uitsluitend recht van de houder van een octrooi voor biologisch materiaal zich niet uitstrekt over handelingen met dat materiaal die dienen tot het kweken, of ontdekken en ontwikkelen van andere plantenrassen.[9] Dit is een ‘beperkte’ vrijstelling, omdat zij alleen het &lt;span class="italic"&gt;gebruik&lt;/span&gt; van geoctrooieerd plantmateriaal voor veredelingsdoeleinden toestaat; een ‘volledige’ vrijstelling (zoals die welke in het kwekersrecht bestaat) die &lt;span class="italic"&gt;tevens&lt;/span&gt; ziet op de &lt;span class="italic"&gt;commercialisatie&lt;/span&gt; van het resultaat van het kwekerswerk is hier dus niet vastgelegd. Dáárvoor zal een veredelaar die - uitgaande van geoctrooieerd materiaal - een nieuw ras heeft gekweekt (waarin de specifieke geoctrooieerde eigenschap, bijv. de ziekteresistentie, zich dus nog bevindt) alsnog de toestemming van de octrooihouder nodig hebben. &lt;/p&gt;&lt;h3&gt;3. Voortgezette discussies; nieuwe rapporten&lt;/h3&gt;&lt;p&gt;a. Wat de veredelingssector betreft, was het met het onder 3 genoemde resultaat niet ‘eind goed, al goed’. Het gegeven dat een kweker geoctrooieerd materiaal vrij mag gebruiken voor verdere verbetering is natuurlijk een voordeel ten opzichte van de oude situatie. Maar het niet vrij kunnen verhandelen van het resultaat van - vaak jarenlange - veredelingsarbeid zonder toestemming van de oorspronkelijke octrooihouder is een nadeel. Het betekent dat de kweker een licentie van de octrooihouder nodig heeft, en wel reeds aan het begin van het veredelingstraject: zonder de zekerheid van een licentie die hem t.z.t. de verhandeling van zijn nieuwe ras zal toestaan, zal de kweker in veel gevallen zelfs niet eens aan zo’n kostbaar en tijdrovend avontuur beginnen. &lt;/p&gt;&lt;p&gt;Geen wonder dus, dat vanuit de hoek van de kwekers is aangedrongen op verdergaande maatregelen, zoals de invoering van een volledige vrijstelling, of althans van een vrijstelling die verder reikt dan de ‘beperkte’. Anderzijds zou, zo werd van de zijde van de industrie tegengeworpen, een vrijstelling ook weer niet zo ver mogen gaan, dat er van het uitsluitend recht van de octrooihouder weinig of niets zou overblijven.&lt;/p&gt;&lt;p&gt;De toenmalige staatssecretaris van EZ Dijksma voelde echter op zijn minst - daarin gesteund door de Tweede Kamer - voor een verdergaande vrijstelling. Zij verwoordde dit als volgt:&lt;/p&gt;&lt;blockquote&gt;‘Naar mijn oordeel kan het herstel van de balans tussen het kwekersrecht en het octrooirecht uiteindelijk het beste bereikt worden door de invoering van een uitgebreide veredelingsvrijstelling. Hierdoor wordt het mogelijk, naast het gebruik van octrooirechtelijk beschermd biologisch materiaal voor het kweken, of ontdekken en ontwikkelen van andere plantenrassen (dat de beperkte veredelingsvrijstelling reeds mogelijk maakt), ook hiermee ontwikkelde nieuwe plantenrassen en daarvan afgeleide producten commercieel te exploiteren zonder toestemming van de octrooihouder(s). Voor een uitgebreide veredelingsvrijstelling is wijziging nodig van internationale regelgeving. Mijn verdere inzet zal zich daarop richten. De uitgebreide veredelingsvrijstelling zal zo moeten worden vormgegeven dat andere sectoren dan de sector plantenveredeling hiervan geen onevenredige schade zullen ondervinden. Ik acht daartoe, naast verder overleg daarover met de betrokken belangenorganisaties en vertegenwoordigers van de betrokken Topsectoren, ook onderzoek naar de mogelijke effecten noodzakelijk. Dit onderzoek zal ik zo spoedig mogelijk laten uitvoeren.’[10]&lt;/blockquote&gt;&lt;p&gt;Het hier door de staatssecretaris aangekondigde onderzoek duidde zij in een kamerstuk van ruim een jaar later aan als een onderzoek naar een duidelijke afbakening van varianten van een uitgebreide veredelingsvrijstelling en de effecten van de invoering daarvan.[11] Hierbij zou een onderscheid moeten worden gemaakt tussen verschillende opties, en wel de volgende: &lt;/p&gt;&lt;p&gt;‘Mogelijke denkbare varianten (beperkingen) op deze uitgebreide veredelingsvrijstelling zijn dan commercieel gebruik van biologisch materiaal van ontwikkelde plantenrassen:&lt;/p&gt;&lt;p&gt;a. bestemd voor voedsel, voeder of sierdoeleinden voor de teelt, oogst en in de handel brengen, zonder verdere bewerking of verwerking daarvan;&lt;/p&gt;&lt;p&gt;b. bestemd voor voedsel, voeder of sierdoeleinden voor de teelt, oogst en in de handel brengen, en voor de verdere bewerking of verwerking daarvan (uitbreiding van a).&lt;/p&gt;&lt;p&gt;c. bestemd voor voedsel, voeder of sierdoeleinden voor de teelt, oogst en in de handel brengen, en voor de verdere bewerking of verwerking daarvan, mits bestemd voor voedsel, voeder of sierdoeleinden (beperking van b).&lt;/p&gt;&lt;p&gt;d. andere denkbare varianten dan hiervoor genoemd sub a-c die uit het effectenonderzoek zouden kunnen voortvloeien.’[12]&lt;/p&gt;&lt;p&gt;De staatssecretaris sprak vervolgens de verwachting uit dat het rapport in de loop van 2015 aan de Kamer gezonden zou kunnen worden. Dat heeft wat langer geduurd. In een brief aan de Tweede Kamer van 22 juni jl.,[13] met het bedoelde rapport als bijlage,[14] omschreef staatssecretaris Van Dam, de opvolger van Dijksma, het uitgevoerde onderzoek als volgt:&lt;/p&gt;&lt;blockquote&gt;‘Onderzoek is gedaan naar de gevolgen van het invoeren van een uitgebreide veredelingsvrijstelling voor sectoren buiten de landbouw, zoals de farmaceutische industrie, biobased economy en de chemie. Middels literatuuronderzoek en interviews met belanghebbenden zijn de mogelijke gevolgen geïnventariseerd, en deze zijn vervolgens in een webenquête aan de verschillende sectoren, inclusief de veredelingsbranche, voorgelegd. De oproep tot het invullen van de webenquête is via vier brancheorganisaties verspreid (HollandBIO, Plantum, de Vereniging van de Nederlandse Chemische Industrie (VNCI) en de Nederlandse Cosmetica Vereniging (NCV)) en vermeld op het Biorenewable Business Platform van het Ministerie van Economische Zaken en de website van RVO.nl. Ondanks het breed uitzetten van de enquête, heeft deze tot een relatief lage respons geleid van 46 bedrijven (van de potentiële 650).’&lt;/blockquote&gt;&lt;p&gt;Hoewel er dus niet veel animo was voor het verlenen van medewerking aan het onderzoek, beschouwt de bewindspersoon het rapport als een bruikbaar achtergronddocument voor het vervolgproces (zie sub 5 hierna) en zal het aan de Europese Commissie ter beschikking gesteld worden. &lt;/p&gt;&lt;p&gt;Het zal echter niet verbazen dat bij een zo controversieel onderwerp én bij een zo geringe deelname aan het onderzoek, het rapport slechts voorzichtige gevolgtrekkingen heeft kunnen maken. De onderzoekers komen dan ook tot de volgende conclusies: &lt;/p&gt;&lt;blockquote&gt;‘Voor alle resultaten geldt dat geen harde uitspraken mogelijk zijn. De kleine omvang van de steekproef en de procedure waarmee respondenten zijn geworven kunnen leiden tot vertekening en er zijn mogelijk strategische antwoorden gegeven. Bewijsmateriaal voor de meeste hypothesen en aannames is kwalitatief.’&lt;/blockquote&gt;&lt;p&gt;En:&lt;/p&gt;&lt;blockquote&gt;‘Volgens twee derde van de geënquêteerden is een smallere afbakening van de uitgebreide veredelingsvrijstelling onwenselijk. Uit een aantal geformuleerde meningen (9 geïnterviewde en/of ge-enquêteerde groene biotechnologiebedrijven) blijkt dat er een voorkeur is voor één alternatief van de uitgebreide veredelingsvrijstelling: een beperkte veredelingsvrijstelling in combinatie met het International Licensing Platform (ILP) of andere hypothetische (nu nog niet bestaande) vergelijkbare platforms die verder reiken dan louter de groentezaadveredelingssector.’[15] &lt;/blockquote&gt;&lt;p&gt;De samenvatting van het rapport, ten slotte, wordt voorafgegaan door de volgende, veelzeggende tekst:[16]&lt;/p&gt;&lt;blockquote&gt;‘De uitgebreide veredelingsvrijstelling in het octrooirecht is bedoeld om de ontwikkeling van plantenrassen te stimuleren die voor betere voedselkwaliteit en -zekerheid zorgt. Maar heeft deze beleidswijziging ook gevolgen voor sectoren die traditioneel los van landbouw staan? Dit rapport analyseert de effecten op basis van interviews en een enquête onder bedrijven en concludeert dat er op dit moment weinig bewijs is voor impacts buiten de landbouw.’&lt;/blockquote&gt;&lt;p&gt;b. In een op 14 juli 2015 aan de Tweede Kamer gezonden brief[17] kwamen ook andere mogelijkheden om aan de hiervoor sub 3 geschetste problematiek tegemoet te komen aan de orde. Behalve een uitgebreide(re) veredelingsvrijstelling zou bijv. ook, aldus de staatssecretaris, gedacht kunnen worden aan &lt;span class="italic"&gt;beperking van de octrooieerbaarheid&lt;/span&gt; van plantgerelateerde uitvindingen. In een dergelijk geval zou immers geen octrooi meer verkregen kunnen worden en zou aan een (waarschijnlijk lastig waterdicht te formuleren) vrijstelling in zoverre geen behoefte meer bestaan. Deze optie kwam met name naar voren naar aanleiding van een tweetal uitspraken van de Grote Kamer van Beroep van het Europees Octrooibureau van een paar maanden daarvóór. Daarin werd - kort samengevat - beslist dat hoewel werkwijzen van wezenlijk biologische aard voor de voortbrenging van planten niet octrooieerbaar zijn (zie art. 53 onder b Europees Octrooiverdrag), de &lt;span class="italic"&gt;resultaten&lt;/span&gt; van dergelijke methoden wél octrooieerbaar kunnen zijn, voor zover aan de algemene eisen voor octrooiverlening (nieuwheid, uitvindingshoogte en nawerkbaarheid) is voldaan.[18] Een beslissing die vooral in kringen van ‘klassieke’ veredelaars het nodige stof heeft doen opwaaien, en zoals uit het voorgaande bleek koren op de molen van de staatssecretaris om met tegenmaatregelen te komen, althans deze in Europees verband te bepleiten. &lt;/p&gt;&lt;p&gt;c. Dat brengt mij bij nog een ander rapport, dit voorjaar uitgebracht door een door de Europese Commissie in het leven geroepen groep van deskundigen. Dit rapport bespreekt een aantal aspecten die nauw verband houden met de Richtlijn Biotechnologie,[19] waaronder nieuwe (biotechnologische) veredelingstechnieken en de kwekersvrijstelling. Het rapport heeft niet alleen tot doel de Commissie van de nodige juridische en technische expertise te voorzien op het terrein van de biotechnologische uitvindingen, maar dient tevens ter ondersteuning van de Commissie bij haar in art. 16 onder c van de Richtlijn vastgelegde verplichting om jaarlijks een verslag uit te brengen over de ontwikkeling en de implicaties van het octrooirecht op het gebied van de bio- en de gentechnologie.&lt;/p&gt;&lt;p&gt;Wat betreft de kwekersvrijstelling is de uitkomst van de beraadslagingen binnen de expertgroep, samengevat, deze: de meerderheid (om precies te zijn: 9 van de 15 leden) is tegen herziening van de Richtlijn Biotechnologie op dit punt, en is daarbij van oordeel dat de meeste problemen zullen kunnen worden opgelost doordat in de Overeenkomst betreffende een eengemaakt octrooigerecht een voorziening is opgenomen (zie voetnoot 8); en, opmerkelijk genoeg, van de bedoelde 9 leden zijn er 6 tegen een kwekersvrijstelling als zodanig; de minderheid (6 leden) voelt wel voor regelgeving om onduidelijkheden op te lossen (en heeft tot op zekere hoogte ook wel sympathie voor een kwekersvrijstelling), maar draagt daartoe uiteenlopende suggesties aan. &lt;/p&gt;&lt;h3&gt;4. Recente ontwikkelingen; hoe nu verder?&lt;/h3&gt;&lt;p&gt;Op 18 mei jl. werd in Brussel een conferentie gehouden, waarop onder meer de belangrijkste uitkomsten van het rapport van de expertgroep werden gepresenteerd.[20] Tijdens deze conferentie heeft Eurocommissaris Bienkowska aangekondigd dat - in lijn met de belangrijkste bevindingen in het rapport - wordt afgezien van wijziging van de Richtlijn Biotechnologie. Men is hierbij onder meer beducht voor een herhaling van de gang van zaken bij de totstandkoming van de Richtlijn in 1998: niet minder dan tien jaren van discussie met het Europees Parlement waren daaraan voorafgegaan.[21]&lt;/p&gt;&lt;p&gt;Wat de Commissie nu in het vooruitzicht heeft gesteld is een ‘nadere interpretatieve verklaring’, mogelijk vóór het eind van dit jaar, waarin in het bijzonder zal worden ingegaan op art. 4 lid 1 onder b van de Richtlijn. Dat is de bepaling die zegt dat werkwijzen van wezenlijk biologische aard voor de voortbrenging van planten of dieren niet octrooieerbaar zijn. Het is de bedoeling dat die ‘nadere interpretatie’[22] helderheid en rechtszekerheid zal bieden over het octrooieren van natuurlijke eigenschappen van planten. Een dergelijke verklaring is uiteraard niet juridisch bindend , maar men verwacht dat zij toch een bevredigende oplossing kan bieden bij het interpreteren van de reikwijdte van de Richtlijn. &lt;/p&gt;&lt;p&gt;Staatssecretaris Van Dam zei er tijdens de conferentie dit over: &lt;/p&gt;&lt;blockquote&gt;‘Dit is een absolute doorbraak in de discussie over kwekers- en octrooirecht. Nederland heeft zich altijd verzet tegen patenten op natuurlijke eigenschappen en biologische processen. Een monopolie op groenten en planten is onlogisch en onwenselijk. De natuur is van ons allemaal. Het is daarom goed dat de Commissie nu deze stap zet. Daarmee zijn we er nog niet, maar er is nu wel een belangrijke horde genomen.’&lt;/blockquote&gt;&lt;p&gt;‘Daarmee zijn we er nog niet’, aldus Van Dam. Inderdaad vormt het via een interpretatieve verklaring afbakenen van de Richtlijn maar één van de mogelijkheden om de relatie octrooirecht-kwekersrecht te verbeteren. Het verder uitbouwen van de veredelingsvrijstelling is een andere optie, die met het zojuist genoemde onderwerp van de ‘patenten op natuurlijke eigenschappen’ gemeen heeft, dat het ook hierbij in wezen gaat om de &lt;span class="italic"&gt;toegang&lt;/span&gt; van kwekers tot plantaardig uitgangsmateriaal.[23] &lt;/p&gt;&lt;p&gt;Nederland heeft zich hiervoor gedurende de afgelopen periode van het EU-voorzitterschap eveneens sterk gemaakt. Het spreekt immers vanzelf dat ook de kwekersvrijstelling een rechtsmiddel is dat pas effectief is als het internationaal geregeld wordt. De kans op wettelijke, op zijn minst Europese maatregelen die verder gaan dan de al bestaande is m.i. momenteel echter uiterst gering. Alleen al de stemverhoudingen binnen de expertgroep over dit onderwerp laten zien, dat hierover heel verschillend wordt gedacht. Uit de hiervoor een aantal malen aangehaalde kamerstukken valt bovendien op te maken dat wellicht alleen Duitsland en Frankrijk iets voor verdergaande wetgeving zouden voelen.[24] &lt;/p&gt;&lt;p&gt;Het is voor een land als het onze, met zijn vanouds zeer sterke veredelingssector en de grote economische belangen die op het spel staan, belangrijk, maar klaarblijkelijk niet eenvoudig, om andere landen zonder die traditie van de voordelen van de veredelingsvrijstelling (in welke vorm dan ook) te overtuigen. &lt;/p&gt;&lt;p&gt;We zullen zien wat de toekomst ons brengen zal.&lt;/p&gt;</content><legacyfootnotes/><footnotes><footnote>1 Mr. P.A.C.E. is werkzaam bij de afdeling Ondernemingsrecht, Universiteit Leiden.</footnote><footnote>2 &lt;span class="italic"&gt;Agr.r. &lt;/span&gt;2010, p. 377-382.</footnote><footnote>3 De Nederlandse wet was hierover voorheen duidelijk(er), zie nog art. 41 lid 1 (oud) ZPW. Tegenwoordig moet het feit dat het nieuwe ras vrij mag worden verhandeld a contrario worden afgeleid uit andere bepalingen zoals art. 58 lid 1 ZPW 2005, waaruit blijkt dat (alleen) voor afgeleide rassen iets anders geldt (…). De ‘breeder’s exemption’ staat nog wel uitdrukkelijk vermeld in art. 15 lid 1 onder iii van het UPOV-Verdrag en in art. 15 onder d Verordening 2100/94 betreffende het communautaire kwekersrecht, laatstelijk &lt;span class="italic"&gt;PbEG&lt;/span&gt; d.d. 11 januari 2008, L8/2.</footnote><footnote>4 Zie art. 53 lid 1 onder a ROW 1995.</footnote><footnote>5 Louwaars/Dons/Van Overwalle/Raven/Arundel/&lt;br/&gt;Eaton/Nelis, Veredelde zaken, De toekomst van de plantenveredeling in het licht van de ontwikkelingen in het octrooirecht en het kwekersrecht, CGN Rapport 14, 2009.</footnote><footnote>6 Zie de &lt;span class="italic"&gt;Kamerstukken&lt;/span&gt; onder nr. 27 428.</footnote><footnote>7 Agreement on Trade Related Aspects of Intellectual Property Rights d.d. 15 april 1994, &lt;span class="italic"&gt;Trb&lt;/span&gt;. 1995, 130. Dit is een bijlage bij het Verdrag tot oprichting van de Wereldhandelsorganisatie.</footnote><footnote>8 Zie P.A.C.E. van der Kooij, ‘TRIPS en de kwekersvrijstelling’, &lt;span class="italic"&gt;Berichten Industriële Eigendom&lt;/span&gt; 2012, p.12-17.</footnote><footnote>9 &lt;span class="italic"&gt;Kamerstukken&lt;/span&gt; onder nr. 33 365 (R1987), &lt;span class="italic"&gt;Stb.&lt;/span&gt; 2014, 49. Deze vrijstelling is tevens opgenomen in art. 27 onder c van de Overeenkomst betreffende een eengemaakt octrooigerecht. Zie daarover Huydecoper/Van der Kooij/Van Nispen/Cohen Jehoram, &lt;span class="italic"&gt;Industriële eigendom deel 1, Bescherming van technische innovatie&lt;/span&gt;, 2016, nrs. 3.2.5 e.v.</footnote><footnote>10 &lt;span class="italic"&gt;Kamerstukken II&lt;/span&gt; 2012/13, 33 365 (R1987), nr. 6, p. 3 (brief d.d. 27 juni 2013).</footnote><footnote>11 Het onderzoek is uitgevoerd door SEO Economisch Onderzoek, dat eerder al het rapport ‘Concurrentie in de kiem’ had uitgebracht, over de vraag hoe het is gesteld met de concurrentie in de Nederlandse veredelingssector: Kocsis/Weda/Van der Noll, SEO rapport nr. 2013-11, Amsterdam, februari 2013.</footnote><footnote>12 &lt;span class="italic"&gt;Kamerstukken II&lt;/span&gt; 2014/15, 27 428, nr. 290 (brief d.d. 2 oktober 2014).</footnote><footnote>13 Brief d.d. 22 juni 2016, met kenmerk DGAN-PAV/16081773, p. 3-4.</footnote><footnote>14 Kocsis/Van der Noll/Rosenboom/Weda, m.m.v. Koopmans en Tieben, ‘Effecten buiten de landbouw van een uitgebreide vrijstelling in het octrooirecht’, SEO-rapport nr.2016-06, Amsterdam, februari 2016.</footnote><footnote>15 Resp. op p. 32 en p. 39-40. Zie over het ILP ook voetnoot 23.</footnote><footnote>16 Op p. i.</footnote><footnote>17 &lt;span class="italic"&gt;Kamerstukken II&lt;/span&gt; 2014/15, 27 428, nr. 308 (brief met bijlagen inzake een actieplan en inzake reeds op dit dossier bereikte resultaten).</footnote><footnote>18 GKvB (EOB) 25 maart 2015, geconsolideerde zaken G 2/12, ECLI:EP:BA:2015:G000212.20150325 (Tomatoes II) en G 2/13, ECLI:EP:BA:2015:G000213.20150325 (Broccoli II), &lt;span class="italic"&gt;Berichten Industriële Eigendom&lt;/span&gt; 2015, nr. 20, p. 113 e.v., m.nt. P.A.C.E. van der Kooij.</footnote><footnote>19 Richtlijn 98/44/EG van het Europees Parlement en de Raad van 6 juli 1998 betreffende de rechtsbescherming van biotechnologische uitvindingen, &lt;span class="italic"&gt;PbEG&lt;/span&gt; d.d. 30 juli 1998, L 213/13.</footnote><footnote>20 Zie www.ieforum.nl, nummer 15955; zie voor de (samenvattingen van de) gehouden presentaties en voor het rapport van de expertgroep (onder voorzitterschap van S. Bostyn): www.eu2016.nl/kalender/2016/05/18/symposium-octrooirecht-en-kwekersrecht.</footnote><footnote>21 Zie P.A.C.E. van der Kooij, ‘‘Met onwillige honden…’ Over de implementatie van de EG-richtlijn biotechnologie’, &lt;span class="italic"&gt;Agr.r.&lt;/span&gt; 2003, p. 215-228.</footnote><footnote>22 Een dergelijke oplossing was overigens ook door staatssecretaris Dijksma gesuggereerd in haar in voetnoot 16 genoemde brief aan de Kamer.</footnote><footnote>23 Nog een andere optie die de toegang tot plantmateriaal vergroot is het inmiddels (op 13 november 2014) tot stand gekomen International Licensing Platform Vegetable; zie daarover M. Suelmann en P. van der Kooij, ‘Het International Licensing Platform: een mijlpaal’, &lt;span class="italic"&gt;Berichten Industriële Eigendom &lt;/span&gt;2014, p.260-263.</footnote><footnote>24 Zie ook de in voetnoot 12 genoemde brief van de staatssecretaris aan de Tweede Kamer, p. 1.</footnote></footnotes><auteurs>mr. P.A.C.E. van der Kooij</auteurs><published>2016-08-04 14:02:03</published><modified>2016-08-04 14:02:03</modified><editiondate>2016-08-04</editiondate><htmlpath>https://denhollander.info/artikel/13370</htmlpath></article>
</articles></edition>