<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/1987</searchword><id>6320</id><udhid>UDH:TvAR/6320</udhid><titel>Nogmaals: superheffing en grondverkeer</titel><searchwords><searchword>TvAR 4/1987</searchword><searchword>UDH:TvAR/6320</searchword></searchwords><attachments><attachment><name>1987_nr 4_Artikel_Heida.pdf</name><extention>pdf</extention><url>https://denhollander.info/download/6104/ci</url></attachment></attachments><inleiding>INLEIDING&#13;
Toen ik mij in de zomer van 1984 tot het schrijven van een artikel over de gevolgen&#13;
van de invoering van de superheffing voor het grondverkeer zette, had ik het gevoel&#13;
mij, ondanks het schitterende zomerweer, op glad ijs te begeven. Er viel nog maar&#13;
zo weinig met zekerheid te zeggen. Bovendien volgde de ene wijziging op de andere,&#13;
de inkt was nog nauwelijks droog of er stond weer een beschikking in de Staatscourant.&#13;
Wel is de toen door mij uitgesproken verwachting, dat de koppeling van het&#13;
zogenaamde quotum aan de grond invloed op de grondmarkt zou hebben, uitgekomen.&#13;
In het navolgende wil ik op enkele aspecten die in het eerdere artikel genoemd&#13;
zijn, nog wat concreter ingaan. Ik heb toen nog al wat slagen om de arm gehouden.&#13;
Tijdens het schrijven van dit artikel is het aantal wijzigingen tot één beperkt gebleven.&#13;
1&#13;
Wel is de wijziging ingrijpend. De minister haalt door deze wijziging de zaak weer&#13;
aardig overhoop. Wij zullen maar afwachten hoe vindingrijk de praktijk nu weer&#13;
zal reageren en of ons dan weer een nieuwe stroom reparatiewetgeving te wachten&#13;
staat.&#13;
Voor een goed begrip wil ik beginnen met iets te zeggen over het recht op de heffingvrije&#13;
hoeveelheid en het karakter van de heffing.</inleiding><content>HET RECHT OP DE HEFFINGVRIJE HOEVEELHEID&#13;
De instelling van de superheffing heeft tot doel het evenwicht op de zuivelmarkt zoveel&#13;
mogelijk te herstellen. De EEG-organen hebben voor het instellen van een extra&#13;
heffing gekozen - teneinde het genoemde doel te bereiken - omdat het instellen&#13;
van heffing het meest efficiënt zou zijn en het minst abrupt op het inkomen van de&#13;
veehouder zou inwerken.2&#13;
De opbrengst van de heffing wordt aangewend ter financiering van de uitgaven&#13;
in de zuivelsector.&#13;
De heffing moet, zoals de lezer bekend zal zijn, betaald worden als de veehouder&#13;
meer melk aflevert dan overeenkomt met een hem toegekende referentiehoeveelheid. De lidstaten kunnen uit twee systemen kiezen. In het ene geval is bij overschrijding&#13;
van de toegewezen hoeveelheid de veehouder de heffing verschuldigd en in het andere&#13;
geval de zuivelfabrikant of de melkhandelaar. Deze laatsten mogen dan de heffing&#13;
doorberekenen aan de leveranciers die de referentiehoeveelheid hebben overschreden.&#13;
In dit geval is pas een bedrag aan heffing verschuldigd als de som van de&#13;
referentiehoeveelheden van de leveranciers wordt overschreden. Er vind dus verevening&#13;
plaats.&#13;
Aangezien elke lidstaat een bepaalde hoeveelheid melk heeft toegewezen gekregen&#13;
kan ook op landelijk niveau verevening plaatsvinden. Dit is in ons land dan ook gebeurd.&#13;
Kern van alles is, dat aan een veehouder op grond van zijn produktie in het verleden,&#13;
onder toepassing van een korting, of op grond van andere omstandigheden,&#13;
bijvoorbeeld de vestiging van een nieuw bedrijf in de IJsselmeerpolders, een contingent&#13;
is toegewezen. De toewijzing van een contingent kan men in zekere zin beschouwen&#13;
als het verstrekken van een vergunning. De vergunning staat op naam van de&#13;
melkveehouder. Zij heeft een economische waarde: hoe groter het contingent, hoe&#13;
meer melk men mag afleveren tegen een, in meer of mindere mate, gegarandeerde&#13;
prijs.&#13;
Een volgende vraag is hoe men de te betalen heffing moet beschouwen. De heffing&#13;
is slechts verschuldigd bij overschrijding van het contingent. Mijns inziens zal men&#13;
de te betalen heffing kunnen beschouwen als een, wat ik zou willen noemen, administratieve&#13;
boete. Hoewel ik van belastingen niet meer verstand heb dan een gemiddelde&#13;
belastingbetaler, lijkt het mij niet zinvol de superheffing als belasting te beschouwen&#13;
en het contingent als belastingvrije voet. Het innen van contributie is noch&#13;
hoofd — noch nevendoel van de regeling. De regeling is geslaagd als iedereen zich&#13;
keurig aan zijn contingent houdt en geen cent aan heffing wordt betaald. Zij is zelfs&#13;
geslaagd als door landelijke verevening de nationale referentiehoeveelheid niet overschreden&#13;
blijkt te zijn.&#13;
De verschuldigdheid van de boete en de hoogte van de boete hangt mee af van&#13;
het gedrag van de andere bedrijfsgenoten. Zoals gezegd, kan men het toegewezen&#13;
contingent beschouwen als een soort vergunning. Men mag zonder vergunning wel&#13;
melk afleveren, maar men maakt zich dan heffingsplichtig. De vergunning kan men&#13;
bijvoorbeeld vergelijken met de eertijds voorkomende vergunningen in de tuinbouw.&#13;
Maar men kan ook denken aan een bouwvergunning of een hinderwetvergunning,&#13;
echter met dien verstande dat op het bouwen zonder vergunning een strafsanctie&#13;
staat terwijl overschrijding van het contingent geen delict vormt.&#13;
DE OVERDRAAGBAARHEID VAN HET CONTINGENT&#13;
Blijkbaar heeft de EEG handel in contingenten willen voorkomen. De betreffende&#13;
verordeningen houden in, dat in geval van verkoop, verpachting of vererving van&#13;
een heel bedrijf, het contingent wordt overgedragen aan degene die het bedrijf overneemt.&#13;
Bij overdracht van een deel van het bedrijf wordt het contingent naar rato&#13;
verdeeld over de betrokkenen. De lidstaten mogen bepalen dat een deel van het contingent dat bij de overdracht is betrokken, wordt toegevoegd aan de nationale&#13;
reserve. In geval van overdracht van de grond aan de overheid mag de melkveehouder&#13;
het contingent meenemen naar zijn nieuwe bedrijf, mits hij de melkveehouderij&#13;
voortzet.&#13;
Ook kunnen de lidstaten bepalen dat de pachter, als hij na afloop van de pachtovereenkomst&#13;
het bedrijf elders voortzet, het contingent mag meenemen.3&#13;
Dit laatste met dien verstande, dat het totale contingent niet groter wordt dan&#13;
waarover hij vóór de beëindiging van de pachtovereenkomst beschikte.&#13;
Het overdragen van de vergunning zonder dat er sprake is van overdracht voor&#13;
het geheel of voor een deel van het bedrijf, lijkt niet mogelijk. Beziet men de EEGregeling&#13;
dan valt het op dat men het contingent vooral aan het bedrijf heeft willen&#13;
koppelen. Wordt het bedrijf overgedragen dan is het mogelijk het contingent over&#13;
te dragen. Wordt het bedrijf verplaatst dan gaat het contingent in bepaalde gevallen&#13;
mee. Tot dusver gold in ons land dat in geval van overdracht van een bedrijf, waaronder&#13;
begrepen het beëindigen van de pachtovereenkomst, de aanspraak op het contingent&#13;
niet meer werd erkend en dat degene die de grond verworven had, aanspraken&#13;
kon maken op het contingent. Laatstgenoemde moest een met redenen omkleed&#13;
verzoek indienen. Werd grond overgedragen dan werd de aanspraak slechts erkend&#13;
in evenredigheid tot de vermindering van de voor de melkveehouderij gebezigde&#13;
grond.&#13;
Bij beschikking van de minister van Landbouw en Visserij d.d. 5 september 1986&#13;
is dit systeem ingrijpend veranderd. In geval van overdracht van losse grond gaat&#13;
een hoeveelheid contingent over als door partijen overeen te komen op basis van de&#13;
voor de melkproduktie gebruikte oppervlakte. Partijen kunnen dus, al naar gelang&#13;
de grootte van het contingent waarover de vervreemder beschikt, overeenkomen een&#13;
kleiner of groter contingent over te dragen, variërend van nul tot het in de beschikking&#13;
genoemde maximum van 20 000 kg per hectare.&#13;
Als partijen, aldus de toelichting, niets overeenkomen ten aanzien van een over&#13;
te dragen hoeveelheid contingent gaat derhalve geen heffingvrije hoeveelheid over.&#13;
In geval van overdracht van een heel bedrijf gaat het hele contingent over, behoudens&#13;
uitzonderingen, tot een maximum van 20 000 kg per hectare. Zij het dat de uitzonderingen&#13;
zo ruim zijn gesteld, dat deze in de praktijk de regel zullen vormen. Het&#13;
maximum geldt namelijk niet bij overdracht van het bedrijf aan bepaalde familieleden&#13;
en bij overdracht aan andere personen als het bedrijf op de oude voet wordt&#13;
voortgezet.&#13;
Onder heel bedrijf dient volgens de toelichting in geval van een gemengd bedrijf&#13;
de voor de melkveehouderij gebruikte produktie-eenheden te worden verstaan. De&#13;
overgang van het contingent moet wel worden geregistreerd, maar vindt plaats door&#13;
de (rechts) handeling van partijen. De koppeling van het contingent aan het bedrijf&#13;
c.q. de grond blijft wel in zoverre bestaan, dat het contingent niet los van de grond&#13;
kan worden overgedragen. Wel kan omgekeerd grond zonder het daarbij behorende&#13;
contingent worden overgedragen. Zoals gezegd is aan de overdracht van het contingent&#13;
een maximum verbonden van 20 000 kg per hectare. Als het maximum wordt overschreden wordt het meerdere toegevoegd aan de landelijke&#13;
reserve. Voor dit meerdere wordt een vergoeding betaald gelijk aan het bedrag,&#13;
dat uitbetaald wordt in het kader van de opkoopregeling van het&#13;
Ontwikkelings- en Saneringsfonds voor de Landbouw. De ministeriële verordening&#13;
bevat ook een regeling van de overdracht van het contingent in geval van pacht.&#13;
In geval van een goedgekeurde pachtovereenkomst voor de duur van langer dan&#13;
één jaar gaat, als het los land betreft, een hoeveelheid contingent over als door betrokken&#13;
partijen, hetzij bij de pachtovereenkomst, hetzij bij afzonderlijke overeenkomst,&#13;
overeen te komen. Bij beëindiging van de overeenkomst gaat eveneens een&#13;
hoeveelheid over als door partijen overeen te komen.&#13;
Is er sprake van verpachting van een heel bedrijf dan is hetgeen is bepaald met&#13;
betrekking tot de overdracht van een heel bedrijf van overeenkomstige toepassing.&#13;
Voorts geldt ook bij verpachting het maximum, met de daarbij behorende uitzonderingen&#13;
van 20 000 kg per hectare. De vergoeding wordt, tenzij partijen anders overeenkomen,&#13;
voor de helft uitgekeerd aan de pachter en voor de helft aan de verpachter.&#13;
De wijziging van de ministeriële verordening kan men beschouwen als een vergaande&#13;
stap in de richting van vrije overdraagbaarheid van de vergunning. Toch&#13;
blijft sprake van de koppeling aan de grond. Verliest men de beschikking over alle&#13;
grond, dan gaat de vergunning verloren. Dit geldt ook, in beginsel, als de grond aan&#13;
zijn agrarische bestemming wordt onttrokken. In een enkel geval mag men de vergunning&#13;
meenemen naar een ander bedrijf.&#13;
De minister heeft geen gebruik gemaakt van de mogelijkheid te bepalen dat de&#13;
pachter de vergunning, na afloop van de pachtovereenkomst, mag meenemen. Een&#13;
merkwaardig gevolg van de regeling blijft dat derden, die geen vergunninghouder&#13;
zijn, bijvoorbeeld omdat zij geen melkveehouderijbedrijf hebben, toch als eigenaar&#13;
van de grond bij de regeling betrokken zijn. De derde kan zelfs aanspraak maken&#13;
op een vergoeding als de pachter zijn vergunning afstaat aan de landelijke reserve,&#13;
hetzij vrijwillig, hetzij door de afroming bij overdracht boven het toegestane maximum.&#13;
Men kan zich afvragen of de nieuwe regeling wel voldoende doordacht is met&#13;
betrekking tot de daaraan verbonden gevolgen.&#13;
In het navolgende zal ik trachten na te gaan wat de gevolgen zijn in bepaalde verhoudingen&#13;
en situaties.&#13;
Ik zal eerst iets zeggen over overdracht van het contingent door de eigenaargebruiker,&#13;
vervolgens over de positie van de pachter met betrekking tot het aangaan&#13;
en eindigen van de pachtovereenkomst al dan niet gepaard gaande met overdracht&#13;
van de vergunning en vervolgens over de gevolgen van de regeling voor de verpachter.&#13;
Tevens zal ik trachten na te gaan of de regeling ook gevolgen heeft voor de hypotheekhouder.&#13;
DE EIGENAAR-GEBRUIKER&#13;
De eigenaar-gebruiker heeft de vergunning op zijn naam staan. Hij kan in zekere&#13;
zin over de vergunning beschikken. Zo kan hij de vergunning, in het kader van de opkoopregeling van het Ontwikkelings- en Saneringsfonds, aan de minister afstaan.&#13;
Hij kan in bepaalde gevallen, zou men kunnen zeggen, bijvoorbeeld in geval van&#13;
boerderij verplaatsing in het verband van een landinrichting, de vergunning meenemen.&#13;
Hij kan het contingent, voor het geheel of voor een deel overdragen tegelijk&#13;
met de grond. Hij kan het ook, terwijl hij grond overdraagt, aan zich behouden.&#13;
Betekent dit dat de vergunning een zelfstandig leven is gaan leiden en overdraagbaar&#13;
is geworden? Tot dusver was de vergunning als zodanig niet overdraagbaar.&#13;
Degene die grond had verworven, waaraan contingent was verbonden, had een&#13;
eigen aanspraak op de vergunning. Deze vergunning werd hem verleend door de&#13;
minister. Hij ontleende de vergunning strikt genomen, niet aan de vorige gebruiker&#13;
van de grond. Mijns inziens viel toen geen scheiding te maken tussen de voor de&#13;
grond te betalen prijs en de voor het contingent te betalen prijs. Door het verkrijgen&#13;
van de beschikking over de grond ontstond een aanspraak op het contingent.&#13;
Het komt mij voor dat nu het zwaartepunt is verlegd. De vergunning is overdraagbaar,&#13;
zij het niet zonder dat tevens grond wordt overgedragen. De verkrijger ontleent&#13;
voortaan de vergunning aan zijn rechtsvoorganger. De overheid is betrekkelijk&#13;
passief bij de overdracht betrokken. Zij volstaat met registratie. De rechtstitel van&#13;
de nieuwe vergunninghouder is de overeenkomst tot overdracht. Zonder overeenkomst&#13;
geen overdracht, zoals hierboven is gesteld.&#13;
Mijns inziens staat ook niets in de weg aan het bedingen van een aparte prijs voor&#13;
de vergunning, die nu, met beperkingen, overdraagbaar is geworden. Draagt de&#13;
eigenaar-gebruiker het hele bedrijf over dan gaat de vergunning mee. In dit geval&#13;
zal dus steeds 'koppelverloop' plaatsvinden. Verzuimen partijen in dit geval over de&#13;
vergunning te spreken, dan zal de overdracht van de vergunning toch wel bij de&#13;
overeenkomst inbegrepen geacht moeten worden. Volgens de tekst van de ministeriële&#13;
verordening gaat in geval van bedrijf de heffingvrije hoeveelheid over.&#13;
Degene die het bedrijf overdraagt zal de vergunning niet aan zich kunnen houden.&#13;
Ook dan echter vindt, naar wij moeten aannemen, de overgang van de vergunning&#13;
plaats door het handelen van partijen. Voorts zal ook in dit geval mijns inziens een&#13;
afzonderlijke prijs voor de vergunning kunnen worden bedongen. Men zou immers&#13;
het bedrijf ook in gedeelten kunnen overdragen met het gewenste gevolg. In geval&#13;
van boedelscheiding, na overlijden of na echtscheiding, vindt eveneens registratie&#13;
van de overgang plaats overeenkomstig hetgeen tussen de betrokkenen is afgesproken.&#13;
Ook dan zal verrekening van de prijs, die voor de vergunning wordt bedongen,&#13;
plaats kunnen vinden.&#13;
DE PACHTER&#13;
De beschikking houdt zoals gezegd in, dat de regeling van de overdracht van de vergunning&#13;
in verband met de overdracht van grond, van overeenkomstige toepassing&#13;
is in geval van het aangaan of beëindigen van een pacht verhouding. Beide partijen&#13;
moeten, ook in geval van pacht, de overdracht ter registratie melden bij de districtsbureauhouder.&#13;
Volgens de toelichting bij de beschikking geldt ook bij het aangaan of het beëindigen van een pachtovereenkomst, dat partijen het zelf in de hand hebben&#13;
of een heffingvrije hoeveelheid overgaat.&#13;
Indien sprake is van een pachtverhouding die reeds bestond toen de superheffing&#13;
werd ingevoerd, heeft de pachter-melkveehouder, indien hij daarvoor in aanmerking&#13;
kwam, een bepaalde heffingvrije hoeveelheid melk toegewezen gekregen. De&#13;
vergunning - in mijn terminologie - staat op naam van de pachter. Hij beschikt&#13;
over een contingent.&#13;
Stel dat sprake is van de pacht van enkele percelen los land. Stel verder, dat de&#13;
verpachter zich, met een beroep op eigen gebruik, met succes tegen verlenging van&#13;
de pachtovereenkomst verzet. Aannemende dat partijen, zoals de toelichting stelt,&#13;
al dan niet kunnen overeenkomen het contingent over te dragen, zal de pachter kunnen&#13;
beslissen de vergunning aan zich te houden. Is de pachter op grond van het overeenkomstenrecht&#13;
verplicht aan overdracht mee te werken? Er van uit gaande, dat&#13;
de pachtovereenkomst hieromtrent niets regelt, beantwoord ik deze vraag ontkennend.&#13;
De pachter heeft de grond in gebruik gekregen en hij geeft de grond terug.&#13;
De vergunning behoort bij zijn bedrijf, hij heeft de vergunning niet in zijn kwaliteit&#13;
van pachter verkregen, maar in die van melkleverancier.&#13;
Stel, dat sprake is van pacht van een heel bedrijf. Na beëindiging van de pachtovereenkomst&#13;
mag de pachter zoals wij zagen, in ons land de vergunning niet meenemen&#13;
naar een ander bedrijf. Men kan zich afvragen of dat niet beter had gepast in&#13;
de huidige opzet van de regeling, maar het is nu een maal niet zo. Moet in dit geval&#13;
de pachter meewerken aan het overdragen van de vergunning aan de verpachter, die&#13;
het bedrijf zelf in gebruik wil nemen? Vervalt het contingent aan de landelijke reserve&#13;
als de pachter weigert mee te werken aan de overdracht? Of zal men, nu de vergunning&#13;
voor de pachter toch verloren zou gaan, moeten aannemen dat de pachter&#13;
op grond van de goede trouw zal moeten meewerken aan de overdracht van de vergunning&#13;
tegen een redelijke vergoeding? Bij bevestigende beantwoording zou men&#13;
kunnen denken aan het vaststellen van de vergoeding op de helft van de marktwaarde.&#13;
Men zou de situatie min of meer kunnen vergelijken met het geval dat van twee&#13;
personen de een een rechterschoen heeft en de ander de linker. Door de helft van&#13;
de prijs te betalen sluit men ook enigszins aan bij de opkoopregeling van het O- en Sfonds,&#13;
dat de helft van de prijs aan de pachter en de helft aan de verpachter betaalt.&#13;
Het aantal voorbeelden is hiermee nog niet uitgeput. Stel, dat de grond of het bedrijf&#13;
na het einde van de pachtovereenkomst door de verpachter opnieuw wordt verpacht.&#13;
Van het overdragen van de vergunning aan de verpachter die niet tevens melkveehouder&#13;
is, kan geen sprake zijn. Alleen melkveehouders komen voor een vergunning&#13;
in aanmerking. Er zal dus een overeenkomst tot stand moeten komen tussen de afgaande&#13;
pachter en de opkomende pachter. Ook in dit geval kan het verschil uitmaken&#13;
of sprake was van de pacht van los land of van een heel bedrijf. Lukt het partijen&#13;
niet om tot overeenstemming te komen dan ontstaat ook in dit geval een impasse,&#13;
tenzij de pachtovereenkomst er in zou voorzien, hetgeen in het algemeen niet zo zal&#13;
zijn. Is sprake van los land dan zal de pachter de vergunning aan zich kunnen houden.&#13;
Houdt hij geen bedrijf over dan verliest hij de vergunning. Is hij in dit geval&#13;
verplicht een overeenkomst met een derde aan te gaan? Of moet men toch aannemen dat, anders dan hierboven is gesteld, bij overdracht van een heel bedrijf, net als&#13;
voorheen, de vergunning, ook zonder dat partijen daar de hand in hebben, overgaat&#13;
naar degene die het bedrijf heeft verworven? In de toelichting wordt dit verschil tussen&#13;
los land en een heel bedrijf niet gemaakt. Overigens komt het in de praktijk hoe&#13;
langer hoe minder voor dat het bedrijf in zijn geheel van een verpachter is gepacht.&#13;
DE VERPACHTER&#13;
De positie van de verpachter blijkt voor een deel al uit het voorgaande. Partijen bij&#13;
een pachtovereenkomst kunnen hetzij bij de pachtovereenkomst hetzij bij afzonderlijke&#13;
overeenkomst, overeenkomen of het contingent overgaat en zo ja hoeveel.&#13;
Uiteraard geldt dit slechts als de verpachter over een contingent beschikt. Mag de&#13;
verpachter in dit geval een vergoeding voor de vergunning vragen? Mijns inziens&#13;
wel. Hij stelt niet alleen de grond beschikbaar maar hij draagt ook nog een vergunning&#13;
over. De deskundigen van de grondkamer zullen dan moeten beoordelen&#13;
of sprake is van een verkapte pachtprijs. Door voor de vergunning te veel te vragen&#13;
zou men kunnen pogen de pachtprijsbeheersing te ontduiken.&#13;
Mag de verpachter-belegger die zelf niet over een vergunning beschikt een vergoeding&#13;
bedingen omdat op het land een contingent rust? Naar mijn mening moet deze&#13;
vraag ontkennend worden beantwoord. De opkomende pachter neemt de vergunning&#13;
al dan niet van de vorige pachter over, maar niet van de verpachter. De verpachter&#13;
kan niet overdragen wat hij zelf niet heeft.&#13;
Stel dat de pachter gebruik maakt van zijn voorkeursrecht, moeten de deskundigen&#13;
van de grondkamer dan rekening houden met de aanwezigheid van een&#13;
contingent? Mijns inziens moet deze vraag in beginsel ontkennend worden beantwoord.&#13;
Na de wijziging van de ministeriële verordening moet men de grondprijs en&#13;
de prijs voor de vergunning scheiden. Door verkoop van de grond aan een derde&#13;
of aan een pachter vindt geen overdracht van contingent plaats. De pachter had de&#13;
vergunning en houdt de vergunning. Een derde koper zal, als hij in de toekomst&#13;
de grond zelf zal willen gebruiken, alsnog de vegunning moeten zien te verwerven.&#13;
Waarom zal hij dan voor de grond met vergunning meer betalen dan voor grond&#13;
zonder vergunning? Uiteraard is het denkbaar dat bij eventuele pachtvrije verkoop&#13;
van de grond de eigenaar en de pachter, die in zekere zin eikaars gevangene&#13;
zijn, het eens worden over een verdeling van de prijs van de vergunning. Verkoopt&#13;
de eigenaar de grond aan iemand die geen belang bij de vergunning heeft dan&#13;
krijgt de pachter niets voor de vergunning. Krijgt de eigenaar een aantrekkelijk bod&#13;
van iemand die perse de vergunning wil hebben, dan zou de pachter door medewerking&#13;
te weigeren een ongunstige invloed op de vrije prijs kunnen uitoefenen. Het&#13;
kan zijn dat de eigenaar de grond kan verkopen voor een niet agrarisch doel.&#13;
De pachter loopt dan de vergoeding mis. De vergunning vervalt dan zonder meer. DE HYPOTHEEKHOUDER&#13;
Voor zover sprake is van een hypotheekrecht op de grond zal hetgeen hiervoor&#13;
gesteld is van toepassing zijn. Stel echter dat de hypothecaire schuldenaar zelf het&#13;
bedrijf exploiteert. In aansluiting op hetgeen hierboven is gesteld met betrekking tot&#13;
een voor overdracht vatbare vergunning, zal men tot de conclusie moeten komen dat&#13;
het hypotheekrecht op het land en/of de gebouwen rust maar niet op de vergunning.&#13;
De lotgevallen van de vergunning raken de hypotheekhouder niet.&#13;
Kon men onder het oude systeem stellen dat door het afstaan van de vergunning&#13;
aan de minister de waarde van de grond, dus van het onderpand, ongunstig werd&#13;
beïnvloed, deze opvatting lijkt thans naar mijn mening, niet meer overtuigend. De&#13;
waarde van de grond staat los van de prijs van de vergunning zoals gezegd. Stel dat&#13;
op enig tot een bedrijf behorend land een hypotheek rust en dat tot executie wordt&#13;
overgegaan. De vergunning gaat dan niet automatisch over op de koper. In geval&#13;
van faillissement valt de waarde van de vergunning mijns inziens in de boedel.&#13;
Uiteraard kunnen partijen in onderling overleg een andere regeling treffen.&#13;
SLOTOPMERKING&#13;
Mijns inziens valt het te betreuren dat de minister tot de laatste wijziging heeft besloten.&#13;
De wijziging roept een groot aantal vragen op. Het beantwoorden van die vragen&#13;
wordt bemoeilijkt doordat enerzijds de heffingvrije hoeveelheid overdraagbaar&#13;
is geworden en anderzijds - wellicht omdat de EEG-verordening dit voorschrijft -&#13;
een zekere grondgebondenheid, of zo men wil gebondenheid aan het bedrijf, is&#13;
blijven bestaan. Zo is bijvoorbeeld geen regeling getroffen voor de inbreng van het&#13;
gebruik van de grond in een maatschap, gepaard gaande met overdracht van het&#13;
contingent.&#13;
De halfslachtigheid wreekt zich echter met name als sprake is van een pachtverhouding.&#13;
Men kan zich afvragen of de wijziging een eerste stap is naar de vrije verhandelbaarheid&#13;
van de vergunning. Had de tijd en energie niet beter kunnen worden&#13;
besteed om in Europees verband tot een evenwichtiger regeling te komen? Daarbij&#13;
lijkt het wel van belang om enerzijds te voorkomen dat door de regeling elke structuele&#13;
ontwikkeling in de veehouderij onmogelijk wordt gemaakt en anderzijds dat&#13;
de afgaande boeren er rijker op worden en de opkomende boeren het gelag moeten&#13;
betalen.&#13;
Soms krijgt men de indruk, dat door de invoering van de superheffing sommigen&#13;
over een goudmijntje beschikken.</content><legacyfootnotes>1. Beschikking superheffing melk 1985 d.d. 20 juni 1985 Stcrt. 118 gewijzigd 19 december 1985 Stcrt.&#13;
250 en 27 februari 1986 Stcrt. 41. De behandelde ingrijpende wijziging is van 5 september 1986 Stcrt.&#13;
171, zie ook de rectificatie in Stcrt. 175.&#13;
2. Verordening EEG nr 856/84 (P.B EG 1 april 1984 nr. L 90/10). Verordening EEG nr. 857/84 (P.B EG&#13;
1 april 1984 nr. L 90/13).&#13;
3. Verordening EEG nr 857/84 artikel 7 lid 4.&#13;
</legacyfootnotes><footnotes><footnote/></footnotes><auteurs>Prof. mr G. Heida</auteurs><published>1987-04-01 00:00:00</published><modified>1987-04-01 00:00:00</modified><editiondate>1987-04-01</editiondate><htmlpath>https://denhollander.info/artikel/6320</htmlpath></article>
</articles></edition>