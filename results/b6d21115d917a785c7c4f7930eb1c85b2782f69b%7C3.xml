<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2004</searchword><id>3523</id><udhid>UDH:TvAR/3523</udhid><titel>Walraven-Segers / Peeters (TvAR 2004/5185)</titel><searchwords><searchword>TvAR 1/2004</searchword><searchword>TvAR 2004/5185</searchword><searchword>UDH:TvAR/3523</searchword></searchwords><attachments><attachment><name>2004_nr 1_Rechtspraak_5185.pdf</name><extention>pdf</extention><url>https://denhollander.info/download/3590/ci</url></attachment></attachments><inleiding>[Pachtwet art. 8; Regeling Superheffing 1993&#13;
art. 18]&#13;
&#13;
Verpachtster wenst na beëindiging van de&#13;
pachtovereenkomst afrekening van de helft&#13;
van de waarde van het melkquotum van&#13;
pachter. Dit is bij de beëindigingsovereenkomst&#13;
niet ter sprake gekomen. Hoewel&#13;
verpachtster de pachter pas een halfjaar na&#13;
beëindiging van de pachtovereenkomst&#13;
daarop aanspreekt, toch geen sprake van&#13;
rechtsverwerking, omdat het in de agrarische&#13;
wereld van algemene bekendheid is dat bij&#13;
het einde van de pachtovereenkomst de&#13;
verpachter aanspraak heeft op afrekening&#13;
van (een deel van) het met de grond samenhangende&#13;
melkquotum en pachter er redelijkerwijs&#13;
niet op mocht vertrouwen, dat het&#13;
melkquotum zonder enige vergoeding bij&#13;
hem zou blijven.&#13;
Hieraan doet niet af dat er tussen partijen&#13;
geen schriftelijke door de Grondkamer&#13;
goedgekeurde pachtovereenkomst bestond,&#13;
omdat ook in geval van een mondelinge&#13;
pachtovereenkomst over en weer alle&#13;
verplichtingen gelden, die tussen partijen&#13;
zijn overeengekomen dan wel uit de wet&#13;
voortvloeien. Bovendien is in dit geval de&#13;
beëindiging van de pachtovereenkomst&#13;
schriftelijk vastgelegd en door de Grondkamer&#13;
goedgekeurd.</inleiding><content>Arrest in de zaak van:&#13;
Maria Theresia Josephine Jacqueline Walraven-&#13;
Segers, wonende te Rijswijk,&#13;
appellante,&#13;
procureur: mr. J.M. Bosnak,&#13;
tegen&#13;
F.A.M. Peeters, wonende te Rucphen,&#13;
gemeente Rucphen,&#13;
geïntimeerde,&#13;
procureur: mr. F.J. Boom.&#13;
1 Het geding in eerste aanleg&#13;
Voor het procesverloop in eerste aanleg, de&#13;
beslissing en de gronden daarvoor wordt verwezen&#13;
naar de vonnissen van de pachtkamer&#13;
van het kantongerecht te Zevenbergen van&#13;
28 september en 30 november 2000. Het eindvonnis&#13;
van 30 november 2000 is in fotokopie&#13;
aan dit arrest gehecht.&#13;
2 Het geding in hoger beroep&#13;
Appellante – hierna ook wel te noemen Walraven&#13;
– is bij exploot van 14 december 2000 in&#13;
hoger beroep gekomen van voormeld vonnis&#13;
van 30 november 2000 met dagvaarding van&#13;
geïntimeerde – hierna te noemen Peeters –&#13;
voor dit hof. Bij memorie van grieven heeft&#13;
Walraven drie grieven aangevoerd tegen dit&#13;
vonnis en geconcludeerd dat het hof het vonnis&#13;
van 30 november 2000 zal vernietigen en&#13;
opnieuw rechtdoende Peeters zal veroordelen&#13;
tot betaling van ƒ 111.602,– vermeerderd met&#13;
de wettelijke rente vanaf 1 juli 1999 tot de dag&#13;
der algehele voldoening met veroordeling van&#13;
Peeters in de kosten van beide instanties.&#13;
Bij memorie van antwoord heeft Peeters verweer&#13;
gevoerd en geconcludeerd tot bevestiging&#13;
van voormeld vonnis van 30 november&#13;
2000, zonodig onder verbetering van gronden,&#13;
en tot niet-ontvankelijkverklaring, althans&#13;
afwijzing van de vorderingen van Walraven&#13;
met veroordeling van Walraven in de kosten&#13;
van de procedure zowel in eerste aanleg als in&#13;
hoger beroep gevallen.&#13;
Partijen hebben vervolgens een akte, respectievelijk&#13;
een antwoordakte genomen, waarna&#13;
de stukken aan het hof zijn overgelegd voor&#13;
het wijzen van arrest.&#13;
3 De grieven&#13;
Walraven heeft tegen het vonnis van de pachtkamer&#13;
van het kantongerecht drie grieven&#13;
aangevoerd, zoals in de memorie van grieven&#13;
vermeld. Het hof verwijst daarnaar.&#13;
4 De vaststaande feiten&#13;
Tussen partijen bestond een mondelinge&#13;
pachtovereenkomst met betrekking tot het&#13;
perceel weiland kadastraal bekend gemeente&#13;
Hoeven sectie K nummer 420 (gedeeltelijk)&#13;
ter grootte van 4.71.05 hectare. Op 25 juli&#13;
1998 zijn partijen overeengekomen de pachtovereenkomst&#13;
te beëindigen per 1 juli 1999.&#13;
Deze schriftelijke pachtbeëindigingsovereenkomst&#13;
is op 13 november 1998 goedgekeurd&#13;
door de grondkamer Zuid. De pachtbeëindigingsovereenkomst&#13;
is daadwerkelijk uitgevoerd.&#13;
Bij brief van 12 januari 1999 heeft Walraven&#13;
aan Peeters gevraagd hoe hij dacht haar eigendomsrecht&#13;
van het melkquotum af te handelen.&#13;
5 Het geschil&#13;
Stellende dat op de voormalige gepachte grond&#13;
een melkquotum rust en dat dit op basis van&#13;
fifty-fifty moet worden afgerekend had Walraven&#13;
in eerste aanlag een aantal vorderingen&#13;
tegen Peeters ingesteld. In hoger beroep&#13;
beperkt zij haar vordering tot betaling van een&#13;
bedrag van ƒ 111.602,–.&#13;
Dit is de helft van de waarde van het melkquotum&#13;
uitgaande van 4.93.90 hectare, die&#13;
Peeters in 1983 van de rechtsvoorganger van&#13;
Walraven pachtte.&#13;
Peeters heeft – kort samengevat – drie verweren&#13;
gevoerd, te weten:&#13;
– dat met het gepachte vanwege de afstand tot&#13;
de bedrijfsgebouwen, de slechte kwaliteit, de&#13;
lage ligging en slechte waterhuishouding geen&#13;
melkquotum samenhangt; het gepachte heeft&#13;
ook geen bijdrage geleverd in het referentiejaar&#13;
1983 aan de opbouw en instandhouding&#13;
van het melkquotum;&#13;
– dat Walraven geen aanspraak kan maken op&#13;
een gedeelte van het aan Peeters toegekende&#13;
melkquotum, omdat er geen schriftelijke pachtovereenkomst&#13;
bestond;&#13;
– dat Walraven haar eventuele aanspraken op&#13;
het melkquotum heeft verwerkt, omdat Walraven&#13;
voorafgaand noch ten tijde van het sluiten&#13;
van de pachtbeëindigingsovereenkomst&#13;
haar aanspraak op een gedeelte van de waarde&#13;
van het melkquotum ter sprake heeft gebracht.&#13;
De pachtkamer van het kantongerecht Zevenbergen&#13;
heeft bij het tussenvonnis van 28 september&#13;
2000 het verweer van Peeters dat Walraven&#13;
geen aanspraak kan maken op een deel&#13;
van het melkquotum, omdat er geen schriftelijke&#13;
pachtovereenkomst tussen partijen bestond,&#13;
verworpen. Bij het eindvonnis van&#13;
30 november 2000 heeft de pachtkamer van&#13;
het kantongerecht het verweer van Peeters,&#13;
dat Walraven haar recht op een deel van het&#13;
melkquotum heeft verwerkt, gehonoreerd.&#13;
Daarbij overwoog de pachtkamer – kort&#13;
samengevat –, dat Walraven geen feiten en&#13;
omstandigheden heeft gesteld waaruit de&#13;
pachtkamer kan afleiden dat er voor haar een&#13;
ander motief bestond voor het schriftelijk&#13;
vastleggen van de pachtbeëindigingsovereenkomst&#13;
en de goedkeuring door de grondkamer&#13;
dan het creëren van een juridische basis&#13;
voor de levering van het melkquotum dan wel&#13;
een financiële afrekening. Het beroep op&#13;
rechtsverwerking is gerechtvaardigd, omdat&#13;
vaststaat dat Walraven pas (kort) na de goedkeuring&#13;
van de pachtbeeindigingsovereenkomst&#13;
voor het eerst het melkquotum ter&#13;
sprake heeft gebracht, terwijl het, juist gezien&#13;
de jarenlange vertrouwelijke relatie tussen de&#13;
vader van Walraven en Peeters, op haar weg&#13;
had gelegen al in een vroeg stadium Peeters&#13;
duidelijkheid te geven over haar wens tot&#13;
afrekening van het melkquotum en niet pas&#13;
nadat Peeters zijn rechtspositie als pachter&#13;
– onverplicht – had prijsgegeven.&#13;
6 De beoordeling van het geschil in&#13;
hoger beroep&#13;
6.1 Grief I is gericht tegen de overweging van&#13;
de pachtkamer dat Walraven geen feiten en&#13;
omstandigheden heeft gesteld waaruit de&#13;
pachtkamer kan afleiden dat er aan haar zijde&#13;
een ander motief bestond voor het schriftelijk&#13;
vastleggen van de pachtbeëindigingsovereenkomst&#13;
en de goedkeuring door de grondkamer&#13;
dan het creëren van een juridische basis voor&#13;
de levering van het melkquotum dan wel een&#13;
financiële afrekening. In haar toelichting stelt&#13;
Walraven dat tussen partijen helemaal niet is&#13;
gesproken over het melkquotum en dat dit&#13;
pas bij haar brief van 12 januari 1999 aan de&#13;
pachter ter sprake kwam. Walraven heeft op&#13;
advies van de heer Van Hoven, rentmeester te&#13;
Ulvenhout, de schriftelijke pachtbeëindigingsovereenkomst&#13;
laten opmaken, omdat Van&#13;
Hoven zei dat mondelinge pachtovereenkomsten&#13;
niet opzegbaar zijn. Ten onrechte heeft&#13;
de pachtkamer een motief gezocht en verzonnen.&#13;
Het door de pachtkamer “afgeleide”&#13;
motief was er niet.&#13;
6.2 Peeters is van mening dat de pachtkamer&#13;
voormeld motief wel uit de stellingen en verklaring&#13;
van Walraven ter comparitie heeft&#13;
kunnen afleiden. Een beëindiging van een&#13;
pachtcontract hoeft niet schriftelijk te worden&#13;
vastgelegd en goedgekeurd door de grondkamer,&#13;
wanneer de beëindiging feitelijk wordt&#13;
uitgevoerd. Peeters wijst op het bepaalde in&#13;
artikel 2 lid 3 van de Pachtwet. Er is derhalve&#13;
een directe relatie tussen de schriftelijke pachtbeëindigingsovereenkomst&#13;
en het door Walraven&#13;
effectueren van haar aanspraken op het&#13;
melkquotum.&#13;
6.3 Het hof is van oordeel dat grief I terecht is&#13;
opgeworpen. Een ander motief voor het sluiten&#13;
van de pachtbeëindigingsovereenkomst&#13;
dan dat Walraven de grond weer terug wilde&#13;
hebben, zoals destijds door Peeters met haar&#13;
vader was afgesproken, valt niet uit de stellingen&#13;
van Walraven af te leiden. De pachtkamer&#13;
kon hoogstens vermoeden dat het creëren van&#13;
een juridische basis voor de levering van het&#13;
melkquotum het motief was, maar dit is niet&#13;
in rechte komen vast te staan, zodat de pachtkamer&#13;
dit niet aan haar beslissing ten grondslag&#13;
kon leggen.&#13;
6.4 Grief II van Walraven is gericht tegen hetgeen&#13;
de pachtkamer van het kantongerecht&#13;
heeft overwogen in rechtsoverweging 2.5. Ten&#13;
onrechte heeft de pachtkamer volgens Walraven&#13;
geoordeeld dat het beroep van Peeters&#13;
op rechtsverwerking slaagt. Naar het oordeel&#13;
van de pachtkamer heeft Walraven gezwegen,&#13;
waar spreken plicht was, omdat zij niet vóór&#13;
het sluiten van de pachtbeëindigingsovereenkomst&#13;
het melkquotum aan de orde heeft&#13;
gesteld. Walraven kon dit echter niet, omdat&#13;
zij totaal geen weet had over haar recht op&#13;
melkquotum. Zij heeft ook met haar adviseur&#13;
Van Hoven toen niet over het melkquotum&#13;
gesproken, maar zij is daar pas later – in januari&#13;
1999 – door hem op gewezen. Ook uit de&#13;
processtukken en de verklaringen van beide&#13;
partijen ter comparitie blijkt dat over het&#13;
melkquotum totaal niet is gesproken bij het&#13;
sluiten van de pachtbeëindigingsovereenkomst.&#13;
Volgens Walraven gaat het beroep op&#13;
rechtsverwerking ook niet op, als zij wel van&#13;
het melkquotum had geweten. Zij beroept&#13;
zich op een arrest van dit hof van 3 december&#13;
1996 (Agr.r. 2000, 5034).&#13;
Walraven stelt dat Peeters had moeten spreken.&#13;
Hij wist immers dat er melkquotum op&#13;
het gepachte rustte.&#13;
6.5 Peeters voert aan dat het uiterst ongeloofwaardig&#13;
is dat Walraven niets geweten heeft&#13;
van het melkquotum. Bovendien is haar adviseur&#13;
van beroep rentmeester/makelaar en lid&#13;
van de pachtkamer van het kantongerecht&#13;
Breda. Hij is derhalve goed op de hoogte van&#13;
de aanspraken van verpachters op het aan een&#13;
pachter toegekend melkquotum en heeft met&#13;
het oog op het melkquotum geadviseerd de&#13;
pachtbeëindiging schriftelijk vast te leggen en&#13;
door de grondkamer goed te laten keuren.&#13;
Indien Walraven aan Peeters had medegedeeld&#13;
dat zij aanspraak zou maken op enig deel van&#13;
het melkquotum, dan had Peeters niet ingestemd&#13;
met een beëindiging van de pachtovereenkomst.&#13;
Hij had de grond voor wat anders&#13;
kunnen gebruiken en het is niet uitgesloten&#13;
dat zijn bedrijf zou zijn voortgezet door een&#13;
van zijn kinderen en een vordering tot indeplaatsstelling&#13;
zou zijn gedaan. Hij heeft er&#13;
gerechtvaardigd op kunnen vertrouwen dat&#13;
Walraven geen aanspraak zou maken en er is&#13;
dan ook sprake van rechtsverwerking. Peeters&#13;
beroept zich op het arrest van dit hof van&#13;
2 mei 1995 (Muggen/Steenbergen).&#13;
6.6 Naar het oordeel van het hof gaat ook&#13;
grief II op. Immers, van algemene bekendheid&#13;
is in de agrarische wereld, dat bij het einde&#13;
van de pachtovereenkomst de verpachter aanspraak&#13;
heeft op afrekening van (een deel van)&#13;
het met de grond samenhangende melkquotum,&#13;
dat door de pachter is verkocht of&#13;
anderszins niet aan de verpachter wordt geleverd.&#13;
In het onderhavige geval heeft Peeters&#13;
een deel van het melkquotum verkocht en&#13;
gebruikt hij de rest voor zijn bedrijf, dat hij&#13;
op de aan hem in eigendom toehorende grond&#13;
uitoefent. Peeters kon weten dat hij bij het&#13;
einde van de pachtovereenkomst met Walraven&#13;
moest afrekenen. Het feit dat tussen&#13;
partijen bij de onderhandelingen omtrent&#13;
beëindiging van de pachtovereenkomst niet&#13;
over het melkquotum is gesproken wil nog&#13;
niet zeggen dat Peeters er redelijkerwijs op&#13;
mocht vertrouwen dat het gehele melkquotum&#13;
zonder enige vergoeding bij hem zou&#13;
blijven. Bijzondere omstandigheden op grond&#13;
waarvan het hof tot een ander oordeel zou&#13;
moeten komen, zijn niet gesteld of gebleken.&#13;
6.7 Nu de grieven I en II gegrond zijn, dient&#13;
ook het verweer van Peeters, inhoudende dat&#13;
Walraven geen aanspraak op enig melkquotum&#13;
heeft omdat er tussen partijen geen schriftelijke&#13;
door de Grondkamer goedgekeurde pachtovereenkomst&#13;
bestond, te worden besproken.&#13;
Het hof verwerpt dit verweer. Zoals al eerder&#13;
door dit hof is geoordeeld, bestaan in beginsel&#13;
ook in geval van een mondelinge pachtovereenkomst&#13;
tussen partijen over en weer de verplichtingen&#13;
die tussen hen zijn overeengekomen&#13;
of uit de wet voortvloeien, terwijl in dit&#13;
geval bovendien nog de beëindiging van de&#13;
pachtovereenkomst schriftelijk is vastgelegd&#13;
en door de grondkamer goedgekeurd, hetgeen&#13;
op grond van de Regeling Superheffing 1993&#13;
voldoende is voor het kunnen overdragen van&#13;
het quotum.&#13;
Grief III gaat dus eveneens op.&#13;
6.8 Met betrekking tot de afrekening stelt&#13;
Walraven niet deugdelijk weersproken dat het&#13;
quotum van Peeters 11.063 kilogram per ha&#13;
bedraagt, zodat op de gepachte grond van&#13;
4.93.90 ha een melkquotum van 54.640 kilogram&#13;
rust. Uitgaande van een melkprijs van&#13;
ƒ 0,95 per % vet en een vetpercentage van&#13;
4,3% ten tijde van het einde van de pachtovereenkomst,&#13;
bedraagt de waarde van het op&#13;
het gepachte rustende melkquotum ƒ 223.204,–.&#13;
Walraven vordert thans betaling van de helft&#13;
daarvan (ƒ 111.602,–) vermeerderd met de&#13;
wettelijke rente vanaf 1 juli 1999, de dag van&#13;
het verzuim van Peeters.&#13;
6.9 Peeters voert aan dat de gepachte grond in&#13;
1983 geen, althans een ondergeschikte rol&#13;
heeft gespeeld bij de opbouw en instandhouding&#13;
van het melkquotum. De gepachte grond&#13;
was ter plaatse van slechte kwaliteit, laag gelegen&#13;
en voorzien van onvoldoende waterhuishouding.&#13;
Er konden nauwelijks gewassen&#13;
geteeld en geoogst worden. Bovendien lag het&#13;
gepachte op een afstand van 12 kilometer van&#13;
de bedrijfsgebouwen en de rest van het&#13;
bedrijf, waar het melkvee gehouden werd. Er&#13;
kon alleen jongvee op die grond geweid worden.&#13;
De bijdrage van de gepachte grond in&#13;
1983 voor de opbouw en instandhouding van&#13;
het melkquotum kan maximaal op eenvierde&#13;
worden gesteld. Voor zover Peeters gehouden&#13;
zal zijn Walraven een vergoeding te betalen,&#13;
bedraagt deze maximaal ƒ 24.847,50. Peeters&#13;
stelt voorts dat de melkprijs per 1 juli 1999&#13;
niet ƒ 0,95 per procent vet bedroeg, maar&#13;
ƒ 0,85.&#13;
6.10 Het hof verwerpt dit verweer van Peeters.&#13;
In het algemeen brengt een wat slechtere kwaliteit&#13;
van de grond niet mee dat de vergoeding&#13;
op 25% wordt gewaardeerd. Een uitzondering&#13;
op die regel, zoals in het geval weergegeven&#13;
in het door Peeters aangehaalde arrest&#13;
Koorevaar/Hoogheemraadschap West Brabant&#13;
doet zich hier niet voor. Peeters stelt zelf dat&#13;
er jongvee op het gepachte geweid is.&#13;
6.11 Wat de prijs van de melk per procent vet&#13;
per kg melk op basis van 4,3% vet betreft,&#13;
overweegt het hof dat uit de cijfers van de&#13;
Steegro Melkbeurs blijkt dat in week 26 van&#13;
1999 de prijs ƒ 0,941 per procent vet bedroeg&#13;
op basis van 4,15% vet, terwijl de Sectie&#13;
Agr.onr. NVM de prijs in die tijd waardeerde&#13;
op ƒ 0,928.&#13;
Het hof zal de prijs stellen op het gemiddelde&#13;
van ƒ 0,93 op basis van 4,3% vet. De waarde&#13;
van het melkquotum bedroeg derhalve per&#13;
1 juli 1999 54.640 x ƒ 0,93 x 4,3 = (afgerond)&#13;
ƒ 218.505,–. De helft daarvan komt Walraven&#13;
toe, zodat haar vordering tot een bedrag van&#13;
ƒ 109.253,– (afgerond) toewijsbaar is, vermeerderd&#13;
met de wettelijke rente vanaf de dag&#13;
van de beëindiging van de pachtovereenkomst,&#13;
te weten 1 juli 1999.&#13;
6.12 Het vonnis van de pachtkamer van het&#13;
kantongerecht Zevenbergen wordt derhalve&#13;
vernietigd met veroordeling van Peeters in de&#13;
kosten van beide instanties.&#13;
Beslissing&#13;
Het hof, rechtdoende in hoger beroep,&#13;
vernietigt het vonnis van de pachtkamer van&#13;
het kantongerecht Zevenbergen van 30 november&#13;
2000, waarvan beroep, en opnieuw rechtdoende:&#13;
veroordeelt Peeters om aan Walraven tegen&#13;
kwijting te betalen een bedrag van € 49.576,85&#13;
(ƒ 109.253,–) vermeerderd met de wettelijke&#13;
rente vanaf 1 juli 1999 tot de dag der voldoening;&#13;
wijst het meer of anders gevorderde af;&#13;
veroordeelt Peeters in de kosten van deze&#13;
procedure in beide instanties, aan de zijde van&#13;
Walraven in eerste aanleg begroot op € 38,52&#13;
(ƒ 84,89) voor explootkosten, € 77,14 (ƒ 170,–)&#13;
voor griffierecht en € 1.179,83 (ƒ 2.600,–)&#13;
voor salaris gemachtigde en in hoger beroep&#13;
tot deze uitspraak begroot op € 49,35 (ƒ 108,75)&#13;
voor explootkosten, € 215,55 (ƒ 475,–) voor&#13;
griffierecht en € 1.406,72 (ƒ 3.100,–) voor&#13;
salaris procureur.</content><legacyfootnotes/><footnotes><footnote/></footnotes><auteurs/><published>2004-01-01 00:00:00</published><modified>2004-01-01 00:00:00</modified><editiondate>2004-01-01</editiondate><htmlpath>https://denhollander.info/artikel/3523</htmlpath></article>
</articles></edition>