<edition><articles><article><jaar>2008</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2008</searchword><id>7573</id><udhid>UDH:TvAR/7573</udhid><titel>De wijsheid niet in pacht</titel><searchwords><searchword>TvAR 10/2008</searchword><searchword>UDH:TvAR/7573</searchword></searchwords><attachments><attachment><name>TAR2008_10Art1.pdf</name><extention>pdf</extention><url>https://denhollander.info/download/7056/ci</url></attachment></attachments><inleiding>We hebben al weer ruim een jaar een nieuwe wettelijke regeling van de pacht. De wijziging&#13;
waarvan de praktische betekenis het lastigste valt in te schatten, lijkt de minste aandacht te&#13;
krijgen. Ik doel op het vervallen van de bepaling van art. 134 Pachtwet, die cassatie in pachtzaken&#13;
uitsloot.</inleiding><content>De wijsheid niet in pacht&#13;
mr. W.L. Valk&#13;
419 Tijdschrift voorAGRARISCH RECHT Nr. 10 - oktober 2008&#13;
We hebben al weer ruim een jaar een nieuwe wettelijke regeling van de pacht. De wijziging&#13;
waarvan de praktische betekenis het lastigste valt in te schatten, lijkt de minste aandacht te&#13;
krijgen. Ik doel op het vervallen van de bepaling van art. 134 Pachtwet, die cassatie in pachtzaken&#13;
uitsloot.&#13;
Meer dan een halve eeuw lang is de pachtkamer van het Gerechtshof te Arnhem de hoogste&#13;
rechter in pachtzaken geweest. De agrarische praktijk heeft zich in die tijd eraan gewend om&#13;
zich naar de rechtspraak van het zogenaamde ‘Pachthof ’ te richten. Ook het nieuwe pachtrecht&#13;
kent een concentratie van het hoger beroep van beslissingen van de pachtkamers van&#13;
de rechtbanken (al enige tijd niet meer: van de kantongerechten) bij het Arnhemse hof.&#13;
Maar sinds 1 september 2007 spreekt men in Arnhem dus niet langer het laatste woord.&#13;
Ik zeg: sinds 1 september 2007. Dat klinkt heel precies, maar is het niet. Wat moet er op of&#13;
na 1 september 2007 zijn gebeurd, wil het cassatieberoep ontvankelijk zijn? Is beslissend dat&#13;
de uitspraak waartegen het beroep zich richt, van na 1 september 2007 is? Of is voldoende&#13;
dat op 1 september 2007 de cassatietermijn nog niet was verlopen? Of moet de inleidende&#13;
dagvaarding of het inleidend verzoekschrift van na 1 september 2007 zijn? Bij gebreke van&#13;
een fatsoenlijke overgangsregel is er niemand die het weet. De Hoge Raad zal het straks&#13;
mogen uitmaken. Hoeveel tijdelijk ongemak deze overgangsperikelen echter ook meebrengen,&#13;
voor de grote lijn maakt het niets uit. Het nieuwe pachtrecht brengt ons hoe dan ook&#13;
nieuwe gezagsverhoudingen. En als dat niet zeer binnenkort voelbaar wordt, dan wordt het&#13;
dat later wel.&#13;
Het is de vraag of de agrarische praktijk zich de betekenis van de nieuwe gezagsverhoudingen&#13;
voldoende realiseert. De eerste vernietiging van een beslissing van het ‘Pachthof ’ door de&#13;
Hoge Raad zal mogelijk tot een schokgolf leiden. Niet bij het Arnhemse hof. De raadsheren&#13;
van de pachtkamer behandelen allang niet meer uitsluitend pachtzaken en hebben met cassatie&#13;
dus ervaring. Maar wie er gewoontegetrouw nog steeds vanuit gaat dat men in Arnhem&#13;
de wijsheid in pacht heeft, zal zich bij de eerste vernietiging móéten realiseren dat oude zekerheden&#13;
wegvallen. Aan een vernietiging vanwege een ten onrechte onbesproken gelaten essentiële&#13;
stelling of een ten onrechte gepasseerd bewijsaanbod zal men nog voorbij kunnen&#13;
zien. Vroeg of laat zal echter het moment komen dat de Hoge Raad ook over het recht een&#13;
keer anders blijkt te denken dan het Arnhemse hof. Het (nieuwe) pachtrecht kent nu eenmaal&#13;
vele lastig te ontwarren knopen, zodat het zich gemakkelijk zal kunnen voordoen dat&#13;
men het in de Haagse Kazernestraat anders ziet dan in de Arnhemse Walburgstraat.&#13;
Niemand kan voorspellen hoe het vervolgens verder zal gaan. Zal de agrarische praktijk een&#13;
halve eeuw pachtrechtspraak ter discussie willen stellen? En zo ja, zal het blijven bij een&#13;
handjevol vernietigingen, omdat de Hoge Raad zich in het belang van de rechtszekerheid terughoudend&#13;
zal opstellen? Of is straks de beer los en zal de agrarische praktijk wat betreft tal&#13;
van vragen met betrekking tot bijvoorbeeld de productierechten een tijdlang niet meer&#13;
weten waar ze aan toe is?&#13;
Van de beschikkingen van de Centrale Grondkamer staat geen beroep in cassatie open. Dat&#13;
betekent dat wat betreft een beperkt aantal beslissingen Arnhem de eerste viool blijft spelen.&#13;
Het ligt echter voor de hand dat de Centrale Grondkamer wat betreft bijvoorbeeld de definitie&#13;
van pacht, zich zal richten naar eventuele vernieuwende rechtspraak van de Hoge Raad.&#13;
De conclusie is onontkoombaar: de gezagsverhoudingen in het pachtrecht zijn wezenlijk gewijzigd.</content><legacyfootnotes/><footnotes><footnote/></footnotes><auteurs>mr. W.L. Valk</auteurs><published>2008-10-01 00:00:00</published><modified>2008-10-01 00:00:00</modified><editiondate>2008-10-01</editiondate><htmlpath>https://denhollander.info/artikel/7573</htmlpath></article>
</articles></edition>