<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>9</uitgave><aflevering>8</aflevering><searchword>TvAR 9/2016</searchword><id>13478</id><udhid>UDH:TvAR/13478</udhid><titel>Wat biedt de beperkte gemeenschap van goederen de agrariër?</titel><searchwords><searchword>TvAR 9/2016</searchword><searchword>UDH:TvAR/13478</searchword></searchwords><attachments><attachment><name>18467.pdf</name><extention>pdf</extention><url>https://denhollander.info/download/18467/ci</url></attachment></attachments><inleiding>&lt;p&gt;Nederland kent een modern familie- en erfrecht wanneer we dat met de rest van Europa vergelijken.&lt;br/&gt;Op het gebied van het huwelijksvermogensrecht wordt ons wettelijk stelsel echter soms aangeduid als een relikwie[2] dat uitsluitend nog in Nederland, Suriname en Zuid-Afrika bestaat.&lt;br/&gt;De vraag is of dit ongewenst is of dat we dit relikwie juist moeten koesteren als iets wat bij onze samenleving past en dat binnen de EU tot het domein van de nationale soevereiniteit behoort.[3]&lt;br/&gt;Hieronder zal het voorgestelde, reeds door de Tweede Kamer op 19 april 2016 aangenomen, wetsvoorstel besproken worden waarbij met name de betekenis hiervan voor de agrariër belicht zal worden.&lt;/p&gt;</inleiding><content>&lt;h3&gt;1. Inhoud wetsvoorstel&lt;/h3&gt;&lt;p&gt;Het wetsvoorstel kan in hoofdlijnen als volgt worden weergegeven:&lt;/p&gt;&lt;h4&gt;1.1. Inhoud van de beperkte gemeenschap&lt;/h4&gt;&lt;p&gt;Uitgangspunt is een beperkte gemeenschap van goederen. De beperking is hierin gelegen, dat niet meer automatisch door het geven van het jawoord alle goederen en schulden van de echtgenoten gezamenlijk worden zoals thans in art.1:94 lid 1 BW is bepaald.&lt;/p&gt;&lt;p&gt;De beperkte gemeenschap bestaat in beginsel uitsluitend uit de goederen die echtelieden verkregen hebben tijdens hun huwelijk (art.1:94 lid 2 BW). Uitsluitend de schulden die tijdens het huwelijk zijn ontstaan, behoren tot de lasten van de beperkte gemeenschap (art.1:94 lid 7 BW). Daarnaast omvat de beperkte gemeenschap ook alle goederen die reeds vóór de aanvang van de gemeenschap aan de echtgenoten gezamenlijk toebehoorden.[4]&lt;/p&gt;&lt;p&gt;Dus wanneer Jan en Marie voor hun huwelijk een huis op beider namen hadden, dan valt dat huis ongeacht de eigendomsverhouding die zij voor het huwelijk hadden, in de beperkte gemeenschap van goederen, waarin zij beiden voor de helft gerechtigd zijn. Wanneer het breukdeel van Jan drie/vijfde deel was en van Marie twee/vijfde deel, dan worden zij door het aangaan van het huwelijk (zonder het maken van huwelijkse voorwaarden) eveneens ieder voor de helft gerechtigd in de woning. Wanneer het huis daarentegen op naam van Jan stond voor het aangaan van het huwelijk, dan blijft het huis, behoudens eventuele andersluidende huwelijkse voorwaarden, de eigendom van Jan.&lt;/p&gt;&lt;p&gt;Voor wat de schulden betreft geldt hetzelfde. Wanneer Marie een studieschuld heeft bij het aangaan van het huwelijk is dat een privéschuld die niet in de gemeenschap valt. Als tijdens het huwelijk de schuld uit het gemeenschapsvermogen wordt betaald, krijgt de gemeenschap een vergoedingsvordering op Marie (art.1:96 lid 2 BW).&lt;/p&gt;&lt;h4&gt;1.2. Erfenissen en schenkingen&lt;/h4&gt;&lt;p&gt;Erfenissen en schenkingen blijven privé, zowel die vóór als tijdens het huwelijk worden verkregen (art.1:94 lid 2 BW).[5]&lt;/p&gt;&lt;p&gt;Onder huidig recht moet de erflater of de schenker een speciale clausule maken, de zogenoemde uitsluitingsclausule, op grond waarvan het geërfde object of geldsom buiten de gemeenschap valt. Bepaalt de erflater of de schenker niets, dan valt het goed in de gemeenschap van goederen. In het nieuwe recht wordt het precies andersom: zonder uitdrukkelijke bepaling blijft het goed privé. Wil de schenker of erflater dat iets binnen de huwelijksgemeenschap valt, dan moet hij dat uitdrukkelijk bepalen in een zogenoemde insluitingsclausule.&lt;/p&gt;&lt;p&gt;De van rechtswege werkende uitsluitingsclausule vormt een heet hangijzer binnen het wetvoorstel waarbij in de wetenschap en de literatuur twee stromingen zijn te onderscheiden. De voorstanders van de wettelijke uitsluitingsclausule menen dat het in het Nederlandse rechtsbewustzijn is ingebakken dat datgene dat mensen hebben geërfd of geschonken gekregen, privé blijft.[6]&lt;/p&gt;&lt;p&gt;De tegenstanders[7] voeren aan dat een dergelijk rechtsbewustzijn niet gemeten is en ook moeilijk te meten valt.&lt;/p&gt;&lt;p&gt;De uitsluitingsclausules die naar huidig recht gemaakt worden, worden gemaakt door mensen die een testament maken en/of een schenking doen. Dat is een categorie personen die niet staat voor de meerderheid van de Nederlandse bevolking. Maar een nog groter bezwaar is gelegen in het feit dat moeilijk aantoonbaar is dat iets geschonken of geërfd is. Daarvoor is een deugdelijke administratie vereist, die bij veel echtelieden ontbreekt.&lt;/p&gt;&lt;p&gt;Een voorbeeld: Marie erft € 50.000,00 van haar vader. De € 50.000,00 wordt aangewend om de boerderij die tot de huwelijksgemeenschap behoort, te verbouwen. Twee jaar na de verbouwing eindigt het huwelijk in een echtscheiding. Marie wil haar erfenis weer terug. De € 50.000,00 is opgegaan in de verbouwing van de boerderij. Marie heeft dan een vergoedingsvordering op de huwelijksgemeenschap (art.1:87 BW). De hoogte van de vordering betreft niet de nominale waarde van de geïnvesteerde € 50.000,00, maar ook de eventuele meerwaarde die sinds de investering van de € 50.000,00 is ontstaan of -in tijden van recessie- de minderwaarde- die de investering heeft opgeleverd. Dus als de boerderij sinds de investering in waarde is gedaald krijgt Marie minder dan € 50.000 terug. Deze meer- of minderwaarde kan alleen maar bepaald worden als op het moment van de investering de boerderij wordt getaxeerd. Dat dient dan uiteraard weer te gebeuren op het moment dat de vordering wordt vastgesteld, dus bij de ontbinding van het huwelijk. Deze problemen doen zich uiteraard ook al voor onder het huidige recht bij de uitdrukkelijk opgenomen uitsluitingsclausules. Het verschil is dat uitsluiting nu de hoofdregel wordt en dat lijkt te betekenen dat het probleem in omvang toeneemt.[8]&lt;/p&gt;&lt;h4&gt;1.3. Ondernemingsvermogen&lt;/h4&gt;&lt;p&gt;Wellicht de voor de agrarische sector meest ingrijpende wijziging vormt de regeling betreffende het ondernemingsvermogen.&lt;/p&gt;&lt;p&gt;Tengevolge van de creatie van de beperkte gemeenschap blijft een onderneming die de agrariër heeft bij het aangaan van het huwelijk buiten de gemeenschap. Verwerft hij gedurende het huwelijk een onderneming dan valt deze binnen de gemeenschap. De laatste situatie komt dus overeen met de wettelijke regeling in het huidig recht. Het wetsvoorstel bepaalt vervolgens in een nieuw art.1:95a BW[9] dat indien ondernemingsvermogen buiten de gemeenschap valt, ten bate van de gemeenschap een redelijke vergoeding komt voor de kennis, vaardigheden en arbeid die een echtgenoot daarvoor heeft aangewend voor zover een dergelijke vergoeding niet al op andere wijze ten bate van beide echtgenoten is gekomen. De strekking van de regeling is dat inkomen dat is verworven, dus hetgeen verdiend is, met de aanwending van de kennis, vaardigheden en arbeid van een echtgenoot, ten goede dient te komen aan de gemeenschap.[10]&lt;/p&gt;&lt;p&gt;Wanneer een boer bij het aangaan van zijn huwelijk een landbouwbedrijf heeft, dan valt dat landbouwbedrijf buiten de gemeenschap (de hoofdregel van art.1:94 BW).&lt;/p&gt;&lt;p&gt;De winst die hij maakt (uitgaand van een eenmanszaak) dient hij af te dragen aan de gemeenschap, althans voor zover die wordt verworven met aanwending van de kennis, vaardigheden en arbeid van hem. Wanneer hij verlies lijdt, valt dat verlies echter buiten de gemeenschap. De gemeenschap wordt dus beschermd tegen het ondernemersrisico. Wanneer de boer daarentegen zijn bedrijf pas verkrijgt na het aangaan van het huwelijk, wat bij bedrijfsopvolging vader op zoon na sluiten van het huwelijk meestal het geval is, dan valt de onderneming in de (beperkte) gemeenschap. Om dat te voorkomen moet de boer dus nog steeds huwelijkse voorwaarden maken. Maar ook in de situatie dat de landbouwonderneming al bij het aangaan van het huwelijk tot het vermogen van de boer behoorde, meen ik dat de huwelijkse voorwaarden geen overbodige luxe zijn. Wat dient immers verstaan te worden onder 'een redelijke vergoeding voor de kennis, vaardigheden en arbeid'?&lt;/p&gt;&lt;p&gt;Is dat alle winst die hij maakt? Hoeveel kan afgetrokken worden voor investeringen en reserveringen? Hoeveel komt de boer toe voor het ter beschikking stellen van zijn kapitaal, waaronder grond en opstallen? Het lijkt mij buitengewoon moeilijk om dat te bepalen. En hoe lang heeft de andere echtgenoot de mogelijkheid deze redelijke vergoeding op te eisen en hoe dient achteraf nog bepaald te worden wat die redelijke vergoeding is? Wat is de invloed van de leeftijd van de ondernemer? Wat zijn de ontwikkelingen in de sector? &lt;/p&gt;&lt;p&gt;Uit de Nota van Wijziging (nr. 11) blijkt ook dat de redelijke vergoeding wordt gekoppeld aan de waardetoename van de onderneming in de huwelijkse periode. Ook dat lijkt een moeilijk te meten waarde. &lt;/p&gt;&lt;p&gt;De enige mogelijkheid om inhoud te geven aan de redelijke vergoeding lijkt mij het maken van huwelijkse voorwaarden waarin de redelijke vergoeding nader wordt bepaald en de omstandigheden die daarbij relevant zijn aan gegeven.&lt;/p&gt;&lt;p&gt;Hierboven werd uitgegaan van een eenmanszaak. Art. 1:95a BW geldt echter ook voor andere ondernemingsvormen als maatschap, vennootschap onder firma en besloten vennootschap. Evenals onder huidig recht valt de juridische deelgerechtigheid in het vennootschapsvermogen niet in de huwelijksgemeenschap. Economisch valt de waarde wel in de huwelijksgemeenschap, althans voorzover de onderneming na het aangaan van het huwelijk is verworven. In geval de onderneming vóór het huwelijk is verworven, heeft de huwelijksgemeenschap weer recht op de redelijke vergoeding voor &lt;/p&gt;&lt;p&gt;de geleverde inspanningen door de boer inclusief een redelijke vergoeding voor de aangroei van de economische waarde van de onderneming gedurende het huwelijk.&lt;/p&gt;&lt;h4&gt;1.4. Draagplicht voor gemeenschapsschulden (art.1:96 BW)&lt;/h4&gt;&lt;p&gt;In art.1:96 BW is de hoofdregel gehandhaafd dat echtgenoten die in een (beperkte) gemeenschap gehuwd zijn draagplichtig zijn voor gemeenschapsschulden. Toegevoegd is lid 3[11] dat het verhaal op goederen van een niet tot de gemeenschap behorende schuld beperkt tot de helft van de opbrengst van het uitgewonnen goed. De andere helft komt de andere echtgenoot toe en valt voortaan buiten de gemeenschap. Daarnaast is de andere echtgenoot bevoegd, indien een schuldeiser verhaal op een goed van de gemeenschap zoekt, terzake van een niet tot de gemeenschap horende schuld, het goed waarop de schuldeiser verhaalt zoekt, over te nemen tegen betaling van de waarde van het goed uit eigen vermogen.&lt;/p&gt;&lt;p&gt;Een voorbeeld: Jan en Marie zijn in (beperkte) gemeenschap van goederen gehuwd. Jan heeft nog steeds het landbouwbedrijf, maar de zaken gaan niet goed. Hij heeft een schuld aan de zaadhandel die hij betaalt van de tot de huwelijksgemeenschap behorende rekening, die vooral wordt gevoed met de inkomsten die Marie als ICT-er verdient. Het verhaal op de rekening van de huwelijksgemeenschap door de zaadhandel is beperkt tot de helft van de schuld van Jan. Gesteld de zaadhandel de schuld niet verhaalt op de bankrekening, maar op het huis van Jan en Marie, dat tot de huwelijksgemeenschap behoort. In dat geval zou Marie, wanneer zij in het bezit is van privé vermogen, dat privé vermogen kunnen aanwenden om de zaadhandel te betalen die het huis wil uitwinnen. Marie verkrijgt dan als wederprestatie ook de andere helft van het huis en kan op deze manier de uitwinning voorkomen.&lt;/p&gt;&lt;h4&gt;1.5. Art.1:100 BW&lt;/h4&gt;&lt;p&gt;Art.1:100 BW gaat over de draagplicht van schulden na ontbinding van het huwelijk. Het artikel wordt aangepast[12] in die zin dat na ontbinding van het huwelijk de gemeenschapsschulden door beide echtgenoten worden gedragen tenzij uit de eisen van de redelijkheid en de billijkheid mede in verband met de aard van de schulden een andere draagplicht voortvloeit.[13]&lt;span class="superscript"&gt;. &lt;/span&gt;&lt;/p&gt;&lt;p&gt;Wanneer Jan ten gevolge van zijn hobby, te weten autoracen, nog een schuld heeft, die in de gemeenschap valt, is ook Marie na ontbinding van het huwelijk draagplichtig voor de schuld. In dat geval meen ik dat de redelijkheid en de billijkheid tot een andere verdeling van de draagplicht kunnen leiden en dat Jan de kosten van zijn dure hobby dient te dragen.&lt;/p&gt;&lt;h4&gt;1.6. De staat van aanbrengsten&lt;/h4&gt;&lt;p&gt;Naar huidig recht wordt veelal bij het maken van huwelijkse voorwaarden een zogenoemde 'staat van aanbrengsten' gemaakt. Dat is een lijst waarop rechten aan toonder en zaken die geen registergoederen zijn (‘spullen’) gezet kunnen worden en welke lijst aan de akte van huwelijkse voorwaarden wordt gehecht. Art.1:130 BW bepaalt dat een echtgenoot slechts op deze wijze tegenover derden kan aantonen dat hij bepaalde niet op naam gestelde goederen, die buiten de gemeenschap zijn gehouden, heeft aangebracht. Het bewijs tegenover derden kan niet op andere wijze worden geleverd. Dat betekent bijvoorbeeld dat tegenover schuldeisers van echtgenoten de staat van aanbrengsten (bindend) bewijs oplevert.&lt;/p&gt;&lt;p&gt;Art.1:130 BW is in de Tweede Nota van Wijziging geschrapt.[14]&lt;/p&gt;&lt;p&gt;In de toelichting op de Nota van Wijziging wordt vermeld dat er geen reden meer is voor behoud van deze verscherpte bewijsregeling die enkel geldt voor het geval dat bij huwelijkse voorwaarden de aanbreng privé wordt gehouden. Als argumenten worden genoemd: de goederen die op een dergelijke lijst staan verschaffen een hoogst tijdsgebonden inzicht in de materiële welstand van de echtgenoten (het porseleine theeservies is bij de ontbinding van het huwelijk allang gebroken). Bovendien wordt verondersteld dat het systeem van verplichte bewijsmiddelen frauduleus handelen in de hand kan werken, bijvoorbeeld door alle roerende zaken 'op naam van' de echtgenoot/niet-schuldenaar te zetten en aldus de schuldeisers van de echtgenoot/schuldenaar om de tuin te leiden. Na inwerking treden van de wet geldt: wie stelt moet bewijzen. Ik ben het met deze regel oneens: een goede staat van aanbrengsten kan veel ellende voorkomen.&lt;/p&gt;&lt;p&gt;Niet alleen de authentieke bewijskracht van de staat van aanbrengsten is van belang, maar ook het feit dat partijen bij het aangaan van de overeenkomst onder leiding van de notaris in kaart brengen wat aan ieder toebehoort. Het zou natuurlijk ideaal zijn als zij tijdens het huwelijk deze lijst bijhouden, maar alleen een goed uitgangspunt in de vorm van een staat van aanbrengsten is al zeer waardevol.&lt;/p&gt;&lt;h4&gt;1.7. Wijziging van art.61 Fw&lt;/h4&gt;&lt;p&gt;Art.61 Fw (huidig recht) heeft verstrekkende gevolgen voor beide echtgenoten wanneer één van hen, ook al is er geen algehele gemeenschap van goederen, failliet gaat.&lt;/p&gt;&lt;p&gt;In het in juli 2014 ingediende initiatief wetsvoorstel werd voorgesteld een groot deel van art. 61 Fw (leden 3-6) te schrappen. Onder huidig recht kan slechts door beschrijving of bescheiden bewezen worden dat goederen op grond van een uitsluitingsclausule bij een uiterste wilsbeschikking of gift buiten de gemeenschap vallen, danwel via belegging of wederbelegging voor zodanige goederen in de plaats treden. Dat is dus een beperking van 'normale' bewijsmiddelen.&lt;/p&gt;&lt;p&gt;In het wetsvoorstel is daarentegen in art.1:96 lid 5 BW een bepaling opgenomen die inhoudt dat de echtgenoot die een schuldeiser tegenwerpt dat een goed waarop deze verhaal zoekt, niet behoort tot de gemeenschap, daarvan de bewijslast draagt. Dat is voldoende.[15]&lt;/p&gt;&lt;p&gt;Uiteindelijk is bij de Tweede Nota van Wijziging[16] alleen het eerste lid van art. 61 Fw overgebleven dat bepaalt dat alle goederen die een echtgenoot van de schuldenaar toebehoren en niet in de huwelijksgemeenschap vallen, terug behoren te gaan naar die echtgenoot.&lt;/p&gt;&lt;p&gt;Wat betekent dat concreet: als de boerderij op naam van de vrouw van de boer staat, dan blijft zij daar, ook in geval van faillissement, eigenaar van. De tenaamstelling is doorslaggevend. Zij hoeft niet te bewijzen dat de woning met privémiddelen is aangeschaft.&lt;/p&gt;&lt;h3&gt;2. Conclusie&lt;/h3&gt;&lt;p&gt;Is het nieuwe wetsvoorstel een verbetering ten opzichte van onze huidige algehele (wettelijke) gemeenschap van goederen en dan met name voor de agrarische sector?&lt;/p&gt;&lt;p&gt;Ik zie voordelen: het voorgestelde recht sluit beter aan bij de regeling in andere Europese landen. &lt;/p&gt;&lt;p&gt;Thans is het wel haast onmogelijk aan buitenlandse collega's uit te leggen hoe ons wettelijk stelsel werkt. Bovendien zijn er bij uit het buitenland afkomstige ingezetenen op wie het Nederlandse huwelijksvermogensrecht of erfrecht van toepassing is, teleurgestelde verwachtingen over hoe ons huwelijksvermogensrecht werkt. Zo blijken erfenissen ineens in een gemeenschap van goederen te vallen, terwijl men dat niet had verwacht.[17]&lt;/p&gt;&lt;p&gt;Maar een zwak punt blijft de administratieplicht.&lt;/p&gt;&lt;p&gt;Wat is privé en wat behoort tot de gemeenschap van goederen? Ook al wordt art.1:130 BW, mijns inziens ten onrechte, afgeschaft, de administratie van de aanbreng van ieder van de echtgenoten is essentieel!&lt;/p&gt;&lt;p&gt;Een ander voordeel vind ik het feit dat voorhuwelijkse schulden privé blijven. Met name bij kortdurende huwelijken kan het zeer onrechtvaardig uitwerken dat beide echtgenoten draagplichtig worden voor bijvoorbeeld een studieschuld van één van beiden.&lt;/p&gt;&lt;p&gt;De van rechtswege werkende uitsluitingsclausule lijkt sympathiek. In de agrarische sector meen ik dat deze wel instemming zal ondervinden.&lt;/p&gt;&lt;p&gt;Het zwakke punt blijft de administratie.&lt;/p&gt;&lt;p&gt;De accountant zal hier een belangrijke bijdrage kunnen leveren.&lt;/p&gt;&lt;p&gt;Het meest pregnante artikel voor de agrarische sector betreft art.1:95a BW, de regeling betreffende de onderneming. Dat de onderneming buiten de gemeenschap valt, lijkt mij prima. De lotsverbondenheid van het huwelijk leidt er dan weer toe dat een tijdens het huwelijk gestarte onderneming toch binnen de gemeenschap van goederen valt. Ik vind dat onwenselijk. Bovendien lijkt mij de regel dat ook in geval de onderneming reeds voor het huwelijk was aangebracht, voor de door de echtgenoot-ondernemer geleverde inspanningen een redelijke vergoeding aan de gemeenschap moet worden betaald, een onmogelijk uitvoerbare regel. Dat kan maar tot één conclusie leiden: ook wanneer het voorstel in werking treedt dient de agrarische ondernemer huwelijkse voorwaarden te maken!&lt;/p&gt;</content><legacyfootnotes/><footnotes><footnote>1 Prof. mr. T.J. Mellema-Kranenburg is hoogleraar &lt;br/&gt;Familievermogensrecht Universiteit Leiden en notaris bij Verhees Notarissen.</footnote><footnote>2 Zie over de geschiedenis van de gemeenschap van goederen E. van Dongen en I. Visser, ‘Huwelijk, vermogen en gemeenschap van goederen’, &lt;span class="italic"&gt;Ars Aequi&lt;/span&gt; mei 2016, p. 324-425.</footnote><footnote>3 Zoals wordt opgemerkt door het CDA in het Voorlopig Verslag van de Vaste Commissie voor Veiligheid en Justitie, &lt;span class="italic"&gt;Kamerstukken I&lt;/span&gt; 2015/16, nr. 33987.</footnote><footnote>4 Dat de gemeenschap ook die goederen omvat is in de Nota van Wijziging van 20 augustus 2015 pas in het voorstel opgenomen (&lt;span class="italic"&gt;Kamerstukken II&lt;/span&gt; 2014/15, 33987, nr. 11).</footnote><footnote>5 Daarnaast blijven nog een aantal nauw aan de persoon verbonden rechten privé, zie art.1:94 lid 2 sub b en c: pensioenrechten waarop de Wet verevening pensioenrechten van toepassing is en enkele 'andere wettelijke rechten' uit afdeling 4.3.2 (erfrecht).</footnote><footnote>6 Tot deze categorie behoren de adviseurs van indieners van het wetsvoorstel: L.C.A.Verstappen en B. Breederveld.</footnote><footnote>7 Tot die categorie behoren W.G. Huijgen, zie bijv. zijn bedrage ‘Problemen rond de nieuwe beperkte gemeenschap van goederen: een vervolg’, &lt;span class="italic"&gt;REP&lt;/span&gt;, 2015 (3) nr. 209 en B.E. Reinhartz in ‘Scènes uit een huwelijk’, &lt;span class="italic"&gt;FJR&lt;/span&gt;, 2015, nr. 3.</footnote><footnote>8 Zie ook E.B. Reinhartz t.a.p., die constateert dat het wetsvoorstel tot een extra belasting van het gerechtelijk apparaat zal leiden. Zie hierover ook A.N. Labohm en A.H.N. Stollenwerck, ‘De ondernemingswinst in het wetsvoorstel aanpassing van de wettelijke gemeenschap van goederen’, &lt;span class="italic"&gt;WPNR&lt;/span&gt; 2015/7057, raadsheren in het Gerechtshof Den Haag, die niet veel problemen verwachten.</footnote><footnote>9 Dit artikel is opgenomen in de Nota van Wijziging, &lt;span class="italic"&gt;Kamerstukken II&lt;/span&gt; 2014/15, 33987, nr. 11.</footnote><footnote>10 Zie &lt;span class="italic"&gt;Kamerstukken II&lt;/span&gt; 2014/15, 33987, nr. 11 p. 4.</footnote><footnote>11 Zie &lt;span class="italic"&gt;Kamerstukken II&lt;/span&gt; 2015/16, 33987, nr. 16 p. 3.</footnote><footnote>12 Er komt een nieuw lid 2, het huidige lid 2 wordt vernummerd tot lid 3 (&lt;span class="italic"&gt;Kamerstukken II&lt;/span&gt; 2015/16, 33987, nr. 16, p. 3).</footnote><footnote>13 Zie Nota van Wijziging &lt;span class="italic"&gt;Kamerstukken II&lt;/span&gt; 2014/15, 33987, nr. 11, p. 2.</footnote><footnote>14 &lt;span class="italic"&gt;Kamerstukken II&lt;/span&gt; 2015/16, 33987, nr. 16, p. 3.</footnote><footnote>15 Zie M.C.J.M. Hermus, ‘Huwelijksvermogen in faillissementssituaties’, &lt;span class="italic"&gt;Echtscheidingsbulletin&lt;/span&gt; 2015/12.</footnote><footnote>16 &lt;span class="italic"&gt;Kamerstukken II&lt;/span&gt; 2014/15, 33987, nr. 6, p. 20.</footnote><footnote>17 Zie bijv. Hof Arnhem-Leeuwarden (24 februari 2015, ECLI:NL:GH ARL:2015:1292 en 17 maart 2015, ECLI:NL:GH ARL:2015:1954</footnote></footnotes><auteurs>prof. mr. T.J. Mellema-Kranenburg</auteurs><published>2016-09-27 13:04:45</published><modified>2016-09-27 13:04:45</modified><editiondate>2016-09-27</editiondate><htmlpath>https://denhollander.info/artikel/13478</htmlpath></article>
</articles></edition>