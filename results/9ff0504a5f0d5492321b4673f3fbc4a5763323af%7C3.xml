<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2014</searchword><id>10942</id><udhid>UDH:TvAR/10942</udhid><titel>Rechtspraak 5751. Bonte/Bonte (TvAR 2014/5751)</titel><searchwords><searchword>TvAR 1/2014</searchword><searchword>TvAR 2014/5751</searchword><searchword>UDH:TvAR/10942</searchword></searchwords><attachments><attachment><name>TvAR2014_01_09_5751.pdf</name><extention>pdf</extention><url>https://denhollander.info/download/9365/ci</url></attachment></attachments><inleiding>Artikelen 390 e.v. van het Wetboek van Burgerlijke Rechtsvordering&#13;
zijn niet van toepassing op procedures bij de&#13;
Centrale Grondkamer. Verzoeker niet ontvankelijk.</inleiding><content>Het verzoek&#13;
Verzoeker heeft bij een op 19 augustus 2013 ter griffie ingekomen&#13;
verzoek verzocht om herroeping van de beschikking&#13;
van de Centrale Grondkamer tussen partijen van 17 juli&#13;
2013, kenmerk GP 11.697, zulks met toepassing van de artikelen&#13;
390 en 391 van het Wetboek van Burgerlijke Rechtsvordering.&#13;
Voormelde beschikking is in fotokopie aan deze beschikking&#13;
gehecht. Daarnaar wordt verwezen voor de procesgang in&#13;
hoger beroep en de bij de beschikking gegeven motivering.&#13;
Beoordeling van het verzoek&#13;
1. Het verzoek strekt tot herroeping van de beschikking&#13;
van de Centrale Grondkamer van 17 juli 2013, kenmerk GP&#13;
11.697.&#13;
2. De Uitvoeringswet grondkamers kent het rechtsmiddel&#13;
van herroeping niet. Het gesloten stelsel van rechtsmiddelen&#13;
-een uitgangspunt dat niet alleen in het burgerlijk procesrecht&#13;
maar ook in het bestuursrecht geldt- en meer in het&#13;
algemeen het beginsel van rechtszekerheid verzet zich ertegen&#13;
dat een rechterlijke beslissing die tussen partijen rechtskracht&#13;
heeft verkregen, die kracht naderhand zou kunnen&#13;
verliezen zonder dat daarvoor een wettelijke grondslag valt&#13;
aan te wijzen. Ten onrechte veronderstelt verzoeker dat artikel&#13;
390 e.v. van het Wetboek van Burgerlijke Rechtsvordering&#13;
op procedures bij de grondkamer, althans de Centrale&#13;
Grondkamer, van toepassing zouden zijn. De Centrale&#13;
Grondkamer wijst op het opschrift van Boek I van het Wetboek&#13;
van Burgerlijke Rechtsvordering waarvan artikel 390&#13;
e.v. deel uitmaken, namelijk: “De wijze van procederen voor&#13;
de rechtbanken, de hoven en de Hoge Raad”. De Centrale&#13;
Grondkamer maakt geen deel uit van genoemde colleges.&#13;
Omdat artikel 46 van de Uitvoeringswet grondkamers de&#13;
Algemene Wet Bestuursrecht (Awb) buiten toepassing verklaart,&#13;
biedt de herzieningsmogelijkheid van die wet (artikel&#13;
8:88 Awb) evenmin een mogelijkheid in de onderhavige&#13;
procedure. Verzoeker kan in zijn verzoek niet worden ontvangen.&#13;
3. Ten overvloede voegt de Centrale Grondkamer aan het&#13;
voorgaande nog toe dat verzoeker ten onrechte in zijn verzoekschrift&#13;
vermeldt dat hij bij gelegenheid van de mondelinge&#13;
behandeling van de zaak met kenmerk GP 11.697 op&#13;
8 juli 2013 de wraking van de Centrale Grondkamer heeft&#13;
ingeroepen (verzoekschrift onder 5). Dat is niet juist. Verzoeker&#13;
heeft bij gelegenheid van de mondelinge behandeling&#13;
gezegd te overwegen om de deskundigen en de Centrale&#13;
Grondkamer te wraken. Daarop heeft de voorzitter gezegd&#13;
dat wraking van deskundigen een figuur is die de wet niet&#13;
kent, maar dat wraking van de Centrale Grondkamer wel&#13;
mogelijk is. Hij heeft daaraan toegevoegd dat de mondelinge&#13;
behandeling mede bedoeld was om te onderzoeken of de&#13;
bezwaren van verzoeker tegen het rapport van de deskundigen&#13;
terecht zijn of niet en dat verzoeker ruimschoots de gelegenheid&#13;
zou krijgen om zijn bezwaren mondeling toe te&#13;
lichten. Hij heeft vervolgens aan verzoeker gevraagd of hij&#13;
die gelegenheid wilde benutten en de beslissing of hij de&#13;
Centrale Grondkamer zou wraken of niet, wilde uitstellen.&#13;
Nadat verzoeker daarop instemmend had gereageerd, is de&#13;
mondelinge behandeling voortgezet zonder dat verzoeker de&#13;
Centrale Grondkamer heeft gewraakt. Ook na de zitting is&#13;
van verzoeker geen wrakingsverzoek ontvangen.&#13;
4. Gelet op de kennelijke niet-ontvankelijkheid van verzoeker&#13;
in zijn verzoek tot heropening is deze beschikking gegeven&#13;
zonder dat de wederpartij om een reactie is gevraagd en&#13;
ook zonder mondelinge behandeling van de zaak.&#13;
Slotsom&#13;
Verzoeker is niet-ontvankelijk in zijn verzoek.&#13;
Beslissing&#13;
De Centrale Grondkamer:&#13;
Verklaart verzoeker niet-ontvankelijk in zijn verzoek.&#13;
Noot&#13;
De hierboven afgedrukte beschikking is met name van belang&#13;
omdat daarin het bijzondere karakter van de grondkamers&#13;
en de Centrale Grondkamer nog eens wordt benadrukt.&#13;
Wat was er aan de hand? Na een door de Centrale Grondkamer&#13;
tussen partijen op 17 juli 2013 gegeven beschikking&#13;
heeft één van partijen zich wederom tot de Centrale Grondkamer&#13;
gericht. Hij heeft daarbij verzocht om de eerder gegeven&#13;
beschikking te herroepen op grond van art. 390 van het&#13;
Wetboek van Burgerlijke Rechtsvordering (Rv). Deze bepaling&#13;
kent namelijk de mogelijkheid om een reeds gegeven&#13;
beschikking te herroepen indien (i) de beschikking tot stand&#13;
is gekomen door bedrog van de wederpartij, (ii) de beschikking&#13;
berust op stukken, waarvan de valsheid na de beschikking&#13;
is komen vast te staan of (iii) wanneer één van partijen&#13;
na de beschikking beslissende stukken in handen heeft gekregen&#13;
die door toedoen van de wederpartij waren achtergehouden.&#13;
De Centrale Grondkamer heeft verzoeker in zijn verzoek&#13;
niet-ontvankelijk verklaard. Daarbij is overwogen dat&#13;
het beginsel van rechtszekerheid zich ertegen verzet dat&#13;
een rechterlijke beslissing die tussen partijen rechtskracht&#13;
heeft verkregen, deze kracht naderhand zou verliezen zonder&#13;
dat daarvoor een wettelijke grondslag valt aan te wijzen.&#13;
Naast het feit dat de Uitvoeringswet grondkamers de figuur&#13;
van herroeping niet kent, kunnen ook het Wetboek van Burgerlijke Rechtsvordering en de Algemene wet bestuursrecht&#13;
(Awb) in dit geval een dergelijke grondslag niet bieden.&#13;
In art. 46 van de Uitvoeringswet is namelijk de Awb&#13;
expliciet buiten toepassing verklaard en art. 390 Rv maakt&#13;
deel uit van boek I van het Wetboek van Burgerlijke Rechtsvordering&#13;
dat blijkens het opschrift enkel ziet op de wijze&#13;
van procederen bij rechtbanken, gerechtshoven en de Hoge&#13;
Raad. Nu de Centrale Grondkamer niet tot deze colleges kan&#13;
worden gerekend, is ook art. 390 Rv niet van toepassing.&#13;
Met betrekking tot de status van de Centrale Grondkamer is&#13;
nog van belang dat de Afdeling bestuursrechtspraak van de&#13;
Raad van State reeds in 1988 heeft geoordeeld dat zij moet&#13;
worden aangemerkt als een college, geheel of ten dele met&#13;
rechtspraak belast en te dien aanzien van het openbaar bestuur&#13;
onafhankelijk is als bedoeld in art. 1 lid 1 onder e Wet&#13;
AROB (ABRvS 16 september 1988, Agr.r. 1989/4219).&#13;
Hoewel ook de grondkamers geheel onafhankelijk zijn van&#13;
de regering, hun positie in vele opzichten in overeenstemming&#13;
is met die van een rechter en de procedure voor partijen&#13;
eveneens op veel punten dezelfde waarborgen biedt als&#13;
een procedure bij de ‘gewone’ rechter, behoren de grondkamers&#13;
niet tot de rechterlijke macht en oefenen zij dus formeel&#13;
gezien ook geen eigenlijke rechtspraak uit (Pachtwet,&#13;
Houwing/Heisterkamp, hoofdstuk IV, nr. 609).&#13;
K. Dankers</content><legacyfootnotes/><footnotes><footnote/></footnotes><auteurs>mrs. W.L. Valk, Th.C.M. Willemse en F.P.J. Lock en&#13;
de deskundige leden mr. ing. J.A. Jansens van&#13;
Gellicum en ir. H.B.M. Duenk)</auteurs><published>2014-01-01 00:00:00</published><modified>2014-01-01 00:00:00</modified><editiondate>2014-01-01</editiondate><htmlpath>https://denhollander.info/artikel/10942</htmlpath></article>
</articles></edition>