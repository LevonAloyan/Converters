<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2020</searchword><id>16380</id><udhid>UDH:TvAR/16380</udhid><titel>De fiscale liquidatie van de agrarische onderneming</titel><searchwords><searchword>TvAR 10/2020</searchword><searchword>UDH:TvAR/16380</searchword></searchwords><attachments><attachment><name>21309.pdf</name><extention>pdf</extention><url>https://denhollander.info/download/21309/ci</url></attachment></attachments><inleiding/><content>&lt;h3&gt;1. Actualiteit en afbakening&lt;/h3&gt;&lt;p&gt;De schaalvergroting in de land- en tuinbouw is feitelijk al vele jaren gaande.[1] Inherent daaraan neemt het aantal agrarische ondernemingen al jaren af. Toch is beëindiging van het agrarisch bedrijf weer een bijzonder actueel thema. De recente ontwikkelingen rondom fosfaat- en stikstofreductie zijn daar voor een belangrijk deel debet aan. Zo worden het meest recent varkenshouders aangemoedigd gebruik te maken van de Saneringsregeling varkenshouderij. De melkveehouders lijken te gaan volgen.&lt;/p&gt;&lt;p&gt;Politiek en maatschappelijk ligt in het verlengde daarvan de discussie over de bestemming en het lot van vrijkomende agrarische gebouwen en gronden.[2]&lt;/p&gt;&lt;p&gt;Ook vanuit de fiscaliteit is de agrarische bedrijfsbeëindiging een bijzonder onderwerp. Niet alleen wordt er in de sector veel ‘gestaakt’ ten opzichte van andere sectoren, maar ook zijn de fiscale belangen die met bedrijfsbeëindiging zijn gemoeid, vanwege het kapitaalsintensieve karakter van veel bedrijven (gebouwen, gronden, productierechten e.d.) vaak substantieel. Daar vloeit weer uit voort dat bij staking van de agrarische onderneming relatief vaak zaken niet verkocht worden, maar aan het ondernemingsvermogen worden &lt;span class="italic"&gt;onttrokken&lt;/span&gt;, waarbij fiscaal toch afgerekend moet worden.&lt;/p&gt;&lt;p&gt;De genoemde recente ontwikkelingen hebben ertoe geleid dat ook de belastingdienst weer bijzondere aandacht heeft voor mogelijke ‘stakers’.&lt;/p&gt;&lt;p&gt;Recent heeft de ‘VLB’, het platform van een aantal middelgrote accountants- en advieskantoren in de agrarische sector, het onderwerp besproken met de belastingdienst. Ook die uitwisseling is aanleiding voor deze bijdrage.&lt;/p&gt;&lt;p&gt;Ik beperk mij in dit artikel tot het belichten van de belangrijkste aspecten van die vormen van staking van de agrarische onderneming waarbij niet de bestaande onderneming ‘going concern’ wordt voortgezet -binnen de familie of door een derde- maar waarbij de betreffende ondernemer of ondernemers de onderneming &lt;span class="italic"&gt;liquideren&lt;/span&gt;. Die liquidatie kan een heel bewuste actie zijn -denk aan de deelnemers aan de Saneringsregeling varkenshouderij-, maar kan ook het uiteindelijke sluitstuk zijn van het ‘uitzitten van de rit’ door een agrariër die zelf geen bedrijfsopvolger heeft, zijn bedrijf ook niet aan een derde overdraagt, maar de activiteiten op een steeds lager pitje voortzet naarmate de leeftijd vordert.&lt;/p&gt;&lt;p&gt;Een andere afbakening betreft de beperking tot het behandelen van alleen de gevolgen voor de &lt;span class="italic"&gt;winstbelastingen&lt;/span&gt;. Doorgaans betreft dit de &lt;span class="italic"&gt;inkomstenbelasting&lt;/span&gt;, omdat in veruit de meeste gevallen nog sprake is van een eenmanszaak, maatschap of vennootschap onder firma, en het daaraan inherente persoonlijke ondernemerschap. Dat brengt mij direct tot de opmerking dat ook de gevolgen van liquidatie van de onderneming voor met name de &lt;span class="italic"&gt;omzetbelasting&lt;/span&gt; niet uit het oog mogen worden verloren.&lt;/p&gt;&lt;p&gt;Vooraf kan ook direct worden opgemerkt dat het over het algemeen fiscaal opportuun is om de staking van de onderneming zo lang mogelijk uit te stellen. Reden daarvoor is niet alleen dat bij staking wellicht fiscaal afgerekend moet worden over bezittingen die niet door verkoop te gelde worden gemaakt. Ook het feit dat na de staking zaken tot het privévermogen gaan behoren en veelal in aanmerking worden genomen in ‘box 3‘ verklaart veel ‘uitstelgedrag’. In box 3 wordt immers belasting geheven over een forfaitair rendement dat niet zelden sterk afwijkt van het werkelijk rendement. Met name landbouwgrond ‘in privé’ is fiscaal in het algemeen een dure fiscale aangelegenheid, omdat het forfaitaire rendement bij de ‘box 3’-heffing vaak hoger uit komt dan het werkelijk behaalde rendement. Zolang de zaken echter behoren tot het ondernemingsvermogen wordt het vermogen als zodanig niet belast, maar alleen het werkelijke rendement op dat vermogen (lees: veelal de relatief lage winst uit de onderneming).&lt;/p&gt;&lt;p&gt;Achtereenvolgens zal hierna worden ingegaan op:&lt;/p&gt;&lt;ul&gt;&lt;li class="streepjes"&gt;De bronvraag&lt;/li&gt;&lt;li class="streepjes"&gt;Vermogensetikettering en tijdstip van winstneming&lt;/li&gt;&lt;li class="streepjes"&gt;Stakingswinst&lt;/li&gt;&lt;li class="streepjes"&gt;Doorschuifregelingen&lt;/li&gt;&lt;/ul&gt;&lt;h3&gt;2. De b﻿ronvraag&lt;/h3&gt;&lt;p&gt;Zoals al in de inleiding aangegeven, aan fiscale beëindiging van de onderneming kan een besluit daartoe ten grondslag liggen op basis waarvan de activiteiten worden beëindigd en het ondernemingsvermogen wordt afgewikkeld. Vaak is echter sprake van een geleidelijke afbouw van de activiteiten. Deze beperken zich op enig moment tot het houden van alleen jongvee en het telen van gras of andere voedergewassen, voor zover dat allemaal voor de betrokkene nog ‘te behappen’ is.&lt;/p&gt;&lt;p&gt;In die situaties kan de vraag opkomen of feitelijk nog steeds sprake is van een onderneming in fiscale zin, een organisatie van kapitaal en arbeid die deelneemt aan het economisch verkeer en waarbij sprake is van zowel het subjectieve oogmerk om voordeel te behalen als de objectieve verwachting dat dat voordeel ook redelijkerwijs te verwachten is.[3]&lt;/p&gt;&lt;p&gt;De kern ligt in dit laatste punt: is redelijkerwijs te verwachten dat de opbrengsten de kosten zullen overtreffen of is sprake van voorzienbare verliesgevendheid. Men kan het ook zo zeggen: zijn de te maken kosten &lt;span class="italic"&gt;besteding&lt;/span&gt; van inkomen of worden zij gemaakt ten behoeve van het genereren van inkomen?&lt;/p&gt;&lt;p&gt;Het betreft hier een objectieve toets: kan naar objectieve maatstaven met de betreffende activiteiten winst worden behaald? Deze objectivering kan ook positief uitpakken voor de persoon in kwestie, namelijk als objectief bezien met de wijze waarop de bedrijvigheid is ingericht winst moet kunnen worden gemaakt, ondanks dat betrokkene daar feitelijk niet in slaagt.[4] &lt;/p&gt;&lt;p&gt;&lt;span class="italic"&gt;Stevens&lt;/span&gt; is van mening dat indien in het verleden zonder meer sprake was van een onderneming en de ondernemer van geen ophouden weet, de belastingdienst uiterst terughoudend zou moeten zijn om bij het ontstaan van een verliessituatie te stellen dat niet langer sprake meer is van een onderneming.[5]&lt;/p&gt;&lt;p&gt;Kasstroom, afschrijving&lt;/p&gt;&lt;p&gt;De ondernemer die aldus in de gevarenzone komt, zou nog eens goed zijn verlies- en winstrekening moeten analyseren. Indien zijn jaarlijkse kasstroom structureel negatief wordt, zal over het algemeen moeilijk vol te houden zijn dat nog steeds sprake is van een onderneming.&lt;/p&gt;&lt;p&gt;Is de kasstroom echter positief, maar wordt het verlies veroorzaakt door bijvoorbeeld afschrijving op gebouwen of kosten en lasten die enkel samenhangen met de eigendom van gebouwen en gronden, dan kan er reden zijn om wat anders tegen de zaak aan te kijken. Mogelijk leveren de netto-opbrengsten uit de activiteiten nog steeds een bijdrage aan het goed maken van kosten of lasten die ook zonder die activiteiten doorlopen. Ook kan beoordeeld worden of het feitelijk nog wel juist is dat er wordt afgeschreven.&lt;/p&gt;&lt;p&gt;Mogelijk kan binnen de grenzen van een juiste fiscale winstbepaling het resultaat nog enigszins positief beïnvloed worden.&lt;/p&gt;&lt;p&gt;Winstbegrip; stille reserves&lt;/p&gt;&lt;p&gt;Een belangrijk discussiepunt betreft ook de vraag op welke winst de winstverwachting ziet. Tot de fiscale &lt;span class="italic"&gt;totaalwinst&lt;/span&gt; behoren niet alleen de jaarlijkse reguliere netto-opbrengsten van de onderneming, maar ook &lt;span class="italic"&gt;vermogenswinsten&lt;/span&gt; in de vorm van &lt;span class="italic"&gt;stille reserves&lt;/span&gt; in bedrijfsactiva: het verschil tussen de werkelijke waarde en de fiscale boekwaarde. Veel van die stille reserves worden nu juist pas gerealiseerd bij staking van de onderneming en vormen alsdan &lt;span class="italic"&gt;stakingswinst&lt;/span&gt;. Realisatie vindt dan plaats doordat de betreffende activa verkocht worden of worden onttrokken aan het ondernemingsvermogen.&lt;/p&gt;&lt;p&gt;Als de winstverwachting mede zou zien op dergelijke, nog te realiseren vermogenswinsten, zou feitelijk in veel gevallen per definitie nog sprake zijn van winstverwachting, waardoor navenant nog lange tijd sprake blijft van een onderneming.&lt;/p&gt;&lt;p&gt;Rechtbank Den Haag besliste in 2006 dat dit inderdaad het geval is.[6]&lt;/p&gt;&lt;p&gt;De belastingdienst is echter een andere mening toegedaan en stelt dat voor wat betreft de winstverwachting in het kader van de bronvraag leidend is de reguliere &lt;span class="italic"&gt;bedrijfseconomische&lt;/span&gt; winst die de ondernemer nastreeft.[7] Pas als dan sprake is van een winstverwachting komen daar de fiscale toevoegingen aan en inbreuken op het winstbegrip overheen, waaronder de toevoeging van de bedoelde vermogenswinsten en de &lt;span class="italic"&gt;ondernemersaftrek&lt;/span&gt;.[8]&lt;/p&gt;&lt;p&gt;Ik meen dat er rekening mee moet worden gehouden dat de belastingdienst het hier bij het rechte eind heeft.&lt;/p&gt;&lt;p&gt;Nevenactiviteiten&lt;/p&gt;&lt;p&gt;Bij de bronvraag kan ook het onderscheid tussen hoofdactiviteiten en nevenactiviteiten aan de orde komen. Nevenactiviteiten kunnen onderdeel zijn van dezelfde fiscale onderneming, afhankelijk van de aard, de wijze van organisatie en de relatieve omvang van de activiteiten, bezien in hun onderlinge verhouding, waarvan mede kan blijken uit de opzet van de administratie en uit de jaarrekening.[9] Om te kunnen spreken van nevenactiviteiten dienen deze in het verlengde te liggen van de hoofdactiviteit.[10]&lt;/p&gt;&lt;p&gt;De belastingdienst neemt het standpunt in dat als de hoofdactiviteit structureel verliesgevend is geworden, dat niet kan worden gecompenseerd door winst uit nevenactiviteiten. Ter zake van de hoofdactiviteit is dan sprake van staking, waarbij ter zake van de nevenactiviteit beoordeeld moet worden of deze op zichzelf als een onderneming is aan te merken.&lt;/p&gt;&lt;p&gt;Het mag duidelijk zijn dat de specifieke feiten en omstandigheden van het geval hier bepalend zijn.&lt;/p&gt;&lt;p&gt;Rentelasten&lt;/p&gt;&lt;p&gt;Lange tijd speelde ook de vraag of bij de beoordeling van de winstverwachting rente op vreemd vermogen waarmee de onderneming is gefinancierd, mede in aanmerking moet worden genomen. Feitelijk was hier de stelling: ter zake van de activiteit dient intrinsiek sprake te zijn van voordeelsverwachting, waarna het vervolgens niet uit zou mogen maken hoe de activiteit (de onderneming) is gefinancierd (met eigen vermogen of met vreemd vermogen).&lt;/p&gt;&lt;p&gt;In 2014 hakte de Hoge Raad de knoop op dit punt door met het oordeel dat bij de beoordeling van de winstverwachting verschuldigde rente op vreemd vermogen wél in aanmerking moet worden genomen.[11] Aflossing van zakelijke geldleningen met in de onderneming gestort spaargeld kan dus invloed hebben op de beoordeling van de voordeelsverwachting.&lt;/p&gt;&lt;p&gt;Niet uit het oog mag worden verloren dat behalve door het ontbreken van een winstverwachting ook een wijziging in de aard van de activiteiten kan leiden tot de conclusie dat niet langer sprake is van een onderneming in fiscale zin. Te denken valt bijvoorbeeld aan het voortaan verhuren van bedrijfsmiddelen in plaats van deze zelf te exploiteren.[12]&lt;/p&gt;&lt;h3&gt;3. Vermogensetikettering en tijdstip van winstneming&lt;/h3&gt;&lt;p&gt;Goederen en schulden kunnen fiscaal behoren tot het &lt;span class="italic"&gt;verplichte ondernemingsvermogen&lt;/span&gt;, tot het &lt;span class="italic"&gt;verplichte privévermogen&lt;/span&gt; of tot het &lt;span class="italic"&gt;keuzevermogen&lt;/span&gt;. In beginsel is de &lt;span class="italic"&gt;wil&lt;/span&gt; van de ondernemer hierbij bepalend, maar in de jurisprudentie zijn de grenzen van die wil verregaand afgebakend. In het algemeen geldt dat goederen die geheel of nagenoeg geheel (is: voor 90% of meer) voor ondernemingsdoeleinden worden aangewend, behoren tot het verplichte ondernemingsvermogen. Worden goederen geheel of nagenoeg geheel voor privédoeleinden aangewend, dan vormen zij verplicht privévermogen. Goederen die gemengd gebruikt worden (dat wil zeggen: voor meer dan 10% voor zakelijke én privédoeleinden) behoren tot het keuzevermogen. De bekendste voorbeelden van (meestal) keuzevermogen zijn de auto en de bedrijfswoning.&lt;/p&gt;&lt;p&gt;Indien op enig moment de ondernemingsactiviteiten worden beëindigd of vast komt te staan dat ter zake van de activiteiten niet langer sprake is van winstverwachting, treedt de fiscale &lt;span class="italic"&gt;liquidatiefase&lt;/span&gt; van de onderneming in. Ter zake van de vermogensetikettering is ook dan in beginsel de wil van de stakende ondernemer bepalend. Deze wil is in de loop van vele jaren in de rechtspraak een belangrijkere rol gaan spelen.&lt;/p&gt;&lt;p&gt;In het verleden leidde het niet langer sprake zijn van ondernemingsactiviteiten tot vrijwel onmiddellijke fiscale afrekening over de stakingswinst: zaken die niet direct werden verkocht, werden geacht over te gaan naar het privévermogen.&lt;/p&gt;&lt;p&gt;Inmiddels echter ligt dit in de huidige stand van de rechtspraak aanmerkelijk genuanceerder en verfijnder. &lt;/p&gt;&lt;p&gt;Sporen van zowel verleden als heden zijn terug te vinden in deze overwegingen van de Hoge Raad uit 2003:&lt;/p&gt;&lt;blockquote&gt;‘Bij de staking van een onderneming heeft immers in het algemeen te gelden dat een tot het ondernemingsvermogen behorend activum naar het privévermogen wordt overgebracht. Deze regel lijdt uitzondering indien sprake is van uit de ondernemingssfeer stammende onzekerheden omtrent de afwikkeling van dat activum. In dat geval blijft het behoren tot het verplichte ondernemingsvermogen.’[13]&lt;/blockquote&gt;&lt;p&gt;Op grond van deze overwegingen moest in de betreffende zaak een koopoptie op een pand toch verplicht over naar het privévermogen, daar de onzekerheid ter zake van de afloop van de optie niet uit de ondernemingssfeer stamde.&lt;/p&gt;&lt;p&gt;Onzekerheden&lt;/p&gt;&lt;p&gt;Vertrekpunt is de wil van de ondernemer: wat is hij van plan met de bedrijfsactiva?&lt;/p&gt;&lt;p&gt;Uit de ondernemingssfeer stammende onzekerheden begrenzen die wil ter zake van de etikettering van vermogensbestanddelen van de onderneming. Het moet dan wel gaan om onzekerheden die samenhangen met de uitoefening van de onderneming, die daaraan inherent zijn.&lt;/p&gt;&lt;p&gt;Een belangrijke piketpaal is door de Hoge Raad geslagen in 1968:&lt;/p&gt;&lt;blockquote&gt;‘dat belanghebbende na de staking van de bedrijfsuitoefening het onderwerpelijke perceel niet als belegging doch in afwachting van een geschikte gelegenheid tot verkoop heeft aangehouden; dat (..) het belanghebbende redelijkerwijze niet vrijstond dit perceel bij het staken van de bedrijfsuitoefening van het bedrijfsvermogen naar het privévermogen over te brengen.’[14]&lt;/blockquote&gt;&lt;p&gt;Kortom: bestaat op het tijdstip dat niet langer sprake is van het drijven van een onderneming het (subjectieve) voornemen om het activum nog enige tijd aan te houden in afwachting van een geschikte gelegenheid tot verkoop, dan blijft het activum ondernemingsvermogen en wordt pas bij de verkoop fiscaal afgewikkeld. Men kan het ook omdraaien: als niet het voornemen bestaat om het activum duurzaam voor privédoeleinden aan te wenden, mag in zijn algemeenheid worden aangenomen dat het op een geschikt moment zal worden verkocht, en dan wordt de fiscale afrekening tot dat tijdstip uitgesteld. Het activum blijft dan zolang ondernemingsvermogen en gaat derhalve niet behoren tot het box 3-vermogen.&lt;/p&gt;&lt;p&gt;Dat het hier nauw kan luisteren blijkt bijvoorbeeld uit een arrest uit 1997. In die zaak had een varkenshouder in 1988 zijn onderneming gestaakt en begon hij medio 1989 onderhandelingen met de gemeente over verkoop van landbouwgrond. De inspecteur kreeg uiteindelijk niet bewezen dat de ex-varkenshouder al in 1988 de grond nog slechts aanhield in afwachting van een geschikte gelegenheid tot verkoop.[15] Dit is een voorbeeld van landbouwgrond die ten tijde van de staking van de activiteiten ‘warm ligt’. Temeer daar de meerwaarde van landbouwgrond boven de waarde bij agrarische bestemming niet onder de &lt;span class="italic"&gt;landbouwvrijstelling&lt;/span&gt; valt, zal de belastingdienst hier in het algemeen alert zijn. In het algemeen kan men zeggen dat enkel de warme ligging onvoldoende zal zijn om de grond nog als ondernemingsvermogen te moeten aanhouden. Er zullen bijkomende omstandigheden moeten zijn die daar wel toe dwingen. De specifieke feiten en omstandigheden van het geval zijn hierbij leidend.&lt;/p&gt;&lt;p&gt;Ten aanzien van onzekerheden die met zich mee kunnen brengen dat activa voorlopig tot het ondernemingsvermogen blijven behoren, wordt veel aangehaald de analyse van Advocaat-Generaal Verburg in zijn conclusie in de zaak &lt;span class="italic"&gt;BNB &lt;/span&gt;1979/56.[16] Uit de tot dan toe gewezen rechtspraak leidt hij af dat de volgende factoren een activum tot het verplichte ondernemingsvermogen blijven bestempelen gedurende de liquidatiefase van de onderneming:&lt;/p&gt;&lt;ol&gt;&lt;li class="kleine letters"&gt;dat het uit zijn &lt;span class="italic"&gt;aard&lt;/span&gt; tot de onderneming behoort;&lt;/li&gt;&lt;li class="kleine letters"&gt;dat het bestaan en/of het beloop ervan geheel onzeker is;&lt;/li&gt;&lt;li class="kleine letters"&gt;dat het slechts wordt aangehouden in afwachting van een geschikte gelegenheid tot vervreemding;&lt;/li&gt;&lt;li class="kleine letters"&gt;dat bij overbrenging naar het privévermogen de kwade kansen ten laste van de winst uit onderneming zouden komen en de goede kansen niet ten bate van het belastbare inkomen.&lt;/li&gt;&lt;/ol&gt;&lt;p&gt;De bron van categorie c. is terug te vinden in het al genoemde arrest uit 1968.&lt;/p&gt;&lt;p&gt;Voornemen tot sloop&lt;/p&gt;&lt;p&gt;Wellicht geïnspireerd door die rechtspraak stelt de staatssecretaris van Financiën in het besluit landbouwproblematiek uit 2004 het volgende:[17]&lt;/p&gt;&lt;p class="inspringen"&gt;&lt;span class="italic"&gt;‘Vraag C1, fiscale behandeling sloopkosten&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Een ondernemer exploiteert een landbouwbedrijf. Per 31 januari 2001 wordt de onderneming gestaakt. Ter bepaling van de waarden vindt er een gezamenlijke taxatie plaats. Deze taxatie vindt plaats naar de situatie zoals deze op het moment is, d.w.z. in casu met de nog aanwezige opstallen. Belanghebbende heeft het voornemen de opstallen te slopen en beoogt daarmee de grond vrij te maken. Pas in februari 2003 worden de opstallen daadwerkelijk gesloopt.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Hoe dient te worden omgegaan met de sloopkosten?&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Antwoord&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Indien belanghebbende het voornemen heeft de opstallen te gaan slopen en hiermee beoogt de ondergrond vrij te maken, blijft de ondergrond met opstallen (één bedrijfsmiddel) tot het ondernemingsvermogen behoren zolang de sloop niet heeft plaatsgevonden. De opstal wordt aangehouden in afwachting van sloop. (..).&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Het aanhouden in afwachting van sloop is vergelijkbaar met het aanhouden in afwachting van een geschikt moment van verkoop; hierbij speelt een rol dat de waarde van de grond afhankelijk kan zijn/is van het feit of ze al dan niet is bebouwd, zodat de sloop van invloed kan zijn op de boekwinst die op de grond wordt behaald en daaruit voortvloeiend op de landbouwvrijstelling.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Ook de omvang van de te maken sloopkosten is nog niet bekend. Zodra de opstallen zijn gesloopt moet de grond worden overgebracht naar het privévermogen. De grond gaat voor de waarde in vrije staat over naar het privévermoge&lt;/span&gt;n.’&lt;/p&gt;&lt;p&gt;Kortom, ook als de stakende ondernemer de wil heeft om de bedrijfsopstallen te slopen, dient hij deze tot die tijd als ondernemingsvermogen aan te houden. Hoewel de bevestiging van de juistheid van dit standpunt niet direct in de rechtspraak is terug te vinden, is het zeer plausibel.[18] Sloop van bedrijfsopstallen die hun functie hebben verloren, is bij uitstek een liquidatiehandeling die nog in de ondernemingssfeer hoort plaats te vinden. Het betekent concreet dat als een stakende agrarisch ondernemer de intentie heeft om bedrijfsopstallen niet duurzaam in privé aan te wenden, maar te gaan slopen, deze zolang tot het ondernemingsvermogen blijven behoren. Pas na de sloop gaat de grond over naar het privévermogen.&lt;/p&gt;&lt;p&gt;Omgekeerd: gebouwen die niet gesloopt gaan worden, maar duurzaam voor privédoeleinden zullen worden aangewend, dienen wel te worden overgebracht naar het privévermogen.&lt;/p&gt;&lt;p&gt;Deze etiketteringsregels zijn in het bijzonder van belang voor het antwoord op de vraag of een sanering van bedrijfsopstallen met gebruikmaking van een ‘Rood voor rood’-regeling nog in de ondernemingssfeer plaatsvindt of niet. Ook dan is de intentie van de ondernemer ten tijde van de staking doorslaggevend. En ook hier zal de belastingdienst over het algemeen alert zijn.&lt;/p&gt;&lt;p&gt;Het betreffende besluit is naderhand weliswaar ingetrokken en niet herhaald in volgende besluiten, maar omdat het hier om standpuntbepaling gaat, geldt de betreffende passage nog onverminderd.[19]&lt;/p&gt;&lt;p&gt;Dat geldt ook voor de uiteenzetting in het besluit over hoe bij sloop voor de fiscale winstbepaling om te gaan met de boekwaarde van de te slopen opstal en met sloopkosten, mede in relatie tot de toepassing van de landbouwvrijstelling op de ondergrond van de opstallen. Ik volsta op dit punt met een verwijzing naar het besluit en naar literatuur hierover, mede naar aanleiding van latere rechtspraak.[20]&lt;/p&gt;&lt;p&gt;Quota e.d.&lt;/p&gt;&lt;p&gt;Een vermaard agrarisch voorbeeld van de hiervoor vermelde a-categorie ligt besloten in de overwegingen van de Hoge Raad uit 1997:&lt;/p&gt;&lt;blockquote&gt;‘Gelet op de voor 1992 e.v. jaren geldende communautaire en Nederlandse voorschriften met betrekking tot de melkquotering, is, in een geval als in casu, waarin een melkveehouder zijn melkproductie heeft gestaakt, de aanspraak van die melkveehouder op het eerder door hem geëxploiteerde melkquotum dermate onzeker dat de redelijkheid zich ertegen verzet dat het melkquotum ter gelegenheid van die staking naar het privévermogen van de melkveehouder overgaat.’&lt;/blockquote&gt;&lt;p&gt;In het algemeen wordt aangenomen dat uit dit arrest volgt dat productierechten en vergelijkbare rechten naar hun aard eigenlijk niet duurzaam in privé kunnen worden aangewend en derhalve tot het ondernemingsvermogen blijven behoren.&lt;/p&gt;&lt;p&gt;Nagekomen bedrijfsbaten&lt;/p&gt;&lt;p&gt;Nauw verbonden aan dit alles is het fenomeen van de nagekomen bedrijfsbaten.&lt;/p&gt;&lt;p&gt;De Hoge Raad overwoog in 1956:&lt;/p&gt;&lt;blockquote&gt;‘indien en voorzover na de staking van een bedrijf uit de bedrijfsuitoefening nog baten kunnen worden gerealiseerd, de afwikkeling van dat bedrijf niet voltooid is, terwijl onverschillig is, of zodanige later gerealiseerde baten voortvloeien uit aanspraken, welke ten tijde van de staking van het bedrijf en de daarop gevolgde afwikkelingshandelingen reeds bestonden en bekend waren.’[21]&lt;/blockquote&gt;&lt;p&gt;In de eerste plaats valt hier te denken aan vorderingen die zijn opgekomen uit de reguliere bedrijfsvoering. Ingevolge de hierboven beschreven criteria blijven dergelijke vorderingen meestal ondernemingsvermogen totdat zij afgewikkeld (lees: betaald of afgelost) zijn.&lt;/p&gt;&lt;p&gt;Maar ook als het bestaan van de vordering of aanspraak ten tijde van de staking niet bekend was, vormt de latere betaling een nagekomen ondernemingsbate als het verband met de gestaakte ondernemingsuitoefening duidelijk is.&lt;/p&gt;&lt;p&gt;Interessanter is de vraag in hoeverre zich ook nagekomen bedrijfsbaten kunnen voordoen ten aanzien van bedrijfsmiddelen die in het kader van de liquidatie overgaan naar het privévermogen. Deze vraag gaat in principe op in de vermogensetikettering: zijn er omstandigheden die er naar redelijkheid aan in de weg staan dat het bestanddeel over gaat naar het privévermogen? Als die omstandigheden er niet zijn en er wordt onttrokken aan het ondernemingsvermogen, is het in principe niet meer denkbaar dat later ter zake van die vermogensbestanddelen nog nagekomen baten kunnen opkomen. Alles ligt immers besloten in de waardering van het vermogensbestanddeel.&lt;/p&gt;&lt;p&gt;Toch laat de lagere rechtspraak hier de nodige nuances zien.&lt;/p&gt;&lt;p&gt;Zo trok Hof ’s-Hertogenbosch in een uitspraak uit 2007 de baten uit de Regeling Beëindiging Veehouderij 1e tranche, welke regeling pas opkwam nadat de varkenshouderij was gestaakt én de betreffende gebouwen waren overgebracht naar het privévermogen, toch nog in de ondernemingssfeer vanwege de ‘nauwe band’ met de eerder gestaakte onderneming.[22]&lt;/p&gt;&lt;p&gt;In de uitspraak van 4 augustus 2008 kon Hof Arnhem de belastbaarheid van de baten uit een functiewisselingsregeling (‘Rood voor Rood’) ophangen aan het haakje van de hinderwetvergunning, die bij de eerdere staking naar zijn aard tot het ondernemingsvermogen was blijven behoren en die werd ingetrokken in het kader van de betreffende regeling.[23]&lt;/p&gt;&lt;p&gt;&lt;/p&gt;&lt;h3&gt;Stakingswinst&lt;/h3&gt;&lt;p&gt;Afsluiting van de totaalwinst&lt;/p&gt;&lt;p&gt;De liquidatie van de onderneming brengt feitelijk fiscaal een afronding van de heffing over de &lt;span class="italic"&gt;totaalwinst&lt;/span&gt; met zich mee. Tot die totaalwinst behoren niet alleen de reguliere jaarlijkse winsten die de ondernemer nastreeft, maar ook de vermogenswinsten die eventueel besloten liggen in de vermogensbestanddelen die behoren tot het ondernemingsvermogen. Dit betreft de stille reserves die in de loop der tijd zijn ontstaan, het verschil tussen de actuele waarde in het economisch verkeer en de fiscale boekwaarde. Bij bedrijfsmiddelen is de boekwaarde -behalve ten aanzien van landbouwgrond- doorgaans verminderd door &lt;span class="italic"&gt;afschrijving&lt;/span&gt;.&lt;/p&gt;&lt;p&gt;&lt;span class="italic"&gt;Goed koopmansgebruik&lt;/span&gt; staat over het algemeen toe dat deze stille reserves pas bij ervan realisatie worden belast. Als deze realisatie tot de staking van de onderneming nog niet heeft plaatsgevonden, zal dit in de liquidatiefase van de onderneming alsnog gebeuren, hetzij door vervreemding van het vermogensbestanddeel hetzij doordat het vermogensbestanddeel over gaat naar het privévermogen en aan het ondernemingsvermogen wordt &lt;span class="italic"&gt;onttrokken&lt;/span&gt;.&lt;/p&gt;&lt;p&gt;Landbouwvrijstelling&lt;/p&gt;&lt;p&gt;‘&lt;span class="italic"&gt;Tot de winst behoren niet voordelen uit landbouwbedrijf ter zake van waardeveranderingen van gronden – daaronder begrepen de ondergrond van gebouwen – voorzover de waardeverandering van de grond is toe te rekenen aan de ontwikkeling van de waarde in het economische verkeer bij voortzetting van de aanwending van de grond in het kader van een landbouwbedrijf, en niet is ontstaan in de uitoefening van het bedrijf&lt;/span&gt;’, aldus art. 3.12 van de Wet inkomstenbelasting 2001: de &lt;span class="italic"&gt;landbouwvrijstelling&lt;/span&gt;.&lt;/p&gt;&lt;p&gt;Zeker in de extensieve landbouw zullen de stille reserves vaak voor een groot deel zitten in de landbouwgrond. Dit betreft zowel de cultuurgrond als de ondergrond van de gebouwen. De landbouwvrijstelling heeft dan grote invloed op de omvang van de stakingswinst. Tot de waarde in het economisch verkeer bij agrarische bestemming (‘WEVAB’) is de stille reserve meestal vrijgesteld. Dit kan met name anders zijn als landbouwcultuurgrond warm ligt en daardoor een hogere verwachtingswaarde heeft, boven de WEVAB. Die meerwaarde is niet vrijgesteld. Ook ten aanzien van het bedrijfserf dat de agrarische bedrijfsfunctie meestal verliest en feitelijk erf bij een woonboerderij wordt, wordt nogal eens een meerwaarde boven de WEVAB vastgesteld vanwege deze feitelijke bestemmingswijziging.&lt;/p&gt;&lt;p&gt;Eerder wees ik al op de complicaties bij de toepassing van de landbouwvrijstellig in geval van sloop van oude bedrijfsopstallen.&lt;/p&gt;&lt;p&gt;Van belang in dit verband is ook dat de landbouwvrijstelling alleen van toepassing is in de periode dat de grond feitelijk wordt aangewend binnen de eigen onderneming. Wordt de grond in plaats daarvan feitelijk in gebruik gegeven aan een derde, dan vallen de waardeveranderingen in die periode bij latere realisatie daarvan niet onder de landbouwvrijstelling. Juist in een periode van geleidelijke afbouw van de ondernemingsactiviteiten is dat een potentiële valkuil.&lt;/p&gt;&lt;p&gt;‘Stakingswinst’; stakingsfaciliteiten&lt;/p&gt;&lt;p&gt;Hoewel de neiging zal bestaan om de pas bij staking te realiseren totaalwinst als ‘stakingswinst’ te duiden, dient bedacht te worden dat dit begrip meer precies is gedefinieerd bij de wettelijke stakingsfaciliteiten.&lt;/p&gt;&lt;p&gt;Zo rept art. 3.79 van de Wet inkomstenbelasting 2001 voor wat betreft de stakingsaftrek van € 3.630 over de winst die de ondernemer behaalt ‘met of bij het staken van een of meer gehele ondernemingen’. In art. 3.129, waar het gaat om de aftrek van koopsommen voor een stakingslijfrente, wordt simpelweg gesproken van ‘stakingswinst’.&lt;/p&gt;&lt;p&gt;De winst ‘met of bij’ staking omvat niet alleen de winst die wordt gerealiseerd bij vervreemding van vermogensbestanddelen bij staking, maar ook winst die wordt gerealiseerd bij onttrekking van vermogensbestanddelen die over gaan naar het privévermogen, evenals de vrijval van fiscale reserves (zoals een &lt;span class="italic"&gt;egalisatiereserve&lt;/span&gt;, &lt;span class="italic"&gt;herinvesteringsreserve&lt;/span&gt;, &lt;span class="italic"&gt;oudedagsreserve&lt;/span&gt; of &lt;span class="italic"&gt;terugkeerreserve&lt;/span&gt;) en &lt;span class="italic"&gt;desinvesteringsbijtelling &lt;/span&gt;(bijtelling van eerdere genoten &lt;span class="italic"&gt;investeringsaftrek&lt;/span&gt;).&lt;/p&gt;&lt;p&gt;Onttrekkingswinst&lt;/p&gt;&lt;p&gt;Onttrekking van een vermogensbestanddeel aan het ondernemingsvermogen is een bijzondere vorm van winstrealisatie. Bij gebrek aan een tegenprestatie zal het vermogensbestanddeel gewaardeerd moeten worden.&lt;/p&gt;&lt;p&gt;Anders dan bij de vermogensetikettering speelt het subjectieve oordeel van de ondernemer hier geen enkele rol. Het gaat om de &lt;span class="italic"&gt;objectief&lt;/span&gt; bepaalde &lt;span class="italic"&gt;waarde in het economisch verkeer&lt;/span&gt;. In een arrest uit 1955 wordt hier aan toegevoegd: ‘&lt;span class="italic"&gt;beoordeeld niet alleen naar de op het desbetreffende tijdstip bekende omstandigheden, doch mede naar eerst later bekend geworden omstandigheden welke op de destijds bestaande toestand licht kunnen werpen&lt;/span&gt;.’.&lt;/p&gt;&lt;p&gt;Heeft de ondernemer het voornemen een pand na de staking te gaan verhuren of verpachten, dan zal dat voornemen over het algemeen niet de omvang van de onttrekkingswaarde beïnvloeden.[24]&lt;/p&gt;&lt;p&gt;Dat kan onder omstandigheden slechts anders zijn als de onderneming wordt voortgezet door een derde, een bedrijfsopvolger in familiekring of een eigen besloten vennootschap (bv). Door de samenhang met die voortzetting kunnen de redelijkheid en billijkheid de verhuur aan de voortzetter objectiveren, waardoor de waarde in verhuurde staat maatstaf kan zijn.[25]&lt;/p&gt;&lt;p&gt;Bewoonde staat&lt;/p&gt;&lt;p&gt;Een bijzondere en belangrijke waarderingsregel bij onttrekking komt voort uit de volgende overweging van de Hoge Raad uit 1959:&lt;/p&gt;&lt;blockquote&gt;‘dat, indien op het tijdstip, waarop een pand door de eigenaar uit zijn bedrijfsvermogen naar zijn privévermogen wordt overgebracht, de eigenaar dit pand zelf bewoont en niet voornemens is het eerlang te verlaten, zodat het pand voor min of meer duurzame zelfbewoning blijft bestemd, zulks een omstandigheid vormt, welke de geldswaarde van het pand op het voormelde tijdstip kan beïnvloeden en waarmede derhalve bij het bepalen van die waarde rekening dient te worden gehouden;’[26]&lt;/blockquote&gt;&lt;p&gt;Ter zake van de concrete bepaling van deze waarde in bewoonde staat in geval van min of meer duurzame zelfbewoning is met name van belang het arrest van 14 juni 2000. Daarin overweegt de Hoge Raad:&lt;/p&gt;&lt;blockquote&gt;‘Het Hof heeft zonder schending van enige rechtsregel de waarde in het economische verkeer van het woonhuis ten tijde van de overgang naar het privévermogen kunnen bepalen door uit te gaan van de verkoopwaarde in verhuurde staat, gecorrigeerd in verband met de omstandigheid dat de bewoner in het algemeen bereid zal zijn een hogere prijs te betalen dan de prijs die in verhuurde staat mag worden verwacht.’[27]&lt;/blockquote&gt;&lt;p&gt;Kort na de publicatie van dit arrest heeft de staatssecretaris beleid geformuleerd ter zake van de bepaling van de waarde in bewoonde staat. De laatste vastlegging daarvan betreft een besluit uit 2018.[28] Daarin wordt goedgekeurd dat de waarde in bewoonde staat wordt gesteld op 85% van de waarde in vrij opleverbare staat. Indien een belastingplichtige meent dat de waarde in bewoonde staat in zijn geval lager ligt, kan hij dit trachten te bewijzen met een concrete taxatie, zich beroepend op het arrest uit 2000.&lt;/p&gt;&lt;p&gt;In het beleidsbesluit uit 2018 wordt ook een en ander opgemerkt ten aanzien van de waardering van andere gebouwen dan de eigenlijke woning, behorend tot hetzelfde complex. In het geval van een agrarisch bedrijf kan men zich daar alles bij voorstellen: de gebouwen op hetzelfde bouwblok vormen doorgaans één geheel, een complex, met de woning.&lt;/p&gt;&lt;p&gt;De staatssecretaris refereert op dit punt aan een arrest van de Hoge Raad uit 2008 waarin deze opmerkt:&lt;/p&gt;&lt;blockquote&gt;‘Min of meer duurzame zelfbewoning wordt in dat geval in aanmerking genomen voor slechts die onroerende zaken die op het moment van staking van de onderneming min of meer duurzaam voor woondoeleinden werden gebruikt.’[29]&lt;/blockquote&gt;&lt;p&gt;De agrarisch ondernemer die in de nabije toekomst zijn onderneming gaat liquideren, doet er dus verstandig aan om eerder al zo veel mogelijk ruimten voor privédoeleinden in te richten.&lt;/p&gt;&lt;p&gt;Gestalde zelfstandigenaftrek&lt;/p&gt;&lt;p&gt;Voor wat betreft de bepaling en omvang van de stakingswinst wijs ik tenslotte op de stallingsregeling binnen de &lt;span class="italic"&gt;zelfstandigenaftrek&lt;/span&gt;.&lt;/p&gt;&lt;p&gt;Een ondernemer die voldoet aan het urencriterium (1.225 uur in het jaar werkzaam ten behoeve van de onderneming), komt in aanmerking voor de jaarlijkse zelfstandigenaftrek (tot voor kort: € 7.280, nu jaarlijks afnemend). Sinds 2010 wordt deze aftrek getemporiseerd indien de winst in een jaar lager is dan het bedrag van de zelfstandigenaftrek. Het verschil wordt dan gestald en kan in de volgende negen jaren verrekend worden voor zover er dan wél voldoende winst is.&lt;/p&gt;&lt;p&gt;Het is goed denkbaar dat een agrarisch ondernemer in de jaren voorafgaand aan de liquidatie van de onderneming niet genoeg winst meer maakte om de zelfstandigenaftrek direct te kunnen verrekenen. Het bedrag van de gestalde zelfstandigenaftrek kan dan oplopen.&lt;/p&gt;&lt;p&gt;In principe kan deze gestalde zelfstandigenaftrek alsnog verrekend worden met de bij liquidatie van de onderneming te realiseren stakingswinst. Voorwaarde is echter dan wel dat de ondernemer in het jaar dat hij die stakingswinst geniet (en zoals we hebben gezien, kunnen dat meerdere jaren betreffen) ook nog voldoet aan het urencriterium. Dit vergt een goede planning door de ondernemer en zijn adviseur: er moet voldoende (stakings)winst gerealiseerd worden in uiterlijk het laatste jaar dat de ondernemer aan het urencriterium voldoet.&lt;/p&gt;&lt;p&gt;Op dit punt is alleen een beleidsmatige versoepeling opgenomen voor als de onderneming eindigt door overlijden van de ondernemer.[30]&lt;/p&gt;&lt;h3&gt;5. Doorschuiving van stakingswinst&lt;/h3&gt;&lt;p&gt;In bepaalde situaties kunnen ook bij liquidatie van de onderneming de stille reserves worden &lt;span class="italic"&gt;doorgeschoven&lt;/span&gt;. Deze doorschuiving houdt in dat de belastingclaim op een stille reserve kan worden overgenomen door een overnemer van het betreffende bedrijfsmiddel of dat de gerealiseerde stille reserve kan worden gereserveerd en afgeboekt op de aanschaffings- of voortbrengingskosten van herinvesteringen.&lt;/p&gt;&lt;p&gt;Quota e.d.&lt;/p&gt;&lt;p&gt;Art. 3.63 van de Wet inkomstenbelasting 2001 biedt de mogelijkheid om stille reserves door te schuiven bij overdracht van een onderneming of een gedeelte van een onderneming. Belangrijkste voorwaarde daarbij is dat overdrager en overnemer in de voorafgaande 36 maanden de betreffende onderneming in een samenwerkingsverband exploiteerden of dat de overnemer werknemer was in de onderneming. De doorschuiving heeft tot gevolg dat de overdrager fiscaal niet hoeft af te rekenen over de betreffende stille reserve waar tegenover de overnemer fiscaal-boekhoudkundig met de lage boekwaarde van de overdrager verder moet (en daardoor in ieder geval afschrijving mist). Partijen verrekenen de overgenomen belastingclaim doorgaans door aftrek van een &lt;span class="italic"&gt;belastinglatentie&lt;/span&gt; op de koopsom.&lt;/p&gt;&lt;p&gt;In dit kader oordeelde de Hoge Raad in enkele arresten in 1997 en 1998 dat de overdracht van een geheel melkquotum is aan te merken als overdracht van een ‘zelfstandig onderdeel’ van de onderneming en daarmee als de overdacht van een gedeelte van de onderneming.[31]&lt;/p&gt;&lt;p&gt;In het besluit van 23 november 2018 geeft de staatssecretaris aan dat hij deze arresten &lt;span class="italic"&gt;niet&lt;/span&gt; aldus interpreteert dat overdracht van alle quota of productierechten zonder meer is aan te merken als overdracht van een gedeelte van een onderneming. ‘&lt;span class="italic"&gt;Steeds zal daarvoor het geheel van feiten en omstandigheden in beschouwing moeten worden genomen&lt;/span&gt;’, aldus de staatssecretaris. Concreet betekent dit anno 2020 bijvoorbeeld dat overdracht van alle fosfaatrechten én melkvee waarschijnlijk wel als overdracht van een gedeelte van de onderneming kan worden aangemerkt. &lt;/p&gt;&lt;p&gt;Dit biedt de praktijk de mogelijkheid om door het tijdig aangaan van een samenwerkingsverband met name de (vaak omvangrijke) stille reserves in fosfaatrechten uiteindelijk door te schuiven naar een overnemer van die rechten, en dat gebeurt veel.&lt;/p&gt;&lt;p&gt;In het verband van het besluit worden onder quota begrepen: visquotum, varkensrecht, pluimveerecht, fosfaatrecht en daarmee vergelijkbare productierechten.&lt;/p&gt;&lt;p&gt;Doorschuiving naar een andere onderneming&lt;/p&gt;&lt;p&gt;Sinds 2008 is in art. 3.64 van de Wet inkomstenbelasting 2001 een algemene doorschuifmogelijkheid bij staking van een gehele onderneming opgenomen. Deze regeling biedt de mogelijkheid om gerealiseerde stille reserves te reserveren ter afboeking op de aanschaffings- of voortbrengingskosten van investeringen in een nieuwe of andere onderneming die de betreffende ondernemer (mede) gaat exploiteren. Daarvan kan ook sprake zijn als de ondernemer vennoot wordt in een samenwerkingsverband met een andere ondernemer.&lt;/p&gt;&lt;p&gt;De reservering en afboeking vinden plaats volgens de regels van de &lt;span class="italic"&gt;herinvesteringsreserve&lt;/span&gt; ex art. 3.54 van de wet, met inbegrip van de verruimde toepassing van de herinvesteringsreserve in het geval vervreemd wordt als gevolg van &lt;span class="italic"&gt;overheidsingrijpen&lt;/span&gt;. Dit betekent in de praktijk dat met name stille reserves in gebouwen eventueel kunnen worden doorgeschoven naar investeringen in gebouwen in een andere of nieuwe onderneming van de betreffende persoon.&lt;/p&gt;&lt;p&gt;Art. 3.64 biedt ook soelaas als een bedrijfsmiddel uit de gestaakte onderneming niet wordt vervreemd, maar wordt ‘meegenomen’ naar de nieuwe onderneming waarin het bedrijfsmiddel voortaan aangewend wordt. Als in een bestaand gebouw een nieuwe onderneming wordt gestart, hoeft dus niet eerst over de stille reserves in het gebouw fiscaal te worden afgerekend.&lt;/p&gt;&lt;h3&gt;6. Slot&lt;/h3&gt;&lt;p&gt;De liquidatie van een agrarische onderneming met landbouwgronden, bedrijfsgebouwen en quota of rechten vraagt in de praktijk alle fiscale aandacht en een tijdige planning. De etiketteringsregels in de liquidatiefase bepalen in hoge mate de tijdstippen waarop de stakingswinst wordt genoten, hetzij bij vervreemding hetzij bij onttrekking van een vermogensbestanddeel. De waardering bij onttrekking vraagt vervolgens ook alle aandacht van de betrokken waarderingsdeskundige. De uitkomsten van dat alles bepalen ook de wijze waarop gebruik kan worden gemaakt van de stakingsfaciliteiten, waarvan de aankoop van een stakingslijfrente -bij verzekeringsmaatschappij of via ‘banksparen’- de belangrijkste is.&lt;/p&gt;&lt;p&gt;Een ‘paardenmiddel’ om de onvermijdelijke, directe belastingheffing over het nog niet gerealiseerde deel van de totaalwinst in de tijd vooruit te schuiven is het tijdig (tenminste drie jaar voor de staking) geruisloos inbrengen van de gehele onderneming in een besloten vennootschap (bv) op de voet van art. 3.65 van de Wet inkomstenbelasting 2001. Eenmaal in een bv leidt staking van de onderneming namelijk niet tot directe fiscale afrekening van de stille reserves, omdat een bv geacht wordt geacht haar onderneming te drijven met behulp van haar gehele vermogen.[32]&lt;/p&gt;&lt;p&gt;Maar ook zonder die stap is er alle reden om een aantal jaren voor de verwachte liquidatie van de onderneming de situatie te analyseren en waar mogelijk te anticiperen, omdat de fiscale belangen vaak groot zijn. Een mooie taak voor de betreffende ondernemer en zijn of haar adviseur.&lt;/p&gt;</content><legacyfootnotes/><footnotes><footnote>1 Van rond de 180.000 in 1970 naar nog ruim 50.000 in 2019 (bron: CBS).</footnote><footnote>2 Zie onder meer de reflectie van Wageningen Environmental Research (WER) en de reactie daarop van de minister van Binnenlandse Zaken en Koninkrijksrelaties (Kamerstukken dossier 29 383).</footnote><footnote>3 Hoge Raad 14 april 1993, nr. 28 847, &lt;span class="italic"&gt;BNB&lt;/span&gt; 1993/203, 22 maart 1972, nr. 16 751, &lt;span class="italic"&gt;BNB&lt;/span&gt; 1972/96 en 23 oktober 1991, nr. 23 507, &lt;span class="italic"&gt;BNB &lt;/span&gt;1991/358.</footnote><footnote>4 Hoge Raad 21 mei 1958, nr. 13 574, &lt;span class="italic"&gt;BNB&lt;/span&gt; 1958/212.</footnote><footnote>5 Stevens, ‘Belasting naar draagkracht’, 1980, p. 255-256.</footnote><footnote>6 Rechtbank Den Haag 8 mei 2006, &lt;span class="italic"&gt;V-N&lt;/span&gt; 2006/58.14.</footnote><footnote>7 Gestoeld op o.a. Hoge Raad 23 oktober 1968, &lt;span class="italic"&gt;BNB&lt;/span&gt; 1969/2 en Rechtbank Gelderland 18 juni 2018, ECLI:NL:RBGEL:2018:2864, alwaar het ging om nog niet gerealiseerde waardestijging van landbouwgrond.</footnote><footnote>8 Zie ook Hoge Raad 28 oktober 2011, ECLI:NL:HR:2011:BU1991.</footnote><footnote>9 Hof Amsterdam 21 maart 2013, ECLI:NL:GHAMS:2013:CA1705.</footnote><footnote>10 Conclusie A-G Overgaauw bij HR 19 december 2008, &lt;span class="italic"&gt;BNB&lt;/span&gt; 2009/140.</footnote><footnote>11 Hoge Raad 14 november 2014, ECLI:NL:HR:2014:3209.</footnote><footnote>12 Zie bijv. Hoge Raad 23 oktober 1968, nr. 15 956, &lt;span class="italic"&gt;BNB&lt;/span&gt; 1969/2.</footnote><footnote>13 Hoge Raad 14 maart 2003, nr. 37 885, &lt;span class="italic"&gt;VN&lt;/span&gt; 2003/18.8, BNB 2003/195, met noot Zwemmer.</footnote><footnote>14 Hoge Raad 30 oktober 1968, BNB 1969/4, herhaald in het arrest van 20 september 1989, ECLI:NL:HR:1989:BH7321.</footnote><footnote>15 Hoge Raad 9 januari 1997, nr. 31 822, &lt;span class="italic"&gt;BNB&lt;/span&gt; 1997/144.</footnote><footnote>16 Hoge Raad 25 oktober 1978, nr. 18 747, &lt;span class="italic"&gt;BNB&lt;/span&gt; 1976/56.</footnote><footnote>17 Besluit staatssecretaris van Financiën van 22 februari 2004, nr. CPP2004/1010M.</footnote><footnote>18 Het meeste in de richting komt nog de zaak die leidde tot Hoge Raad 10 juli 2009, nr. nr. 08/1699, ECLI:NL:HR:2009:BJ2016, waarin nog tijdens de uitoefening van de onderneming een sloopsubsidie was aangevraagd uit hoofde van de Regeling beëindiging veehouderijtakken.</footnote><footnote>19 Besluit staatssecretaris van Financiën van 13 oktober 2010, nr. DGB2010/1981M.</footnote><footnote>20 o.a. A.W. de Beer, ‘&lt;span class="italic"&gt;Langs het puinpad van mijn vader…&lt;/span&gt;’, &lt;span class="italic"&gt;LTB&lt;/span&gt; 2015/23.</footnote><footnote>21 Hoge Raad van 2 mei 1956, nr. 12 747, &lt;span class="italic"&gt;BNB&lt;/span&gt; 1956/213.</footnote><footnote>22 Hof ’s-Hertogenbosch van 21 november 2007, nr. 04/02853.</footnote><footnote>23 Hof Arnhem van 4 augustus 2008, nr. 06/00212.</footnote><footnote>24 Hoge Raad 21 december 1983, nr. 22 052, &lt;span class="italic"&gt;BNB&lt;/span&gt; 1984/126, waarbij de Hoge Raad voor wat betreft het tijdstip van waardebepaling wel fijntjes toevoegt dat dit is het tijdstip van ingang van de verhuur.</footnote><footnote>25 Hoge Raad 19 november 1975, nr. 17 624, &lt;span class="italic"&gt;BNB&lt;/span&gt; 1976/2.</footnote><footnote>26 Hoge Raad 18 november 1959, nr. 14 109, &lt;span class="italic"&gt;BNB&lt;/span&gt; 1960/4, ECLI:NL:HR:1959:AY1740.</footnote><footnote>27 Hoge Raad 14 juni 2000, nr. 35 550, &lt;span class="italic"&gt;BNB&lt;/span&gt; 2000/270.</footnote><footnote>28 Besluit staatssecretaris van Financiën van 20 juni 2018 nr. 2018-81323, &lt;span class="italic"&gt;Stcrt&lt;/span&gt;. 2018, 35984.</footnote><footnote>29 Hoge Raad 25 april 2008, nr. 43995,&lt;span class="italic"&gt; BNB&lt;/span&gt; 2008/174.</footnote><footnote>30 Besluit staatssecretaris van Financiën van 14 januari 2016, nr. BLKB2016/66, &lt;span class="italic"&gt;Stcrt&lt;/span&gt;. 2016, 2495.</footnote><footnote>31 Hoge Raad 11 juni 1997, nr. 31 891, ECLI:NL:HR:1997:BI5843 en 15 juli 1998, nr. 33 468, ECLI:NL:HR:1998:AA2342.</footnote><footnote>32 Art. 2, lid 5, van de Wet op de vennootschapsbelasting 1969.</footnote></footnotes><auteurs>mr. A. Verduijn RB</auteurs><published>2020-10-29 10:19:26</published><modified>2020-10-30 09:42:41</modified><editiondate>2020-10-29</editiondate><htmlpath>https://denhollander.info/artikel/16380</htmlpath></article>
</articles></edition>