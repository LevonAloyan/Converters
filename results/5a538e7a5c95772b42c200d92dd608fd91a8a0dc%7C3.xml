<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/1995</searchword><id>6020</id><udhid>UDH:TvAR/6020</udhid><titel>Versoepeling van de pacht</titel><searchwords><searchword>TvAR 10/1995</searchword><searchword>UDH:TvAR/6020</searchword></searchwords><attachments><attachment><name>1995_nr 10_Artikel_Heisterkamp.pdf</name><extention>pdf</extention><url>https://denhollander.info/download/5829/ci</url></attachment></attachments><inleiding>INLEIDING&#13;
Op 31 maart 1995 werd door het Instituut voor Agrarisch Recht een studiemiddag georganiseerd&#13;
rond de wijziging van de Pachtwet die thans haar voltooiing nadert.1 Uit de grote&#13;
belangstelling voor deze middag en voor alle cursussen die over dit onderwerp zijn georganiseerd&#13;
moge blijken dat er iets bijzonders op stapel staat. De centrale stelling op de bovengenoemde&#13;
studiemiddag bevestigt deze gedachte: door beide sprekers2 werd voorspeld&#13;
dat de traditionele pacht van los land een langzaam uitsterven tegemoet gaat.</inleiding><content>GROTE LIJN NIEUWE REGELS&#13;
De grote lijn van de wetswijziging mag inmiddels wel bekend worden verondersteld.3 De&#13;
hoeksteen van het geheel wordt gevormd door een drietal vrije pachtregimes die alleen&#13;
gelden voor los land en waarbij niet alleen de prijsbeheersing is losgelaten, maar bovendien&#13;
de pachtverhouding onontkoombaar eindigt bij het verstrijken van de overeengekomen&#13;
duur. Een zeer aantrekkelijke combinatie voor de verpachter. De drie pachtvormen&#13;
komen - zeer kort weergegeven - op het volgende neer:&#13;
a. pacht van los land met een oppervlakte tot 1 ha wordt nagenoeg geheel vrijgelaten&#13;
(geen grondkamercontrole, dus welhaast absolute vrijheid). Deze pachtvorm wordt&#13;
verwezenlijkt door uitbreiding van het huidige art. 58 Pw. De grondkamer kan in bepaalde&#13;
gebieden de grens halveren (tot 0,5 ha);&#13;
b. pacht van los land voor teelten waarvoor vruchtwisseling noodzakelijk is wordt toegestaan&#13;
voor één- of tweejarige teelten, in onbeperkte oppervlakte en met ongelimiteerde&#13;
prijs (art. 70/ lid 1). De overeenkomsten kunnen telkenmale opnieuw worden gesloten&#13;
(met betrekking tot een andere vrucht). Deze overeenkomsten hoeven niet te worden&#13;
getoetst, maar moeten bij de grondkamer worden geregistreerd (lid 2);&#13;
c. éénmalige pacht van los land wordt toegestaan voor een aaneengesloten periode van&#13;
langer dan één en ten hoogste twaalf jaren (art. 70/lid 5). Deze periode kan via meerdere&#13;
(aaneengesloten) overeenkomsten worden volgemaakt. De overeenkomsten van 'éénmalige' pacht moeten (beperkt) worden getoetst. Bij amendement is hier de mogelijkheid&#13;
geschapen, dat ook de prijs wordt getoetst. In deze pachtvariant kan dus wel&#13;
pachtprijsbeheersing komen te gelden. Tegenover deze beperking op instigatie van de&#13;
Tweede Kamer staat echter een aanzienlijke verruiming, eveneens door toedoen van&#13;
het parlement. In de aanvankelijke opzet was de grond na een éénmalige verpachting&#13;
voor altijd 'besmet'. Verpachting via dit regime door een opvolgende eigenaar was&#13;
niet mogelijk. Door een amendement is deze beperking vervallen. Wordt de grond verkocht,&#13;
dan kan de nieuwe verpachter opnieuw een eenmalige pachtovereenkomst sluiten.&#13;
De bedoeling van deze pachtvorm was om bedrijfsbeëindigers te stimuleren hun&#13;
grond in gebruik af te staan. Ook de grote belegger kan deze vorm echter benutten.&#13;
Vooral de laatste pachtvorm - waarin men, als de pachtprijsbeheersing achterwege blijft,&#13;
de minste beperkingen aantreft - zal ongetwijfeld een bloeiend bestaan tegemoet gaan.&#13;
UITSTERVEN REGULIERE PACHT?&#13;
Niemand wordt door de nieuwe pachtvormen direct 'getroffen'. Bestaande pachtverhoudingen&#13;
worden immers ontzien en de nieuwe 'vrije' pachtvarianten zijn alleen van toepassing&#13;
op los land, waar de behoefte aan flexibel grondgebruik het grootst is. Ze zijn&#13;
bovendien in origine bedoeld voor specifieke situaties, waarin nu grond wordt vastgehouden&#13;
omdat verpachten onaantrekkelijk is. In zo'n scenario blijven de bestaande pachters&#13;
in de luwte, kunnen aspirant nieuwe pachters hun eigen afweging maken (terwijl er in ieder&#13;
geval weer grond beschikbaar is) en wordt er ook iets voor de verpachters gedaan, zij&#13;
het, dat de 'oude' verpachters met het oude regime opgescheept blijven. Maar men kan&#13;
niet iedereen blij maken. Toch wordt ook voor de traditionele pacht iets gedaan in de sfeer&#13;
van het rendement (aanpassing van de pachtnormen).&#13;
De algemene vraag die bij kennisnemen van deze pachtvormen rijst, is waarom iemand&#13;
die ook maar enigszins economisch denkt nog genoegen zou willen nemen met duurrisico's&#13;
en een laag rendement als er alternatieven op tafel liggen waarbij beide worden vermeden.&#13;
Vandaar, dat de gedachte van een natuurlijke dood van de traditionele pacht van&#13;
los land zich opdringt. De regering houdt echter vol dat dit niet in de bedoeling ligt: de&#13;
voorgestelde pachtvormen zijn 'aanvullend' op de reguliere pacht.5 De nadruk ligt daarbij&#13;
vooral op de gedachte, dat via deze pachtvormen grond in gebruik zal worden gegeven&#13;
die thans aan het pachtcircuit onttrokken blijft. Dat leidt in zoverre tot een 'aanvulling',&#13;
dat men enige tijd de nieuwe varianten zal kunnen waarnemen naast vergelijkbare pachtovereenkomsten&#13;
gesloten vóór de inwerkingtreding van de wet, welke immers niet op korte&#13;
termijn kunnen worden beëindigd.6 Het lijkt echter niet waarschijnlijk dat nog veel nieuwe&#13;
pachtovereenkomsten in de traditionele vorm zullen worden gesloten.7 Daarnaast&#13;
wordt het argument gebruikt, dat pacht van hoeven onder het 'oude' regime blijft vallen.8 Dit argument is zeer betrekkelijk indien men zich realiseert dat nieuwe pachtovereenkomsten&#13;
ten aanzien van hoeven aanzienlijk minder vaak voorkomen dan ten aanzien van los&#13;
land. Bovendien is nog niet uitgesloten dat de eigenaar van een hoeve van de nieuwe regimes&#13;
gebruik maakt. Hierover dadelijk meer.&#13;
De vrees voor verdwijnen van de reguliere pacht van los land is niet helemaal aan de&#13;
overheid voorbijgegaan, want men heeft toegezegd de wetswijziging na vier jaren te zullen&#13;
evalueren.9 Daarbij zal men ongetwijfeld een toename van pachtovereenkomsten kunnen&#13;
constateren, maar het zal moeilijk zijn te achterhalen in hoeverre de reguliere pacht is&#13;
verdrongen.&#13;
FRICTIES BINNEN DE NIEUWE PACHTVORMEN&#13;
Een probleem bij een wetswijziging als deze is, dat nieuwe elementen in een reeds bestaand&#13;
systeem moeten worden ingepast. Dat kan al snel technische problemen scheppen.&#13;
In dit geval worden die problemen verscherpt doordat men als het ware twee regimes&#13;
naast elkaar laat bestaan: een soepel regime en een knellend regime. Dat betekent een innerlijke&#13;
spanning in de wet. Bij de behandeling van dit wetsontwerp is de discussie over&#13;
technische aspecten van de bepalingen bovendien uiterst beperkt gebleven.10 En dat betekent&#13;
in dit geval: moeilijkheden. Ik stip per nieuwe pachtvorm een aantal kwesties aan.&#13;
a. hectarepacht (art. 58)&#13;
De 'ins' en 'outs' van deze pachtvorm zijn al bekend vanuit de praktijk van het huidige&#13;
art. 58. Bij een grotere populariteit van deze pachtvorm rijst vooral de vraag hoe moet&#13;
worden omgegaan met het 'verknippen' van een groter stuk land in stukjes van 1 ha.&#13;
Wordt verpacht aan verschillende pachters, dan is dit geoorloofd." Is echter sprake van&#13;
dezelfde partijen, dan lijkt sprake van ontduiking van de regel. Vandaar, dat reeds het&#13;
oude art. 58 hiertegen een voorziening kende. Lid 4 luidde: 'Indien tussen de verpachter&#13;
en de pachter meer dan één pachtovereenkomst is gesloten, gelden deze voor de toepassing&#13;
van dit artikel als één overeenkomst'.&#13;
Hiervoor in de plaats is een schimmig nieuw vierde lid gekomen. Dit luidt:&#13;
'Overeenkomsten, in welke vorm en onder welke benaming ook aangegaan welke tot gevolg&#13;
hebben dat door de ene partij aan de andere partij, - daaronder begrepen natuurlijke&#13;
of rechtspersonen die in een samenwerkingsverband een landbouwbedrijf uitoefenen - tegen&#13;
voldoening van een tegenprestatie los land in gebruik wordt gegeven ter uitoefening&#13;
van de landbouw, gelden voor de toepassing van dit artikel als één overeenkomst. Voor&#13;
de toepassing van dit artikel worden mede als één overeenkomst in aanmerking genomen&#13;
die overeenkomsten waarvan op grond van feiten en omstandigheden moet worden aangenomen dat zij niet of voor een andere oppervlakte gesloten zouden zijn indien de oppervlaktegrenzen&#13;
als bedoeld in dit artikel niet zouden zijn gesteld.'&#13;
Het artikellid met zijn onnodig omslachtige formulering biedt de rechter alle vrijheid en&#13;
partijen een minimum aan zekerheid. Uit de bepaling kan men o.a. opmaken, dat:&#13;
- voor toepasselijkheid van de 'sanctie' de stukken niet beide kleiner of gelijk aan 1 ha&#13;
behoeven te zijn. Dit is conform de huidige jurisprudentie;&#13;
- de stukken evenmin gelijktijdig behoeven te zijn verpacht. Ook dit geldt krachtens&#13;
het huidige art. 58 lid 4;&#13;
- verpachting aan iemand van een stukje grond, gevolgd door verpachting van een ander&#13;
stukje aan diens 'samenwerkingsverband' (bijv. maatschap, vof) ook leidt tot samen&#13;
voeging (op grond van de passage tussen streepjes in de eerste zin, die niet nader is&#13;
toegelicht);&#13;
- verpachting aan iemand van een stukje grond gevolgd door verpachting van een ander&#13;
stukje grond aan diens BV kan vallen onder de tweede zin als aan de voorwaarde die&#13;
het slot van de zin noemt is voldaan;&#13;
- bovendien alle andere constructies, die op grond van 'feiten en omstandigheden' naar&#13;
ontduiking rieken, onder de regeling kunnen worden geschaard op grond van de tweede&#13;
zin.12&#13;
Wat gebeurt er als iemand een stukje grond kleiner dan een hectare heeft verpacht en&#13;
daarna via erfopvolging treedt in de verpachterspositie ten aanzien van een ander stuk&#13;
grond dat aan dezelfde landbouwer is verpacht (ook zo'n klein stukje of een groter stuk)?&#13;
Het is dan de vraag hoe men omgaat met dat woord 'aangegaan'. Enerzijds heeft de verpachter&#13;
niet zelf die tweede overeenkomst gesloten, anderzijds wordt hij de facto wel de&#13;
nieuwe verpachter. Een vraagpunt dus. Men kan hierop nog variëren door te denken aan&#13;
de verdeling van een gemeenschap e.d. Onder de oude regeling heeft het Arnhemse hof in&#13;
1961 zelfs bepaald, dat het vierde lid ook gold bij verwerven van aan dezelfde pachter&#13;
verpachte grond door aankoop - verkrijging onder bijzondere titel dus!13 Naar verwachting&#13;
zullen dergelijke problemen onder de nieuwe regeling opnieuw aan de pachtrechter&#13;
worden voorgelegd.&#13;
De vraag of bestaande pacht van stukjes kleiner dan 1 ha onder de nieuwe regeling valt&#13;
wordt beantwoord door de overgangsbepaling, art. II: pachtovereenkomsten die 'lopen'&#13;
blijven vallen onder de oude wet. Men zal moeten aannemen dat dit ook geldt voor niet&#13;
getoetste of mondelinge pacht. Is een overeenkomst aangegaan onder de oude wet, dan&#13;
blijft die wet op haar van kracht.&#13;
b. teeltpacht (art. 70f leden 1-4 en 70g)&#13;
Van belang is hier, dat men een onbeperkte oppervlakte mag verpachten. Alleen de duur&#13;
staat vast - één of twee jaren - en is gebonden aan de teeltsoort. Uit de regeling kan men opmaken, dat partijen uitdrukkelijk in hun overeenkomst moeten&#13;
opnemen dat zij deze pachtvorm op het oog hebben, dat zij de een- of tweejarige teelt&#13;
moeten noemen en dat zij de overeenkomst binnen twee maanden na haar aangaan ter registratie&#13;
moeten aanbieden. Wordt aan deze vereisten voldaan, dan blijft vrijwel de gehele&#13;
Pachtwet buiten beeld.&#13;
Voldoet men niet aan de normen (te laat ter registratie aanbieden, meermalen dezelfde&#13;
teelt o.i.d.), dan zou men zich kunnen voorstellen dat niet het reguliere systeem komt te&#13;
gelden, maar het andere vrije systeem van de éénmalige pacht, wat meer zal overeenstemmen&#13;
met de bedoeling van partijen. Uit opmerkingen van regeringszijde volgt echter dat&#13;
men chicanes daadwerkelijk wil ontmoedigen, zodat het normale regime geldt.14 Is men te&#13;
laat met inzenden ter registratie, dan heeft men bovendien niet voldaan aan de plicht, uiterlijk&#13;
twee maanden na aangaan ter toetsing aan te bieden, zodat de sanctie van art. 9 Pw&#13;
geldt.&#13;
Wordt de overeenkomst tijdig ter registratie aangeboden, dan zal de grondkamer tot dit&#13;
registreren kunnen overgaan. Men zou hier een lijdelijke positie van de grondkamer veronderstellen,&#13;
maar de toelichting stelt dat de grondkamer moet weigeren te registreren indien&#13;
niet aan de voorwaarden voor teeltpacht is voldaan.15 De vraag rijst, wat een&#13;
dergelijke weigering voor betekenis heeft. Zij betekent niet, dat partijen van elkaar bevrijd&#13;
zijn: hun overeenkomst blijft immers gesloten. Zij betekent evenmin, dat automatisch het&#13;
gewone pachtregime van toepassing wordt: het al dan niet gelden van dit regime vloeit&#13;
voort uit de wet en het constateren daarvan is voorbehouden aan de rechter. Weigeren van&#13;
registratie zegt daarover niets. Mijn conclusie is dan ook dat weigering van registratie&#13;
slechts dienst kan doen als aansporing voor partijen om zich tot de rechter te wenden dan&#13;
wel aanleiding zal zijn tot het 'zwart laten' van hun verhouding.&#13;
Omgekeerd betekent het wèl registreren niet dat partijen 'dus' een 'legitieme'&#13;
teeltpachtovereenkomst hebben gesloten. Partijen kunnen nog altijd de acties ondernemen&#13;
die bij reguliere pacht horen. Men kan de overeenkomst inzenden ter toetsing als reguliere&#13;
pacht en uiteindelijk heeft de rechter het laatste woord over de aard van de verhouding.&#13;
Doorgaans zal daarbij het vragen van een declaratoir de beste weg zijn; het voeren van&#13;
een vastleggingsprocedure, waarvan de MvA I in dit verband rept16, lijkt niet de eerst aangewezen&#13;
weg, aangezien de verhouding al op schrift staat. Die procedure kan echter wèl&#13;
in beeld komen als de pachter beweert dat de overeenkomst anders luidde dan deze op&#13;
schrift is gesteld. Dat is zeer wel mogelijk, want hoe komt de grondkamer er achter of&#13;
partijen de 'waarheid' hebben opgeschreven? Die zal dan toch via een procedure voor de&#13;
rechter moeten komen bovendrijven. Het ligt ook voor de hand dat een verpachter zich&#13;
'indekt' door de pachter schriftelijk te laten verklaren dat deze een bepaald gewas zal telen,&#13;
ook al weet hij dat de werkelijkheid anders zal zijn. In een procedure zal hij zich kunnen&#13;
beroepen op het schriftelijke stuk, waarmee de bewijslast van de andersluidende&#13;
afspraak veelal op de pachter zal komen te liggen. Nu de registratie geen pachtrechtelijke betekenis heeft, rijst de vraag waarom zij dan&#13;
wèl nodig is. Dat blijkt voornamelijk voor. andere regelgeving te zijn.17 Het enige wat&#13;
men in pachttechnische zin kan zeggen is dat de geregistreerde pachtovereenkomsten niet&#13;
meer 'zwart' kunnen worden genoemd. Verder kunnen de registers uiteraard dienst doen&#13;
als graadmeter voor de populariteit van deze vorm van pacht ten behoeve van de evaluatie&#13;
over vier jaren. De wet bevat overigens geen nadere voorschriften omtrent de (vorm van&#13;
de) registers waarin één en ander door de grondkamers wordt bijgehouden.&#13;
Het zelf uitgeven in teeltpacht kan ook voor een reguliere pachter aantrekkelijk zijn. De&#13;
wet onderstreept dit door voor deze onderpacht de toestemming van de verpachter - die&#13;
bij gewone pacht imperatief is - vervangbaar te maken door machtiging van de grondkamer.&#13;
Bijzonder is hier, dat de grondkamer de voornaamste reden van het tandengeknars&#13;
bij de verpachter (een hogere pachtprijs bij de teeltpacht, waardoor de pachter winst&#13;
maakt) kan wegnemen door de tegenprestatie bij de hoofdpacht te herzien. Daarbij mag&#13;
de maximaal toelaatbare tegenprestatie worden overschreden, omdat de tegenprestatie 'in&#13;
afwijking van artikel 3, eerste lid' kan worden herzien.&#13;
Merkwaardig is hier dat de verpachter zelfs in geval van eensgezindheid tussen partijen&#13;
over de onderpacht en de verdeling van de tegenprestatie (pro forma) bezwaar zal moeten&#13;
maken, want in een vrijwillig herzien van de tegenprestatie op deze grond voorziet de wet&#13;
eigenlijk niet. Men zou hier dan een wijzigingsovereenkomst ter toetsing moeten aanbieden&#13;
en ook hier zal de nadere verhoging de pachtprijs meestal boven de maximaal toelaatbare&#13;
brengen. Art. 70/ lid 4 geldt dan niet. Zonder een specifieke voorziening in het&#13;
Pachtnormenbesluit mist de grondkamer in wezen de bevoegdheid de overschrijding goed&#13;
te keuren. Laat men de grondkamer links liggen, dan geldt art. 71 Pw.&#13;
c. éénmalige pacht (art. 70/ leden 5-10 en 70g)&#13;
Deze pachtvorm is de meest in het oog lopende. Voor een aaneengesloten periode van&#13;
meer dan één en maximaal twaalf jaar mag men - desnoods via meerdere overeenkomsten,&#13;
al dan niet aan verschillende personen - grond verpachten, waarna men de grond&#13;
kan verkopen en het spel zich bij de nieuwe verpachter kan herhalen. De restricties zijn&#13;
slechts de volgende:&#13;
- voor de verpachter die zijn mogelijkheden bij deze pachtvorm volledig heeft benut is&#13;
de grond verder voor altijd 'besmet' (lid 6).18 Hij mag wel de grond vervreemden aan een&#13;
(desnoods speciaal daartoe opgerichte) NV of BV waarvan hij directeur-groot-aandeelhouder&#13;
is en dan opnieuw van dit regime gebruik maken19, maar het is de vraag of dat de&#13;
moeite en kosten loont. Hoe het precies zit met opnieuw verpachten door zijn opvolgers&#13;
onder algemene titel of door de maatschap waarin hij de grond heeft ingebracht is nog&#13;
niet duidelijk. Wordt de grond gedurende de pachtperiode vervreemd, dan rijst de vraag&#13;
of voor de nieuwe verpachter een nieuwe twaalfjarige periode mag aanvangen of dat hij&#13;
de duur van verpachting door zijn voorganger van zijn eigen periode moet aftrekken. Art.&#13;
34 Pw (de nieuwe verpachter treedt in de rechten en verplichtingen van de lopende overeenkomst) wijst in zekere zin op het tweede20, het woordje 'aangegaan' in art. 70/ lid 6&#13;
wellicht weer op het eerste. Aan de hand van dat woord 'aangaan' is zelfs te verdedigen&#13;
dat de nieuwe verpachter de lopende duur op grond van art. 34 Pw moet/mag volmaken,&#13;
waarna hij opnieuw voor twaalf jaren mag verpachten! Hier ligt dus een niet onbelangrijke&#13;
interpretatievraag;&#13;
- heeft men de verpachting tussentijds onderbroken (bijv. voor kortstondig eigen gebruik),&#13;
dan mag men niet meer met gebruikmaking van dit regime de twaalf jaar volmaken&#13;
(zie het woord 'aaneengesloten' in lid 6). De reden voor deze beperking is niet&#13;
aanstonds duidelijk en blijkt evenmin uit de parlementaire geschiedenis.21&#13;
Deze overeenkomsten moeten wel ter toetsing worden ingezonden, maar de toetsing is beperkt.&#13;
In het bijzonder wordt niet aan prijsvoorschriften getoetst, tenzij een AMvB ex lid&#13;
10 wordt uitgevaardigd.&#13;
Men moet ook deze overeenkomsten nauwkeurig op schrift stellen. Neemt men art. 70 lid&#13;
5 sub a naar de letter, dan zou men zelfs in de overeenkomst alle bepalingen moeten opsommen&#13;
die op grond van het artikel niet van toepassing zijn. Ik neem echter aan dat een&#13;
verwijzing naar art. 70Ö lid 5 - of zelfs het noemen van 'eenmalige pacht' - volstaat. Modellen&#13;
van de grondkamer zouden hier uitkomst brengen.&#13;
De inzending ter toetsing moet plaatsvinden via de normale weg (binnen 2 mnd na aangaan).&#13;
Is men te laat met inzenden, dan geldt de normale sanctie van art. 9: het intreden&#13;
van de pachtduur wordt opgeschort. Indien men daardoor de twaalf jaren overschrijdt lijkt&#13;
dit zonder gevolgen te blijven. De pacht blijft immers 'aangegaan' voor de overeengekomen&#13;
periode van ten hoogste twaalf jaren.&#13;
Het noemen van de sanctie van art. 9 doet de gedachte aan mondelinge pacht opkomen.&#13;
Blijkens art. 70/ lid 5 is art. 11 ook van toepassing bij de eenmalige pacht. Deze overeenkomsten&#13;
kunnen dus kennelijk worden vastgelegd.22 Heel voor de hand liggend daarbij is&#13;
de volgende situatie. Iemand geeft een stuk grond aan een ander in gebruik voor een korte&#13;
duur - bijv. vier jaren - en tegen een hogere tegenprestatie dan de pachtnormen toelaten.&#13;
De afspraak wordt niet op schrift gesteld, maar na een verschil van mening vordert de&#13;
pachter vastlegging. De verpachter kan dan aanvoeren dat hier de pachtvorm van art. 70/&#13;
lid 5 was overeengekomen onder verwijzing naar de hoge prijs en de korte duur. De pachter&#13;
stelt dat niet over éénmalige pacht is gerept. Moet de rechter nu éénmalige pacht vastleggen?&#13;
Uit art. 70/ lid 5 sub a en de geest van het ontwerp23 lijkt voort te vloeien dat de&#13;
rechter dit niet moet doen: de bijzondere pachtvorm moet uitdrukkelijk zijn overeengekomen&#13;
en men had die dan maar op schrift moeten stellen. Maar als de pachter het gestelde&#13;
niet betwist, dan zal de rechter wel eenmalige pacht moeten vastleggen. Vastlegging is per&#13;
slot van rekening niet onmogelijk. En als de eenmalige pacht de gewone pacht voor een&#13;
groot deel heeft verdrongen is het nog maar de vraag, of men niet zal gaan menen dat het&#13;
aannemen van gewone pacht de realiteit geweld aandoet. Dit geldt temeer, als men gaat&#13;
kijken wat er eigenlijk precies aan de hand is. Onder de oude wet kon men zeggen dat de verpachter die mondeling in pacht gaf een strenger regime ontdook. Zijn collega van de&#13;
toekomst ontduikt echter geen strenger regime meer: had hij de overeenkomst op schrift&#13;
gesteld, dan was zowat alles toegestaan; houdt hij zijn pen op zak, dan komt hij onder een&#13;
streng regime te vallen. Dat oogt ongerijmd...&#13;
De grondkamer houdt het verloop van de eenmalige pachtovereenkomsten bij. Dit kan&#13;
men althans uit art. 70/ lid 7 afleiden; nadere voorschriften omtrent activiteiten van de&#13;
grondkamer in dezen ontbreken echter. Maar de grondkamer zal - neem ik aan - moeten&#13;
controleren of de pacht onder het vrije regime kan vallen: zij zal moeten onderzoeken of&#13;
de pacht onderbroken is geweest, of de twaalf jaren zijn verstreken dan wel of de verpachter&#13;
weer eigenaar is geworden van een stuk grond dat hij ooit in eigendom heeft gehad en&#13;
vroeger ex art. 70/ lid 5 heeft verpacht. De (nieuwe) pachter zal van (de meeste van) deze&#13;
kwesties immers geen weet kunnen hebben. Wat gebeurt er nu als in weerwil van zo'n belemmering&#13;
éénmalig is verpacht en de grondkamer deze onregelmatigheid constateert?&#13;
Men zou geneigd zijn te denken, dat dan het reguliere systeem gaat gelden.24 Dat blijkt&#13;
echter uiteindelijk niet het geval te zijn. De kamerstukken verwijzen voor dit probleem&#13;
namelijk naar art. 70/lid 9: de grondkamer mag de overeenkomst slechts wijzigen 'indien&#13;
daardoor sprake blijft van een pachtovereenkomst als bedoeld in het vijfde lid'. Volgens&#13;
de toelichting25 brengt deze bepaling mee, dat de grondkamer de overeenkomst moet vernietigen&#13;
als wijziging zou meebrengen dat het bijzondere regime niet meer van tóepassing&#13;
zou zijn. De verpachter raakt dan dus niet gebonden aan reguliere pacht. Een paar opmerkingen&#13;
hierbij:&#13;
- Het is vreemd dat de verpachter hier geen eigen verantwoordelijkheid heeft; nu lijkt&#13;
het alsof hij straffeloos kan proberen de registratie te testen. De regel is wat dat betreft&#13;
slechts te verklaren vanuit het aanvankelijke ontwerp, waar men argeloos grond kon kopen&#13;
die 'besmet' was;&#13;
- Vernietigt de grondkamer (of in beroep de Centrale Grondkamer) de overeenkomst,&#13;
dan is de verpachter inderdaad 'vrij'. Ziet de grondkamer echter het manco over het hoofd&#13;
en keurt zij de éénmalige pacht goed dan rijst nog de vraag, of de pachtrechter achteraf&#13;
niettemin het bijzondere karakter van de pacht kan ontkennen, waarmee het normale regime&#13;
van toepassing wordt. Ik zou denken van wel, want het betreft hier wederom rechts&#13;
vragen die uiteindelijk ter beoordeling van de pachtrechter staan. Indien de pachtkamer in&#13;
zo'n geval reguliere pacht aanneemt (bijv. in een declaratoir op verzoek van de pachter),&#13;
dan rijst de vraag of de overeenkomst wederom door de grondkamer moet worden ge&#13;
toetst. Een bevestigend antwoord ligt voor de hand, want onder het normale regime zal in&#13;
ieder geval de prijs moeten worden getoetst. Kan - of moet - de grondkamer dan alsnog&#13;
art. 70 lid 9 toepassen?&#13;
Ongetwijfeld zou het voor verpachters aantrekkelijk zijn om de éénmalige pachtvorm ook&#13;
te kunnen benutten voor losse gebouwen en voor hoeven. De wet verklaart haar echter alleen&#13;
van toepassing op los land.26 Een hoeve kan niet via art. 70/lid 5 worden verpacht.27 Dat behoeft echter geen probleem te zijn: men kan het gebouw om niet in gebruik geven&#13;
en de grond verpachten tegen een prijs die de bruikleen compenseert. De wet bevat geen&#13;
hiertegen gerichte bepaling in de trant van art. 58 lid 4 en het is ten zeerste de vraag of de&#13;
rechter bij ontbreken van zo'n bepaling de mogelijkheid heeft om tegen een dergelijk handelen&#13;
op te treden.&#13;
Vindt men de bovengenoemde 'truc' niettemin riskant, dan rijst de vraag of partijen&#13;
een overeenkomst ex art. 70 lid 5 voor de grond kunnen sluiten en een reguliere overeenkomst&#13;
ten aanzien van het gebouw. Dat blijven twee afzonderlijke overeenkomsten, waarvoor&#13;
echter art. 1 lid 3 geldt: de bepalingen omtrent hoeven worden van toepassing op&#13;
beide overeenkomsten vanaf het moment waarop de laatste is gesloten. Die 'bepalingen&#13;
omtrent hoeven' blijken eigenlijk maar één bepaling te zijn: art. 12, dat bepaalt dat de&#13;
aanvangsduur van hoevepacht twaaflf jaren bedraagt. Nergens blijkt echter dat de reguliere&#13;
bepalingen omtrent toetsing, verlenging e.d. ook voor de overeenkomst van los land komen&#13;
te gelden. Het lijkt er dus op, dat voor dat los land het vrije regime blijft gelden. De&#13;
beperking van het vrije regime tot los land is daarmee nogal betrekkelijk.&#13;
Voor het overige spreekt de regeling min of meer voor zichzelf. De overeenkomst geldt&#13;
voor de overeengekomen duur zonder verlenging, medepacht, indeplaatsstelling of voorkeursrecht.&#13;
Wel bevat de regeling een eigen voorziening voor het geval de pachter overlijdt.&#13;
Deze geldt overigens ook voor de teeltpacht. De regeling staat in art. lOg, een artikel&#13;
dat bij Nota van Wijzigingen met slechts een marginale wetstechnische toelichting is opgenomen.&#13;
28 Dat is jammer, want het artikel roept nogal wat vragen op. Ik zal daarop kort&#13;
ingaan.&#13;
Bij reguliere pacht geldt art. 54. Lid 1 van dat artikel brengt mee dat de pacht wordt&#13;
voortgezet met de erfgenamen van de pachter, lid 2 maakt het mogelijk dat bepaalde personen&#13;
- die niet tot de kring van erfgenamen behoeven te behoren - kunnen vorderen de&#13;
pacht voort te zetten onder ontslag van de gezamenlijke erfgenamen uit de pacht. Dan&#13;
worden de (overige) erfgenamen uit de pacht ontslagen. De werking van dit systeem is&#13;
duidelijk.&#13;
Art. 70g bevat een eerste lid dat gelijkluidend is aan art. 54 lid 1. Ook hier vererft dus&#13;
het pachtrecht. Het tweede lid noemt echter een hele reeks personen die 'de pacht voortzetten':&#13;
de echtgenoot van de overleden pachter, een of meer van diens bloedverwanten in&#13;
de rechte lijn, een of meer van diens pleegkinderen of iedere medepachter of onderpachter.&#13;
Komen deze personen in de plaats van de erfgenamen? Hoe worden deze personen&#13;
pachter voor zover zij niet tot de kring van erfgenamen van de pachter behoren (zeker als&#13;
de verpachter dit niet wenst)? Hoe verdwijnen de gezamenlijke erfgenamen uit de pachtverhouding?&#13;
Wat gebeurt er als meerdere personen uit de genoemde kring de pacht willen&#13;
voortzetten? Dit zijn enkele vragen die rijzen. Verder is bepaald, dat de genoemde personen&#13;
de pacht voortzetten 'tenzij de verpachter na het overlijden van de pachter schriftelijk&#13;
wordt medegedeeld dat daarvan wordt afgezien'. Moet ieder van deze personen zo'n mededeling&#13;
doen? Kunnen de gezamenlijke erfgenamen ook de mededeling doen?&#13;
Het komt mij voor dat, indien de in lid 2 genoemde personen de pacht kunnen voortzetten&#13;
in plaats van de erfgenamen, zij dat op een of andere manier formeel moeten kunnen&#13;
aankaarten en niet alleen de gelegenheid moeten hebben mee te delen dat van voortzetting van de pacht wordt afgezien. Uit de regeling zelf vloeit m.i. slechts voort, dat&#13;
de erfgenamen verder pachten.29 Het zal van de rechtspraak veel inventiviteit vergen om&#13;
met deze bepaling tot een sluitend systeem met billijke oplossingen te komen. Alleen al&#13;
hierom mag men hopen dat Magere Hein de 'art. 70/-pachters' met rust laat!&#13;
Uit deze korte rondgang langs de bijzondere pachtvormen blijkt, dat zij de rechtspraak&#13;
voor de nodige problemen kunnen stellen. Het wetsontwerp bevat echter ook nog enige&#13;
andere onderdelen, waarvan een tweetal nog een korte bespreking waard is. Dit tweetal&#13;
komt nu aan bod. Ook hierbij stip ik slechts enkele aspecten aan.&#13;
VOORKEURSRECHT (ARTIKEL 561)&#13;
Aan de regeling van het voorkeursrecht zal een art. 56/ worden toegevoegd. Hiermee&#13;
wordt speculatief gebruik van het voorkeursrecht van de pachter ontmoedigd. Dit speculatieve&#13;
gebruik is thans mogelijk doordat de pachter eerst het gepachte kan verkrijgen tegen&#13;
de waarde in verpachte staat (art. 56c Pw) en het vervolgens vrij van pacht kan vervreemden.&#13;
De 'winst' die hem dit oplevert is in zoverre betrekkelijk, dat hij daarbij wel het gebruik&#13;
van het voormalige gepachte kwijtraakt. In de toekomst moet hij echter ook (een&#13;
gedeelte van) zijn directe materiële winst afdragen.&#13;
De regeling van art. 56/ houdt in dat de pachter, indien hij binnen tien jaren na uitoefening&#13;
van zijn voorkeursrecht het voormalige gepachte vervreemdt, gehouden is zijn verpachter&#13;
een geldsom te betalen. Voor de berekening van het bedrag is uitgangspunt het&#13;
verschil tussen de vrije waarde van het gepachte bij uitoefening van het voorkeursrecht en&#13;
de prijs die de pachter er toen voor heeft betaald; voor ieder jaar dat is verstreken na uitoefening&#13;
van het voorkeursrecht wordt dat bedrag met een tiende gedeelte verminderd.&#13;
Omdat in deze opzet de voormalige pachter de dupe zou worden van een grondprijsdaling&#13;
na aankoop van het gepachte bepaalt het derde lid - ingevoegd bij amendement - dat in&#13;
zo'n geval wordt uitgegaan van de vrije waarde ten tijde van de vervreemding door de expachter.&#13;
Het begrip 'vervreemding' omvat datgene wat vermeld staat in art. 56a Pw: daaronder&#13;
valt bijv. ook het vestigen van een recht van erfpacht.30 Het begrip 'vervreemding' wordt&#13;
speciaal voor art. 56/ nog uitgebreid in het zesde lid van dit artikel met een 'alles-watriekt-&#13;
naar-ontduikings-bepaling', waardoor het hier bijv. ook economische eigendomsoverdracht&#13;
omvat.31 Overlijdt de gewezen pachter dan is de overgang op zijn erfgenamen&#13;
geen vervreemding. Gaan dezen over tot vervreemding - krachtens overeenkomst of legaat&#13;
- dan geldt het artikel m.i. wel en moet er worden afgerekend. De 'anti-speculatiebepaling' geldt niet bij bepaalde transacties in de familiesfeer (lid&#13;
5). Bij een dóórverkoop herleeft zij echter, met uitzondering van het geval van een dubbele&#13;
verkoop 'binnen de familie' (sub b).&#13;
Het beding geldt onverkort indien de pachter - onder voorbehoud van pacht - voor de&#13;
waarde in verpachte staat vervreemdt aan een belegger. Naar de opvatting van de minister&#13;
moet de pachter die dit wenst maar bewerkstelligen dat de verpachter rechtstreeks aan de&#13;
belegger vervreemdt.32 De pachter die op een later tijdstip in financiële moeilijkheden geraakt&#13;
kan nu dus niet straffeloos vervreemden aan een belegger.&#13;
Het ligt overigens voor de hand dat de pachter die van zijn voorkeursrecht gebruik&#13;
maakt aan een financier een recht van hypotheek op zijn grond verleent, wellicht zelfs&#13;
voor een lening die de aankoopwaarde overtreft.33 Aangezien de grond - die wordt verkregen&#13;
voor de waarde in verpachte staat - overwaarde heeft, is die extra financiering te&#13;
verkrijgen. Ontstaan er later echter financiële moeilijkheden, dan zal de grond wellicht&#13;
moeten worden verkocht. En dan? Dan zal dunkt me eerst de bank moeten worden betaald;&#13;
vervolgens staat de verpachter op de stoep. De pachter doet er dan verstandiger aan&#13;
het op een executoriale verkoop te laten aankomen, aangezien deze - voor zover niet in&#13;
scène gezet - n.m.m. zelfs niet met behulp van art. 56/ lid 6 onder het begrip 'vervreemding&#13;
door de pachter' kan worden gebracht. De overwaarde komt dan aan de pachter toe.&#13;
Volgens de Memorie van Toelichting hierover neemt de pachtrechter kennis van de vordering&#13;
van de verpachter ex art. 56/34; deze vloeit voort uit de (vroegere) pachtovereenkomst&#13;
(art. 128 Pw). De voornaamste geschilpunten zullen hier wel zijn de vraag of de&#13;
pachter heeft getracht zich via een 'truc' aan zijn betalingsverplichting te onttrekken (lid&#13;
6) en de vraag welke vrije verkeerswaarde aan het object moet worden toegekend. Partijen&#13;
kunnen die waarde vastleggen ten tijde van het uitoefenen van het voorkeursrecht en&#13;
zo geschillen over het laatste voorkomen.35 De rechter is hieraan gebonden, aangezien de&#13;
regeling van dispositief recht is (art. 57 nieuw).&#13;
Op grond van een overgangsbepaling (art II lid 3) komt art. 56/ niet te gelden indien het&#13;
gepachte op het tijdstip van inwerkingtreding van de bepaling reeds op de wijze van art.&#13;
56b aan de pachter is aangeboden. A fortiori blijft art. 56/ buiten beeld als vervreemding&#13;
dan reeds heeft plaatsgevonden.&#13;
DOORWERKING PACHTNORMENHERZIENING (ART. 19 NIEUW)&#13;
In de toekomst zal de pachtprijs van rechtswege worden herzien door een wijziging van&#13;
het Pachtnormenbesluit (art. 19 nieuw). Partijen hoeven dus niet meer een verzoek tot&#13;
herziening aan de grondkamer te richten. De verpachter kan van een verhoging afzien,&#13;
maar moet dit schriftelijk aan de pachter meedelen. Slechts één puntje breng ik hier ter sprake: dat het dwingendrechtelijke karakter aan&#13;
art. 19 is ontnomen (via wijziging van art. 57). Dit geldt alleen bij reguliere pacht (bij de&#13;
bijzondere vormen is art. 19 immers buiten toepassing verklaard). Het is de vraag wat&#13;
men zich bij de afwijkingsmogelijkheid moet voorstellen. Kan men van een herziening&#13;
'van rechtswege' wel bij overeenkomst afwijken? Het zal in ieder geval niet de bedoeling&#13;
zijn dat partijen een eigen vorm van periodieke herziening van de pachtprijs kunnen afspreken&#13;
of kunnen bepalen dat bijvoorbeeld de pachter nooit een verzoek tot de grondkamer&#13;
mag richten. Art. 19 is in art. 57 opgenomen naar aanleiding van een opmerking van&#13;
de Raad van State. Dit opnemen lijkt slechts bedoeld om het mogelijk te maken dat de&#13;
verpachter eens en voor altijd kan afzien van verhoging van de pachtprijs.36 Dat had men&#13;
echter ook aan het slot van art. 19 lid 1 kunnen bepalen.&#13;
SLOT&#13;
In deze bijdrage is naar voren gekomen dat de nieuwe regels niet vrij zijn van voetangels&#13;
en klemmen en dat de toegenomen contractsvrijheid waarschijnlijk vooralsnog niet tot&#13;
een vermindering van druk op de pachtrechter zal leiden. Het ligt in de rede dat de grenzen&#13;
van de nieuwe regels zullen worden afgetast, waardoor een reeks nieuwe vragen aan&#13;
de rechter zal worden voorgelegd. Een aantal van die vragen is hier aan de orde gekomen;&#13;
ongetwijfeld zal de praktijk - zoals altijd - nog veel meer vragen opwerpen.</content><legacyfootnotes>1. Op het moment van afronding van deze bijdrage was de behandeling in de Eerste Kamer gevorderd tot en&#13;
met het Nader Voorlopig Verslag (1994-1995, 22 705, nr. 99c).&#13;
2. P.A. de Hoog, van wie een bijdrage elders in dit nummer is opgenomen, en ondergetekende.&#13;
3. Zie over het ontwerp na de behandeling in de Tweede Kamer Heisterkamp, WPNR 6179 (1995), blz. 285&#13;
e.v. en P.S.A. Overwater, Land- en Tuinbouw Bulletin januari/februari 1995, blz. 8 e.v. Zie over eerdere&#13;
versies van het ontwerp Heisterkamp, Land- en Tuinbouw Bulletin maart 1994, blz. 1 e.v. (wetsontwerp),&#13;
H.C.A. Walda, Agr. recht 1992, blz. 60 e.v. (voorontwerp), P.A. de Hoog, Agr. recht 1991, blz. 314 e.v.&#13;
en 1992, blz. 270 e.v. (voorontwerp), P.S.A. Overwater, Agr. recht 1992, blz. 312 e.v. (voorontwerp).&#13;
4. Deze vraag of hiertoe moet worden overgegaan zal vermoedelijk voor het eerst vier jaren na inwerkingtreding&#13;
van de wetswijziging onder ogen worden gezien (vgl. de opmerking van de Minister, Hand. II 1994-&#13;
1995, blz. 21-1215).&#13;
5. Zie bijv. MvA I blz. 2, Minister Van Aartsen, Hand. II 1994-1995, blz. 21-1196.&#13;
6. Zie louter in deze zin de MvA 1, blz. 2.&#13;
7. Een aspect, waar in de Nota n.a.v. EV (blz. 6 boven) met een fraaie boog omheen wordt gelopen.&#13;
8. Zie bijv. MvA I, blz. 2.&#13;
9. Hand. II 1994-1995, blz. 21-1196 (Minister van Aartsen), MvA I, blz. 4. Aanvankelijk had men een termijn&#13;
van zes jaren op het oog (MvA II, blz. 4, Nota&#13;
n.a.v. EV, blz. 3). &#13;
10. In wezen is er slechts in de Memorie van Toelichting duidelijke aandacht voor dit aspect.&#13;
11. Zo nadrukkelijk de MvT blz. 10 en MvA II, blz. 18.&#13;
12. De MvT (blz. 9) noemt als voorbeeld: stromannen.&#13;
13. Hof Arnhem 9 januari 1961, P 1961, 2219.&#13;
14. MvT blz. 6/7. 7/8 en 9; MvA II blz. 17; Hand. II 1994-1995, blz. 21-1198 (Minister van Aartsen).&#13;
15. Aldus de MvA II blz. 15 (waar gesproken wordt van een 'marginale toetsing'), Nota n.a.v. EV blz. 7&#13;
(grondkamer kan ook nadere informatie vragen), MvA I blz. 3 ('toetsen aan de vereisten van het eerste lid&#13;
van art. 70/').&#13;
16. Blz. 3.&#13;
17. De MvT (blz. 6) noemt de mestregelgeving.&#13;
18. Voor controle op eerdere verpachtingen zal de kadastrale kaart van lid 7 nodig zijn.&#13;
19. Vgl. MvA I blz. 6.&#13;
20. L.P.J. Mertens, Land- en Tuinbouw Bulletin juli 1995. blz. 2, gaat hiervan uit.&#13;
21. Dit laatste althans bij voltooiing van deze bijdrage, want in het Nader Voorlopig Verslag van de Eerste&#13;
Kamer, blz. 2, wordt hierover alsnog een vraag gesteld.&#13;
22. Hetzelfde geldt bij de teeltpacht; ook daar is art. 11 niet uitgezonderd. Het voldoen aan art. 11 lid 3 is daar&#13;
echter niet mogelijk, aangezien niet wordt getoetst.&#13;
23. Onder meer blijkend uit de toelichting bij art. 70/lid 1 e.v. (zie boven).&#13;
24. Dit wordt ook gesuggereerd in de MvT (blz. 9 boven).&#13;
25. MvT blz. 8.&#13;
26. Op de valreep is via een aanpassing van art. 1 lid 2 voorkomen dat het regime onbedoeld mede van toe&#13;
passing werd op losse gebouwen (22 705, nr. 21; Hand II 1994-1995, blz. 21-1197).&#13;
27. Een interessante vraag in dit verband is, of de grondkamer een overeenkomst tot éénmalige pacht van een&#13;
hoeve op grond van het zojuist besproken art. 70/lid 9 moet vernietigen.&#13;
28. Ontwerp 22 705. nr. 7. In het Nader VV I (blz. 2) wordt over dit artikel voor het eerst een - terechte -&#13;
vraag gesteld.&#13;
29. Het zal - neem ik aan - niet de bedoeling zijn geweest om in afwijking van het in dezelfde wet opgenomen&#13;
art. 54 Pw een stelsel op te nemen als bij de huur van woonruimte, waar in principe niet de erfgenamen,&#13;
maar een andere persoon (medehuurder) de huur voortzet (art. 7A: 1611 jo. 1623/). De toelichting bij&#13;
het artikel meldt immers dat de voortzetting van de pacht door de in lid 2 genoemde personen 'wordt bepaald&#13;
door het erfrecht'. De daarop volgende conclusie ('voortzetting geschiedt derhalve niet gezamenlijk')&#13;
is weer volledig duister, aangezien het erfrecht toch meestal meerdere personen als erfgenamen&#13;
aanwijst.&#13;
30. Dit is ook bedoeld: zie de MvT, blz. 26.&#13;
31. Vgl. de MvT, blz. 26.&#13;
32. Nota n.a.v. EV blz. 8, MvA I blz. 5. Zie over dit probleem ook De Hoog, Agr. recht 1992, blz. 278.&#13;
33. Dit is bijv. denkbaar in verband met melkquotum waarvan de pachter krachtens het arrest Tromp/Folkertsma&#13;
(Hof Arnhem 20 juli 1992, Agr. recht 1992, 4581) aan zijn verpachter maximaal 25% van de waarde&#13;
moet betalen.&#13;
34. MvT blz. 26.&#13;
35. MvT, blz. 26, L.P.J. Mertens, Land- en Tuinbouwbulletin juli 1995, blz. 3.&#13;
36. Nader Rapport (22 705 A), blz. 5, MvT blz. 27.</legacyfootnotes><footnotes><footnote/></footnotes><auteurs>Prof. mr. A.H.T. Heisterkamp</auteurs><published>1995-10-01 00:00:00</published><modified>1994-12-27 00:00:00</modified><editiondate>1995-10-01</editiondate><htmlpath>https://denhollander.info/artikel/6020</htmlpath></article>
</articles></edition>