<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>11/12</uitgave><aflevering>11</aflevering><searchword>TvAR 11/12/2011</searchword><id>9598</id><udhid>UDH:TvAR/9598</udhid><titel>Rechtspraak 5669. Staat der Nederlanden/Van Didden (TvAR 2011/5669)</titel><searchwords><searchword>TvAR 11/12/2011</searchword><searchword>TvAR 2011/5669</searchword><searchword>UDH:TvAR/9598</searchword></searchwords><attachments><attachment><name>TvAR2011_11_12_08_Rechtspraak_5669.pdf</name><extention>pdf</extention><url>https://denhollander.info/download/8366/ci</url></attachment></attachments><inleiding>Falende grieven van verpachter tegen oordeel van de grond­kamer dat sprake is van een uit de pachtovereenkomst voort­vloeiende buitensporige verplichting in de zin van art. 7:319 lid 1, onder b BW.&#13;
</inleiding><content>Het geding in eerste aanleg&#13;
De grondkamer Zuid heeft bij beschikking van 17 juni 2011, waarvan afschrift aan partijen is verzonden op 14 juli 2011, met betrekking tot de op 6 september 2010 bij haar ter goed­keuring ingezonden pachtovereenkomst als bedoeld in ar­tikel 7: 397, lid 1 BW tussen partijen met betrekking tot de percelen land, kadastraal bekend gemeente Born, sectie A, nrs. 3810 en 3833, tezamen groot 2.29.30 ha, zulks voor de duur van één jaar, ingaande op 1 januari 2011 en eindigende op 31 december 2011, als volgt beslist:&#13;
“De overeenkomst wordt gewijzigd in die zin dat artikel 9, lid 6 en 7, worden geschrapt.&#13;
De aldus gewijzigde overeenkomst wordt goedgekeurd”.&#13;
Voormelde beschikking is in fotokopie aan deze beschikking gehecht. Daarnaar wordt verwezen voor de procesgang in eerste aanleg en de aan de beschikking ten grondslag geleg­de motivering.&#13;
Het geding in hoger beroep&#13;
Verpachtster is bij een op 26 juli 2011 ter griffie ingekomen beroepschrift in beroep gekomen van voormelde beschik­king, met verzoek primair: de beschikking, waarvan beroep, te vernietigen en de onderhavige pachtovereenkomst alsnog ongewijzigd goed te keuren, althans subsidiair: de pacht­overeenkomst in die zin te wijzigen dat artikel 9 lid 6 en 7 als volgt komt te luiden:&#13;
“6. De Staat heeft het recht om, indien zij een redelijk ver­moeden heeft dat sprake is van meer en/of andere bodem­verontreiniging dan bij de aanvang van het gebruik, bij het einde van het gebruik door de pachter en op zijn kosten een verkennend bodemonderzoek conform NEN 5740 te la­ten uitvoeren naar de verontreinigingsituatie van de onroe­rende zaak. Het onderzoek dient te worden verricht door een specifiek gekwalificeerde en van beide partijen onaf­hankelijke instelling en dient minimaal inzichtelijk te ma­ken of meer of andere bodemverontreiniging aanwezig is dan bij aanvang van het gebruik. Partijen komen overeen dat 1 januari 1996 als moment van aanvang van de pacht wordt beschouwd. Wanneer meer of andere bodemveront­reiniging dan bij aanvang van de pacht wordt geconstateerd dient de pachter deze binnen zes maanden na het eindigen van het gebruik voor eigen rekening ten genoegen van de Staat/verpachter te saneren. Wanneer de pachter deze ver­plichting niet nakomt, zal de Staat/verpachter de door hem noodzakelijke geachte werkzaamheden voor rekening van de pachter doen verrichten. Dit geldt niet wanneer het gaat om een geconstateerde verontreiniging waarvan de pach­ter aannemelijk maakt dat deze niet kan worden toegere­kend aan hem, zijn rechtsvoorganger(s) dan wel degene(n) die zich door toedoen en/of door (na)laten van hem of zijn rechtsvoorganger(s) op de onroerende zaak hebben bevon­den.&#13;
7. Totdat de werkzaamheden als bedoeld in lid 6 van dit arti­kel zijn verricht, is de pachter ingeval van wanprestatie, ge­rekend vanaf de datum van het einde van de pacht, aan de Staat/verpachter een bedrag verschuldigd berekend naar de laatst geldende pachtprijs.”&#13;
en de aldus gewijzigde pachtovereenkomst goed te keuren.&#13;
Pachter heeft geen gebruik gemaakt van de mogelijkheid om een verweerschrift in te dienen.&#13;
De grieven&#13;
Verpachtster heeft aangevoerd dat de grondkamer ten on­rechte artikel 9, lid 6 en in samenhang hiermee artikel 9, lid 7 van de onderhavige pachtovereenkomst heeft geschrapt wegens buitensporigheid van de desbetreffende bepalingen.&#13;
Beoordeling van het geschil in hoger beroep&#13;
1. In een procedure als de onderhavige dient de Centrale Grondkamer zich zelfstandig een oordeel te vormen. Dit on­afhankelijk van eventuele eerder beslissingen van de grond­kamer.&#13;
2. De grondkamer, en in beroep de Centrale Grondkamer, zijn in de onderhavige procedure gehouden toepassing te ge­ven aan het bepaalde in artikel 7:397, lid 1 van het Burger­lijk Wetboek. Dientengevolge hebben de grondkamer, en in beroep de Centrale Grondkamer, ingevolge artikel 7:319, lid 1, sub b, juncto artikel 7:320, lid 1 van het Burgerlijk Wet­boek in voorkomende gevallen de bevoegdheid verplichtin­gen, voor pachters uit de overeenkomst voortvloeiend, als buitensporig aan te merken en de overeenkomst deswege te wijzigen.&#13;
3. Uit de stukken, waaronder die in eerste aanleg, blijkt dat artikel 9, lid 6 en 7 van de onderhavige pachtovereenkomst als volgt luiden:&#13;
“6. De staat heeft het recht om, indien zij hiervoor een ge­rede aanleiding heeft, bij het einde van het gebruik door de pachter en op zijn kosten een verkennend bodemonderzoek conform NEN 5740 te laten uitvoeren naar de verontreini­gingsituatie van de onroerende zaak. Het onderzoek dient te worden verricht door een specifiek gekwalificeerde en van beide partijen onafhankelijke instelling en dient minimaal inzichtelijk te maken of meer of andere bodemverontreini­ging aanwezig is dan bij aanvang van het gebruik. Partijen komen overeen dat 1 januari 1996 als moment van aanvang van de pacht wordt beschouwd. Wanneer meer of andere bo­demverontreiniging dan bij aanvang van de pacht wordt ge­constateerd dient de pachter deze binnen zes maanden na het eindigen van het gebruik voor eigen rekening ten genoe­gen van de Staat/verpachter te saneren. Wanneer de pach­ter deze verplichting niet nakomt, zal de Staat/verpachter de door hem noodzakelijke geachte werkzaamheden voor reke­ning van de pachter doen verrichten. Dit geldt niet wanneer het gaat om een geconstateerde verontreiniging waarvan de pachter aannemelijk maakt dat deze niet kan worden toege­rekend aan hem, zijn rechtsvoorganger(s) dan wel degene(n) die zich door toedoen en/of door (na)laten van hem of zijn rechtsvoorganger(s) op de onroerende zaak hebben bevon­den.&#13;
7. Totdat de werkzaamheden als bedoeld in lid 6 van dit arti­kel zijn verricht, is de pachter, gerekend vanaf de datum van het einde van de pacht, aan de Staat/verpachter een bedrag verschuldigd berekend naar de laatst geldende pachtprijs.”&#13;
4. Naar het oordeel van de Centrale Grondkamer geeft ar­tikel 9, lid 6 van de onderhavige pachtovereenkomst ver­pachtster het recht om, indien zij hiervoor een gerede aan­leiding heeft, het daarin aangegeven bodemonderzoek op kosten van pachter te laten uitvoeren. Voorts is in genoemd artikellid bepaald dat, wanneer meer of andere bodemver­ontreiniging dan bij aanvang van de pacht wordt geconsta­teerd en pachter deze niet binnen zes maanden na het ein­digen van het gebruik voor eigen rekening en ten genoegen van verpachtster -naar de Centrale Grondkamer begrijpt: door deze eenzijdig naar haar maatstaven te bepalen- heeft gesaneerd, verpachtster de door haar noodzakelijk geachte -naar de Centrale Grondkamer begrijpt: door deze eenzijdig naar haar maatstaven te bepalen- werkzaamheden voor re­kening van pachter -naar de Centrale Grondkamer begrijpt: zonder limitering- zal doen verrichten. Naar het oordeel van de Centrale Grondkamer geeft dit artikellid aan verpachtster &#13;
de bevoegdheid om bij vermeende wanprestatie van pachter deze, zonder ingebrekestelling of rechtelijke tussenkomst, te verplichten het gepachte ten genoegen van haar in zijn oor­spronkelijke staat terug te brengen c.q. dit voor rekening van pachter te laten doen. Dit heeft tot gevolg dat, indien pach­ter zich in rechte tegen het optreden van verpachtster wil verweren, op hem de bewijslast komt te rusten dat hij geen wanprestatie heeft gepleegd, hoewel volgens de normale re­gels van het bewijsrecht de wanprestatie moet worden be­wezen door de partij, die zich op de wanprestatie beroept. Voorts legt voormeld artikellid aan pachter, indien deze het gepachte niet ten genoegen van verpachtster voor eigen re­kening heeft gesaneerd, een éénzijdige, niet met norma­le pachtverhoudingen overeenstemmende verplichting om te dulden op. Een en ander brengt de Centrale Grondkamer tot het oordeel dat artikel 9, lid 6 van de onderhavige pacht­overeenkomst als buitensporig in de zin van artikel 7:319, lid 1, onder b BW moet worden aangemerkt. Gelet op de sa­menhang van lid 7 van genoemd artikel van de onderhavige pachtovereenkomst met voornoemd lid 6 daarvan, treft dit lot ook artikel 9, lid 7 voornoemd.&#13;
5. De door verpachtster subsidiair voorgestelde wijziging van artikel 9, lid 6 en 7 van de onderhavige pachtovereen­komst welke enkel betreft de wijziging in artikel 9, lid 6 voornoemd van de zinsnede “indien zij hiervoor een gere­de aanleiding heeft” in “indien zij hiervoor een redelijk ver­moeden heeft dat sprake is van meer en/of andere bodem­verontreiniging dan bij de aanvang van het gebruik” is niet van dien aard dat zij tegemoet komt aan voormelde bezwa­ren en dientengevolge de Centrale Grondkamer tot een an­der oordeel brengt.&#13;
6. Overigens zijn tegen de beschikking, waarvan beroep, geen grieven aangevoerd.&#13;
Slotsom&#13;
De beschikking, waarvan beroep, moet wat betreft de schrapping daarin van artikel 9, lid 6 en 7 van de onderhavi­ge pachtovereenkomst worden bevestigd, voor zoveel nodig met aanvulling van gronden zoals hiervoor overwogen.&#13;
Beslissing&#13;
De Centrale Grondkamer, beschikkende in hoger beroep:&#13;
Bevestigt de beschikking, waarvan beroep, voor zoveel no­dig met aanvulling van gronden zoals hiervoor overwogen.&#13;
</content><legacyfootnotes/><footnotes><footnote/></footnotes><auteurs>mrs. W.L. Valk, M.G.W.M. Stienissen,Th.C.M. Willem­se en de deskundige leden mr. ing. J.A. Jansens van Gellicum en ir. H.B.M. Duenk</auteurs><published>2011-11-01 00:00:00</published><modified>2011-11-01 00:00:00</modified><editiondate>2011-11-01</editiondate><htmlpath>https://denhollander.info/artikel/9598</htmlpath></article>
</articles></edition>