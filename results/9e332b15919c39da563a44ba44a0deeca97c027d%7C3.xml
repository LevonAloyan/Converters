<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2000</searchword><id>4751</id><udhid>UDH:TvAR/4751</udhid><titel>Berghuis / Herv. Gem. van Hoogkerk c.s. en Oostwold c.a. (TvAR 2000/5008)</titel><searchwords><searchword>TvAR 4/2000</searchword><searchword>TvAR 2000/5008</searchword><searchword>UDH:TvAR/4751</searchword></searchwords><attachments><attachment><name>2000_nr 4_Rechtspraak_5008.pdf</name><extention>pdf</extention><url>https://denhollander.info/download/4693/ci</url></attachment></attachments><inleiding>[Pachtwet art. 25; Beschikking Superheffing&#13;
1984 art. 5]&#13;
&#13;
Als met bepaald land samenhangend melkquotum&#13;
kan in het algemeen alleen worden&#13;
beschouwd melkquotum dat is verkregen&#13;
dankzij de melkproductie in 1983 met&#13;
behulp van aan die productie dienstbaar&#13;
land. Soms is sprake geweest van een&#13;
ander referentiejaar dan 1983. In casu is dit&#13;
op grond van de Beschikking Superheffing&#13;
bijzondere opvolgingssituaties het jaar&#13;
1974. Dit brengt ook mee dat bij de berekening&#13;
van de hoeveelheid melkquotum per&#13;
ha van de bedrijfsoppervlakte in dat jaar&#13;
moet worden uitgegaan.&#13;
Het melkquotum is toegekend met ingang&#13;
van een tijdstip waarop de vader van pachter&#13;
nog de pachter was. Het feit dat de registratie&#13;
van het melkquotum ten name van pachter&#13;
is geschied met ingang van een latere datum&#13;
dan die waarop hij de pacht heeft overgenomen,&#13;
laat onverlet dat het melkquotum met&#13;
de litigieuze pachtgrond is gaan en blijven&#13;
samenhangen. De ter zake uit artikel 25 Pachtwet&#13;
voortvloeiende verplichtingen van de&#13;
pachter zijn tot de datum van de pachtovername&#13;
op de vader van pachter blijven rusten&#13;
en bij de pachtoverdracht op pachter overgedaan.&#13;
Een eventueel van de bestaande&#13;
pachtsituatie afwijkende tenaamstelling van&#13;
het melkquotum ontheft de pachter niet van&#13;
zijn verplichtingen ten aanzien van het met&#13;
het gepachte samenhangende melkquotum.&#13;
Het stond pachter dus niet vrij het melkquotum&#13;
zonder toestemming van verpachtster&#13;
te vervreemden. Nu hij dat toch heeft&#13;
gedaan, is hij schadeplichtig. De schade is&#13;
de helft van de waarde van het vervreemde&#13;
melkquotum ten tijde van de wanprestatie,&#13;
tenzij sprake is van bijzondere omstandigheden&#13;
die aanleiding moeten zijn om van&#13;
dat uitgangspunt af te wijken. In casu is van&#13;
dit laatste geen sprake; een bedrijfsvoering&#13;
in een melkveebedrijf, waarbij Jerseykoeien&#13;
als melkkoe worden gehouden, is&#13;
niet aan te merken als een bijzonderheid die&#13;
tot andere aanspraken van verpachtster en&#13;
pachter ten aanzien van het melkquotum&#13;
dan gebruikelijk moet leiden, zulks noch&#13;
met betrekking tot de verdeling bij helfte,&#13;
noch met betrekking tot het hanteren van&#13;
een ander vetpercentage dan het daadwerkelijk&#13;
geldende vetpercentage.</inleiding><content>ARREST VAN 24 JUNI 1997 IN DE&#13;
ZAAK VAN:&#13;
Lucas Jan Berghuis te Hoogkerk, gemeente&#13;
Groningen,&#13;
appellant, incidenteel geïntimeerde,&#13;
procureur: mr. P.C. Plochg,&#13;
tegen:&#13;
De Hervormde Gemeente van Hoogkerk c.a.&#13;
en Oostwold c.a. te Hoogkerk, gemeente&#13;
Groningen,&#13;
geïntimeerde, incidenteel appellante,&#13;
procureur: mr. J. van Dijkhuizen.&#13;
1 Het geding in eerste aanleg&#13;
De pachtkamer van het kantongerecht te Groningen&#13;
heeft op 4 oktober 1995 tussen partijen&#13;
een vonnis gewezen, dat in fotocopie aan&#13;
dit arrest is gehecht en naar de inhoud waarvan&#13;
wordt verwezen.&#13;
2 Het geding in hoger beroep&#13;
2.1 Appellant – hierna ook te noemen: pachter&#13;
– is bij exploit van 3 november 1995, met&#13;
gelijktijdige dagvaarding van geïntimeerde&#13;
– hierna ook te noemen: verpachtster – voor&#13;
dit hof, in hoger beroep gekomen van genoemd&#13;
vonnis, waarbij de tussen partijen bestaande&#13;
pachtovereenkomst met betrekking tot groenland&#13;
te Leegkerk is ontbonden en pachter is&#13;
veroordeeld tot betaling aan verpachtster van&#13;
een bedrag van ƒ 96.526,50 met rente.&#13;
2.2 Bij memorie van grieven zijn na te melden&#13;
grieven aangevoerd, met conclusie dat het hof&#13;
het vonnis, waarvan beroep, zal vernietigen&#13;
en, opnieuw rechtdoende:&#13;
a. primair verpachtster niet-ontvankelijk in&#13;
haar vorderingen zal verklaren, althans haar&#13;
deze zal ontzeggen;&#13;
b. subsidiair een door Berghuis aan de Hervormde&#13;
Gemeente te betalen vergoeding zal&#13;
vaststellen op de somma van maximaal ƒ 28.958,–,&#13;
te vermeerderen met de wettelijke rente over&#13;
dat bedrag vanaf 1 november 1994 tot de dag&#13;
der algehele voldoening, althans op een zoveel&#13;
hoger bedrag dan laatstgemelde som en zoveel&#13;
lager dan het door de pachtkamer in eerste&#13;
aanleg toegekend bedrag ad ƒ 96.526,50 (met&#13;
de wettelijke rente) als het hof naar goede justitie&#13;
oordelend zal vermenen te behoren;&#13;
c. de Hervormde Gemeente zal veroordelen&#13;
in de kosten van beide instanties.&#13;
2.3 Bij memorie van antwoord is verweer&#13;
gevoerd met conclusie dat het hof pachter&#13;
niet-ontvankelijk in zijn hoger beroep zal verklaren,&#13;
althans dit beroep ongegrond zal verklaren.&#13;
2.4 Voorts is in incidenteel hoger beroep na te&#13;
melden grief aangevoerd met conclusie dat het&#13;
hof het vonnis van de pachtkamer van het&#13;
kantongerecht zal vernietigen voor zover de&#13;
vorderingen van verpachtster niet volledig&#13;
zijn toegewezen en, opnieuw rechtdoende,&#13;
deze vorderingen alsnog volledig zal toewijzen,&#13;
met veroordeling van pachter in de kosten&#13;
van de procedure in beide instanties.&#13;
2.5 Bij akte in het principaal hoger beroep,&#13;
tevens memorie van antwoord in het incidenteel&#13;
hoger beroep, heeft pachter het door verpachtster&#13;
aangevoerde bestreden, met conclusie&#13;
dat het hof verpachtster niet-ontvankelijk&#13;
in haar beroep zal verklaren, althans dat beroep&#13;
ongegrond zal verklaren, met haar veroordeling&#13;
in de kosten van het incidenteel&#13;
hoger beroep.&#13;
2.6 Bij akte heeft verpachtster zich nog uitgelaten&#13;
over de door pachter in het geding&#13;
gebrachte stukken.&#13;
2.7 Daarna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
De grieven luiden:&#13;
in het principaal hoger beroep:&#13;
primair:&#13;
I. Ten onrechte heeft de pachtkamer van het&#13;
kantongerecht de aanspraak van de Hervormde&#13;
Gemeente op een deel van de waarde van&#13;
het ten name van Berghuis gestaan hebbende&#13;
melkquotum toegekend.&#13;
subsidiair:&#13;
II. Ten onrechte heeft de pachtkamer van het&#13;
kantongerecht overwogen dat geen reden aanwezig&#13;
is “af te wijken van de vrij algemeen&#13;
geldende regel dat de waarde van het vervreemde&#13;
melkquotum tussen pachter en verpachter&#13;
bij helften wordt verdeeld”.&#13;
III. Ten onrechte heeft de pachtkamer van het&#13;
kantongerecht de vordering van de Hervormde&#13;
Gemeente tot ontbinding van de pachtovereenkomst&#13;
toegewezen.&#13;
Ten onrechte heeft de pachtkamer van het&#13;
kantongerecht Berghuis veroordeeld in de&#13;
proceskosten.&#13;
in het incidenteel hoger beroep:&#13;
Ten onrechte heeft de pachtkamer van het&#13;
kantongerecht in rechtsoverweging 6 overwogen:&#13;
“Wel is er reden bij de waardebepaling&#13;
uit te gaan van het normale vetgehalte – te&#13;
stellen op 4,2% – omdat het hogere vetgehalte&#13;
het uitsluitend gevolg is van extra activiteiten&#13;
en/of investeringen van de pachter – in dit&#13;
geval onder andere de aanschaf van Jersey&#13;
koeien”.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– bij notariële akte van 17 april 1972 heeft de&#13;
kosterij en pastorie der Hervormde Gemeente&#13;
van Leegkerk aan H.W. Berghuis, de vader&#13;
van pachter, verpacht enig groenland te Leegkerk,&#13;
gemeente Groningen, kadastraal bekend&#13;
gemeente Hoogkerk, sectie E, nrs. 204, 208,&#13;
209, 210, 212, 213 en 313; tezamen groot&#13;
6.17.90 ha, zulks met ingang van 1 mei 1972;&#13;
– deze pachtovereenkomst is goedgekeurd&#13;
door de grondkamer voor Groningen op&#13;
30 juni 1972;&#13;
– door samengaan van de Hervormde Gemeente&#13;
van Leegkerk en de Hervormde Gemeente&#13;
van Hoogkerk op 1 januari 1976 is de&#13;
toen gevormde Hervormde Gemeente van&#13;
Hoogkerk en Leegkerk verpachtster in voormelde&#13;
pachtovereenkomst geworden;&#13;
– door samengaan van laatstgenoemde&#13;
gemeente met de Hervormde Gemeente van&#13;
Oostwold c.a. op 1 april 1983 is de Hervormde&#13;
Gemeente van Hoogkerk c.a en Oostwold&#13;
c.a. ontstaan en is deze sindsdien verpachtster&#13;
in de onderhavige pachtovereenkomst;&#13;
– de vader van pachter is in 1976 om gezondheidsredenen&#13;
gestopt met melken;&#13;
– bij brief van het Ministerie van Landbouw,&#13;
Natuurbeheer en Visserij van 28 september&#13;
1990 is aan de vader van pachter meegedeeld&#13;
dat aan hem een referentiehoeveelheid melk is&#13;
toegekend van 118.897 kilogram met ingang&#13;
van de heffingsperiode 1988/1989;&#13;
– in gemelde brief wordt verwezen naar een&#13;
beschikking van 28 mei 1986 en een brief van&#13;
de Directeur Landbouw en Voedselvoorziening&#13;
van 29 juli 1986, terwijl in het hoofd van&#13;
de brief wordt verwezen naar de beschikking&#13;
Superheffing Bijzondere Opvolgingssituaties;&#13;
– bij vorengemelde brief van 29 juli 1986 was&#13;
door het Ministerie van Landbouw en Visserij&#13;
aan de vader van pachter meegedeeld dat ingevolge&#13;
de toewijzing van zijn verzoek om op&#13;
basis van de Beschikking Superheffing Bijzondere&#13;
Opvolgingssituaties voor hem een&#13;
ander referentiejaar in aanmerking te doen&#13;
komen dan het referentiejaar 1983 aan hem&#13;
een heffingvrije hoeveelheid is toegekend, die&#13;
gebaseerd is op de leveringen in het jaar 1974,&#13;
zijnde 144.044 kilogram verminderd met het&#13;
geldende kortingspercentage;&#13;
– bij pachtwijzigingsovereenkomst van december&#13;
1989, goedgekeurd door de grondkamer&#13;
voor Groningen op 25 januari 1990, is pachter&#13;
zijn vader als zodanig opgevolgd;&#13;
– bij brief van het Ministerie van Landbouw,&#13;
Natuurbeheer en Visserij van 24 september&#13;
1991 is aan pachter meegedeeld dat ingevolge&#13;
zijn verzoek om registratie van de overgang&#13;
van de referentiehoeveelheid melk als gevolg&#13;
van de overname van het gehele melkveebedrijf&#13;
van zijn vader – transactiedatum&#13;
28-12-1988 – met ingang van de heffingsperiode&#13;
1991/1992 een referentiehoeveelheid&#13;
van 117.320 kilogram met een gemiddeld vetgehalte&#13;
van 6,62% op naam van pachter is&#13;
overgegaan:&#13;
– tot het bedrijf van de vader van pachter en&#13;
later dat van pachter behoorde behalve de litigieuze&#13;
pachtgrond nog 9.59.20 ha eigen grond;&#13;
– pachter heeft voormelde referentiehoeveelheid&#13;
heffingvrije melk vervreemd;&#13;
– tijdens het geding in eerste aanleg heeft&#13;
pachter de grond in geschil ter vrije beschikking&#13;
van verpachtster gesteld.&#13;
5 Beoordeling van het geschil in&#13;
hoger beroep&#13;
5.1 De in artikel 25 van de Pachtwet neergelegde&#13;
verplichting van de pachter om als een&#13;
goed pachter te handelen en bij het einde van&#13;
de pachtovereenkomst het gepachte in goede&#13;
staat aan de verpachter op te leveren, zal in&#13;
het algemeen medebrengen dat het hem niet&#13;
vrijstaat bij het einde van de pacht of gedurende&#13;
de looptijd daarvan de grond aan de ver-&#13;
pachter op te leveren zonder deze in de gelegenheid&#13;
te stellen tevens de daarmee samenhangende&#13;
heffingvrije hoeveelheid melk te&#13;
verwerven. Dit impliceert, mede gelet op de&#13;
uit voornoemde wetsbepaling voortvloeiende&#13;
zorgverplichting van de pachter ook gedurende&#13;
de looptijd van de pachtovereenkomst, dat&#13;
het een pachter in het algemeen ook niet vrijstaat&#13;
gedurende de looptijd van de pacht met&#13;
het gepachte samenhangende heffingvrije hoeveelheid&#13;
melk geheel of gedeeltelijk te vervreemden.&#13;
Zulk een vervreemding zonder&#13;
toestemming van de verpachter is aan te merken&#13;
als handelen in strijd met artikel 25 van de&#13;
Pachtwet en mitsdien als wanprestatie.&#13;
5.2 De primaire grief I legt allereerst aan het&#13;
hof de vraag voor of in casu ervan uitgegaan&#13;
moet worden dat de door pachter vervreemde&#13;
heffingvrije hoeveelheid melk geheel of gedeeltelijk&#13;
samenhing met de grond in geschil.&#13;
5.3 Blijkens artikel 5, lid 1 van de (eerste)&#13;
Beschikking superheffing van 1984 werd aan&#13;
melkproducenten voor een op 2 april 1984&#13;
ingaande periode een heffingvrije hoeveelheid&#13;
melk toegekend, gebaseerd op de in 1983 (aan&#13;
de melkfabriek) afgeleverde hoeveelheid melk,&#13;
verminderd met 8,65%. Aldus zijn de melkquota&#13;
ontstaan en gehandhaafd, behoudens&#13;
latere wijzigingen.&#13;
Dit brengt mee dat als met bepaald land&#13;
samenhangend melkquotum in het algemeen&#13;
alleen kan worden beschouwd melkquotum&#13;
dat is verkregen dankzij de melkproductie in&#13;
1983 met behulp van aan die productie dienstbaar&#13;
land.&#13;
5.4 Uit het vorenstaande volgt dat bij de&#13;
beantwoording van een vraag als thans aan de&#13;
orde het er dus om gaat of de melkproductie,&#13;
waarop het toegekende melkquotum is gebaseerd,&#13;
al dan niet – mede – op de litigieuze&#13;
grond heeft plaats gehad in het jaar dat als uitgangspunt&#13;
voor die toekenning in aanmerking&#13;
is genomen. In verreweg de meeste gevallen is&#13;
dat het jaar 1983 geweest, doch in bepaalde&#13;
gevallen heeft een ander jaar als referentiejaar&#13;
gegolden.&#13;
5.5 Dit laatste is in casu het geval geweest. De&#13;
toekenning van het betreffende melkquotum&#13;
is geschied op basis van de Beschikking superheffing&#13;
bijzondere opvolgingssituaties van&#13;
3 juni 1985, nr. J 3631, Stcrt. 109. Uit het bepaalde&#13;
in de artikelen 1 en 3 van die beschikking&#13;
volgt dat relevant is de periode van 1972&#13;
tot en met 1983 en hetgeen in het jaar voorafgaande&#13;
aan het optreden van de persoonlijke&#13;
omstandigheden aan melk werd geproduceerd.&#13;
De aan de vader van pachter gerichte brief van&#13;
het Ministerie van Landbouw en Visserij d.d.&#13;
29 juli 1986 geeft aan dat de toekenning van&#13;
het melkquotum in geschil is gebaseerd op de&#13;
leveringen – en mitsdien op de melkproductie&#13;
– in het jaar 1974. Nu ten processe vaststaat&#13;
dat de onderhavige grond toen reeds in pacht&#13;
was bij de vader van pachter en mede is&#13;
gebruikt voor de melkproductie in diens&#13;
bedrijf, volgt uit een en ander dat het met&#13;
ingang van de heffingsperiode 1988/1989 aan&#13;
betrokkene toegekende melkquotum – mede&#13;
– met de litigieuze pachtgrond is gaan samenhangen.&#13;
5.6 Pachter heeft ter onderbouwing van zijn&#13;
tot een andere conclusie leidende betoog nog&#13;
verwezen naar het door de pachtkamer van&#13;
dit hof gewezen arrest van 27 december 1994,&#13;
AR 1995, 4771 (Van Thiel/Van de Nieuwegiessen-&#13;
Buys), doch het daarin overwogene&#13;
betreft een geheel ander aspect, te weten het al&#13;
dan niet gaan samenhangen van melkquotum&#13;
met land dat later aan het betreffende bedrijf&#13;
is toegevoegd. Het hiervoor weergegeven uitgangspunt&#13;
dat voor het gaan samenhangen&#13;
van melkquotum met land bepalend is of dat&#13;
land in het referentiejaar dienstbaar was aan&#13;
de aan dat melkquotum ten grondslag liggende&#13;
melkproductie, is in gemeld arrest evenwel&#13;
niet verlaten.&#13;
5.7 Aan het vorenstaande doet niet af dat de&#13;
melkproductie in 1974 door de vader van&#13;
pachter tot stand is gebracht en evenmin de&#13;
omstandigheid dat pachter later zijn vader als&#13;
pachter in de onderhavige pachtovereenkomst&#13;
is opgevolgd. Hetzelfde geldt ten aanzien van&#13;
het feit dat de toekenning van het melkquotum&#13;
op grond van de Beschikking superheffing&#13;
bijzondere opvolgingssituaties mogelijk&#13;
was mede omdat hij bereid was om het bedrijf&#13;
van zijn vader over te nemen en daarin de&#13;
melkproductie weer ter hand te gaan nemen,&#13;
alsmede dat hij een agrarische opleiding moest&#13;
volgen of voltooid moest hebben en het over&#13;
te nemen bedrijf tenminste vijf jaar in stand&#13;
moest houden.&#13;
5.8 Het melkquotum in geschil is toegekend&#13;
met ingang van de heffingsperiode 1988/1989,&#13;
mitsdien met ingang van een tijdstip waarop&#13;
de vader van pachter nog de pachter was; de&#13;
toekenning vond ook te zijnen name plaats.&#13;
Zowel de overname van het bedrijf door&#13;
pachter als zijn opvolging als pachter in de&#13;
onderhavige pachtovereenkomst zijn van latere&#13;
datum, te weten 28 december 1988 respectievelijk&#13;
december 1989.&#13;
5.9 Het feit dat de registratie van het melkquotum&#13;
ten name van pachter is geschied met&#13;
ingang van de heffingsperiode 1991/1992 (zie&#13;
de aan hem gerichte brief van het Ministerie&#13;
van Landbouw, Natuurbeheer en Visserij van&#13;
24 september 1991) en niet gelijktijdig met&#13;
zijn opvolging in de pacht laat onverlet dat&#13;
het melkquotum in geschil met de litigieuze&#13;
pachtgrond is gaan en blijven samenhangen.&#13;
De ter zake uit artikel 25 van de Pachtwet&#13;
voortvloeiende verplichtingen van de pachter&#13;
zijn tot december 1989 op de vader van pachter&#13;
blijven rusten en bij de pachtoverdracht op&#13;
laatstgenoemde overgegaan. Een eventueel&#13;
van de bestaande pachtsituatie afwijkende&#13;
tenaamstelling van het melkquotum ontheft&#13;
immers de pachter niet van zijn verplichtingen&#13;
met betrekking tot met het gepachte samenhangend&#13;
melkquotum.&#13;
5.10 Het vorenoverwogene brengt mede dat&#13;
verpachtster aanspraak kon maken op het met&#13;
de grond in geschil samenhangende melkquotum&#13;
en dat het pachter niet vrijstond dat quotum&#13;
zonder toestemming van verpachtster te&#13;
vervreemden. Nu hij dat toch heeft gedaan,&#13;
dient hij de daardoor voor verpachtster ontstane&#13;
schade (bestaande in een deel van de&#13;
waarde van meergemeld melkquotum) aan&#13;
deze te vergoeden.&#13;
Grief I van het principaal hoger beroep is dan&#13;
ook ongegrond.&#13;
5.11 Het hof heeft, alvorens de overige in het&#13;
principaal hoger beroep opgeworpen grieven&#13;
en de grief in het incidenteel hoger beroep te&#13;
bespreken, behoefte aan nadere inlichtingen&#13;
van partijen en het zal daartoe een comparitie&#13;
van partijen bepalen, die tevens dienstbaar zal&#13;
worden gemaakt aan het beproeven van een&#13;
regeling tussen partijen op één of meer punten.&#13;
5.12 Het hof verzoekt aan pachter om uiterlijk&#13;
14 dagen vóór de datum van de comparitie&#13;
van partijen aan het hof gedocumenteerde&#13;
gegevens toe te zenden (met afschrift daarvan&#13;
aan de wederpartij) inzake:&#13;
– de bedrijfsomvang en –samenstelling in 1974&#13;
en volgende jaren tot het moment van de vervreemding&#13;
van het melkquotum in geschil&#13;
(oppervlakte, veebestand, verdeling in grasen&#13;
bouwland);&#13;
– de omvang van de melkproductie met ingang&#13;
van 1972 tot het moment waarop de&#13;
vader van pachter met de melkproductie is&#13;
gestopt, alsmede het vetgehalte van de toen&#13;
geproduceerde melk;&#13;
– idem over de periode dat pachter de melkproductie&#13;
weer heeft doen plaats vinden;&#13;
– de datum waarop pachter het melkquotum&#13;
in geschil heeft vervreemd.&#13;
Beslissing&#13;
Het hof, rechtdoende in hoger beroep:&#13;
bepaalt dat partijen, vergezeld van hun raadslieden,&#13;
op een nader te bepalen datum en tijdstip&#13;
zullen verschijnen in één der zalen van&#13;
het Paleis van Justitie, Walburgstraat 2-4 te&#13;
Arnhem, voor het lid van dit hof mr Kok als&#13;
raadsheer-commissaris en de raad Wentink,&#13;
om aan dezen inlichtingen over de zaak te&#13;
geven en om dezen te laten onderzoeken of&#13;
partijen het op één of meer punten met elkaar&#13;
eens kunnen worden;&#13;
bepaalt dat pachter dan in persoon aanwezig&#13;
zal zijn en verpachtster vertegenwoordigd zal&#13;
zijn door één of meer personen die van de&#13;
zaak op de hoogte zijn en hetzij rechtens bevoegd&#13;
zijn tot het geven van inlichtingen en het&#13;
aangaan van een schikking, hetzij tot een en&#13;
ander speciaal schriftelijk zijn gevolmachtigd;&#13;
verzoekt aan pachter om toezending van de&#13;
gegevens als hiervoor onder 5.12 nader aangegeven;&#13;
verwijst de zaak naar de rolzitting van 22 juli&#13;
1997, ambtshalve peremptoir, voor het opgeven&#13;
van de verhinderdata van partijen en hun raadslieden,&#13;
waarna dag en uur van de comparitie van&#13;
partijen door de raadsheer-commissaris zullen&#13;
worden vastgesteld (ook wanneer voormelde&#13;
opgave van één of van beide partijen ontbreekt)&#13;
en in beginsel geen uitstel in verband met verhinderingen&#13;
meer zal worden verleend;&#13;
houdt iedere verdere beslissing aan.&#13;
ARREST VAN 23 JUNI 1998&#13;
1 Het geding in hoger beroep&#13;
1.1 Het hof heeft in deze zaak op 24 juni 1997&#13;
een tussenarrest gewezen, naar de inhoud&#13;
waarvan wordt verwezen.&#13;
1.2 Ter uitvoering van dat tussenarrest heeft&#13;
op 9 oktober 1997 een comparitie van partijen&#13;
plaats gevonden; hiervan is een proces-verbaal&#13;
opgemaakt dat zich thans bij de stukken&#13;
bevindt en waarvan de inhoud als hier herhaald&#13;
en ingelast moet worden beschouwd.&#13;
1.3 Partijen hebben vervolgens nog een akte&#13;
houdende uitlating overgelegde produkties en&#13;
een antwoord-akte gewisseld, waarna zij&#13;
andermaal de stukken aan het hof hebben&#13;
overgelegd ter fine van arrest.&#13;
2 Voortzetting van de behandeling&#13;
van het geschil in hoger beroep&#13;
2.1 Het hof neemt hier over hetgeen in zijn&#13;
hiervoor vermeld tussenarrest onder “De vaststaande&#13;
feiten” alsmede “Beoordeling van het&#13;
geschil in hoger beroep” is overwogen en&#13;
beslist; het volhardt daarbij.&#13;
2.2 Ten tijde van de vervreemding van het litigieuze&#13;
melkquotum beschikte pachter over&#13;
een melkquotum van in totaal 177.638 kilogram.&#13;
Dit blijkt uit de in het geding gebrachte&#13;
stukken inzake die vervreemding, welke is&#13;
geschied in een viertal transacties, die samen&#13;
genoemde hoeveelheid betreffen; het correspondeert&#13;
ook met het resultaat van de toepassing&#13;
van de algemene toeslag respectievelijk&#13;
de algemene korting op de melkquota van&#13;
+ 1.10% en – 0,82% met ingang van de melkprijsjaren&#13;
1992/1993 respectievelijk 1993/1994,&#13;
berekend over het melkquotum van 117.320&#13;
kilogram zoals dat met ingang van de heffingsperiode&#13;
1991/1992 ten name van pachter&#13;
is gesteld.&#13;
2.3 Ingevolge vaste rechtspraak van dit hof&#13;
moet de schade die een verpachter lijdt in een&#13;
geval als het onderhavige, worden gesteld op&#13;
de helft van de waarde van het vervreemde&#13;
melkquotum ten tijde van de wanprestatie,&#13;
voor zover de vervreemde hoeveelheid samenhing&#13;
met de desbetreffende pachtgrond, tenzij&#13;
sprake is van bijzondere omstandigheden die&#13;
aanleiding moeten zijn om van dat uitgangspunt&#13;
af te wijken.&#13;
2.4 Het hof kan pachter niet volgen in diens&#13;
betoog dat in casu van zulke bijzondere omstandigheden&#13;
sprake is. Zowel de door hem&#13;
gevolgde schoolopleiding als de door hem&#13;
gemaakte kosten inzake leningen, aankoop&#13;
van vee, verbouwing van bedrijfsruimte, overname&#13;
van werktuigen en aanwending van&#13;
eigen arbeid zijn alle te beschouwen als normaal&#13;
bij de exploitatie van een (melk)veebedrijf&#13;
behorende aspecten. De eventuele&#13;
omstandigheid dat de gekochte Jersey-koeien&#13;
meer hebben gekost dan gemiddeld voor een&#13;
Hollandse melkkoe moet worden betaald en&#13;
een lagere restwaarde dan een Hollandse&#13;
melkkoe hebben – de juistheid van een en&#13;
ander geheel in het midden gelaten – maakt&#13;
het vorenstaande niet anders; die aanschaf&#13;
heeft pachter immers ook het daaraan verbonden&#13;
voordeel opgeleverd van een aanmerkelijk&#13;
hoger vetpercentage dan gemiddeld bij een&#13;
Hollandse melkkoe kan worden bereikt.&#13;
Bovendien is een bedrijfsvoering van een&#13;
melkveebedrijf, waarbij Jersey-koeien als&#13;
melkvee worden gehouden ook overigens niet&#13;
als een bijzonderheid aan te merken die tot&#13;
andere verdeling van de aanspraken inzake het&#13;
melkquotum dan de gebruikelijke zou moeten&#13;
leiden.&#13;
2.5 Aan het bovenstaande doet niet af dat&#13;
pachter omstreeks april 1995 op basis van een&#13;
regeling buiten rechte de grond in geschil ter&#13;
vrije beschikking van verpachtster heeft gesteld;&#13;
er nog van afgezien dat het onderhavige&#13;
geding tussen partijen toen al aanhangig was,&#13;
is dit ter beschikking stellen geheel irrelevant&#13;
voor de beantwoording van de vraag in welke&#13;
mate partijen aanspraken hebben met betrekking&#13;
tot het onderhavige melkquotum.&#13;
2.6 Grief II van het principaal hoger beroep is&#13;
dan ook ongegrond. Het in de toelichting op&#13;
die grief gedane bewijsaanbod moet worden&#13;
gepasseerd, nu het aangeboden bewijs, indien&#13;
geleverd, niet tot een ander oordeel van het&#13;
hof kan leiden dan hiervoor overwogen.&#13;
2.7 Terecht heeft de pachtkamer van het kantongerecht&#13;
overwogen dat de vervreemding&#13;
van het melkquotum in geschil een zodanige&#13;
wanprestatie van pachter oplevert dat ontbinding&#13;
van de litigieuze pachtovereenkomst&#13;
gerechtvaardig is. Toewijzing van het daartoe&#13;
strekkende gedeelte van de vorderingen van&#13;
verpachtster had echter achterwege kunnen&#13;
blijven nu uit het door partijen aangevoerde&#13;
alsmede uit de produkties 1 en 2 bij de memorie&#13;
van grieven moet worden afgeleid dat partijen&#13;
reeds in april 1995 overeenstemming&#13;
hebben bereikt over een beëindiging van de&#13;
onderhavige pachtovereenkomst en die beëindiging&#13;
toen ook hebben uitgevoerd. Het hof&#13;
acht het in rechtsoverweging 9 van het vonnis,&#13;
waarvan beroep, genoemde belang onvoldoende&#13;
voor toewijzing van de gevorderde&#13;
ontbinding. Grief III van het principaal hoger&#13;
beroep treft op grond hiervan doel, hetgeen&#13;
overigens, gezien de gegrondheid van dit&#13;
onderdeel van de vorderingen van verpachtster&#13;
op zichzelf, geen verschil maakt voor de&#13;
ten aanzien van de proceskosten te geven&#13;
beslissing.&#13;
2.8 Zoals hierboven reeds overwogen, is een&#13;
bedrijfsvoering in een melkveebedrijf, waarbij&#13;
Jersey-koeien als melkkoe worden gehouden,&#13;
niet aan te merken als een bijzonderheid die&#13;
tot andere aanspraken van verpachter en&#13;
pachter ten aanzien van het melkquotum dan&#13;
gebruikelijk moet leiden. Van te dezen relevante&#13;
bijzondere activiteiten en/of investeringen&#13;
is dan immers geen sprake. Het – hierboven&#13;
reeds gegeven – oordeel dat geen plaats&#13;
is voor een andere verdeling van de aanspraken&#13;
van partijen dan een verdeling bij helfte&#13;
impliceert op zichzelf reeds dat evenmin plaats&#13;
is voor het bij de uitwerking daarvan hanteren&#13;
van een ander vetpercentage dan het in het&#13;
desbetreffende geval daadwerkelijk geldende&#13;
percentage, in casu mitsdien 6,62%.&#13;
Ook anderszins zijn daarvoor geen gronden.&#13;
De in het incidenteel hoger beroep opgeworpen&#13;
grief treft derhalve doel.&#13;
2.9 In casu moet dus uitgegaan worden van&#13;
een vetpercentage van 6,62%. De waarde van&#13;
het onderhavige melkquotum dient, gelet op&#13;
de inhoud van de door de Staatssecretaris van&#13;
Landbouw, Natuurbeheer en Visserij bij&#13;
schrijven van 29 juni 1994 aan de Voorzitter&#13;
van de Tweede Kamer der Staten-Generaal&#13;
toegezonden notitie inzake de ontwikkelingen&#13;
op de agrarische grondmarkt van juli 1992&#13;
t/m december 1993 te worden gesteld op ƒ 1,–&#13;
per % vet, derhalve op ƒ 6,62 per kilogram.&#13;
2.10 In zijn tussenarrest van 24 juli 1997 heeft&#13;
het hof onder meer beslist dat, nu de toekenning&#13;
van het melkquotum in geschil is gebaseerd&#13;
op de melkproductie in het jaar 1974&#13;
alsmede vaststaat dat de onderhavige grond&#13;
toen reeds in pacht was bij de vader van pachter&#13;
en mede is gebruikt voor de melkproductie&#13;
in diens bedrijf, dit melkquotum met de&#13;
litigieuze pachtgrond is gaan samenhangen.&#13;
Dit oordeel brengt mee dat voor de berekening&#13;
van de hoeveelheid melkquotum per ha&#13;
van de toenmalige bedrijfsoppervlakte – te&#13;
weten: 18.89 ha – moet worden uitgegaan.&#13;
2.11 De door verpachtster te dezen geleden&#13;
schade moet op grond van het bovenoverwogene&#13;
worden becijferd op 117.638 : 18,89 =&#13;
6.228 kilogram over 6.17.90 ha is 38.483 kilogram&#13;
(afgerond) à ƒ 6,62 = ƒ 254.757,54 : 2 =&#13;
ƒ 127.379,– (afgerond). Dit brengt mee dat de&#13;
gevorderde schadevergoeding tot dit bedrag&#13;
moet worden toegewezen.&#13;
3 Slotsom&#13;
3.1 Nu de gegrondheid van grief III van het&#13;
principaal hoger beroep geen gevolgen heeft&#13;
voor de proceskostenveroordeling en de grieven&#13;
I en II falen, geldt dit laatst ook voor grief&#13;
IV. Het principaal hoger beroep moet mitsdien&#13;
ongegrond worden verklaard.&#13;
3.2 In het incidenteel hoger beroep moet het&#13;
vonnis, waarvan beroep, worden vernietigd,&#13;
voor zover dat aan het oordeel van het hof is&#13;
onderworpen, met bekrachtiging van dat vonnis&#13;
voor het overige.&#13;
3.3 Pachter moet als de in hoger beroep in het&#13;
ongelijk gestelde partij worden veroordeeld in&#13;
de kosten van dat beroep.&#13;
Beslissing&#13;
Het hof, rechtdoende in hoger beroep:&#13;
in het principaal hoger beroep:&#13;
verklaart het beroep ongegrond;&#13;
veroordeelt pachter in de kosten van dit&#13;
beroep, aan de zijde van verpachtster tot&#13;
heden begroot op ƒ 2.320,– voor verschotten&#13;
en ƒ 5.100,– voor salaris van de procureur.&#13;
in het incidenteel hoger beroep:&#13;
vernietigt het door de pachtkamer van het&#13;
kantongerecht te Groningen tussen partijen&#13;
gewezen vonnis van 4 oktober 1995, waarvan&#13;
beroep, voor zover daarbij de tussen partijen&#13;
bestaan hebbende pachtovereenkomst met&#13;
betrekking tot 6.17.90 ha groenland te Leegkerk&#13;
is ontbonden en voor zover daarbij&#13;
pachter is veroordeeld tot betaling aan verpachtster&#13;
van ƒ 96.526,50 met ontzegging van&#13;
het meer gevorderde,&#13;
en in zoverre opnieuw rechtdoende:&#13;
veroordeelt pachter om tegen behoorlijk&#13;
bewijs van kwijting aan verpachtster te voldoen&#13;
de somma van ƒ 127.379,– (eenhonderdzevenentwintigduizenddriehonderdnegenenzeventig&#13;
gulden), vermeerderd met de wettelijke&#13;
rente daarover vanaf 1 november 1994&#13;
tot de dag der algehele voldoening;&#13;
wijst de gevorderde ontbinding van de tussen&#13;
partijen bestaan hebbende pachtovereenkomst&#13;
alsnog af;&#13;
bekrachtigt genoemd vonnis voor het overige;&#13;
veroordeelt pachter in de in dit hoger beroep&#13;
gevallen proceskosten, aan de zijde van verpachtster&#13;
tot heden begroot op ƒ 2.550,– voor&#13;
salaris van de procureur.</content><legacyfootnotes/><footnotes><footnote/></footnotes><auteurs/><published>2000-04-01 00:00:00</published><modified>1998-05-26 00:00:00</modified><editiondate>2000-04-01</editiondate><htmlpath>https://denhollander.info/artikel/4751</htmlpath></article>
</articles></edition>