<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2011</searchword><id>9529</id><udhid>UDH:TvAR/9529</udhid><titel>Vergunningverlening op grond van art. 19kd van de Natuurbeschermingswet 1998: recente ontwikkelingen</titel><searchwords><searchword>TvAR 9/2011</searchword><searchword>UDH:TvAR/9529</searchword></searchwords><attachments><attachment><name>TvAR2011_09_02_Vergunningverlening.pdf</name><extention>pdf</extention><url>https://denhollander.info/download/8310/ci</url></attachment></attachments><inleiding>1. Inleiding&#13;
Sinds 31 maart 2010 is de Crisis- en Herstelwet in Neder­land van kracht, waarmee de regeling voor bestaande rech­ten in de Natuurbeschermingswet 1998 (hierna: de Nbw) werd geïntroduceerd. Het nieuwe art. 19kd Nbw zorgde hiervoor. Op grond van art. 19kd Nbw worden (kort gezegd) de mogelijke negatieve effecten op de voor stikstof gevoeli­ge habitats niet meegenomen in de beoordeling van de aan­vraag om natuurbeschermingswetvergunning als geen spra­ke is van een toename aan stikstofdepositie ten opzichte van 7 december 2004.&#13;
In dit artikel behandel ik de recente uitspraak van de Af­deling bestuursrechtspraak van de Raad van State (hierna: de Afdeling) van 7 september 20111 (hierna: de uitspraak) waarin de Afdeling enkele rechtsvragen met betrekking tot art. 19kd Nbw heeft beantwoord. De procedure ziet op de uitbreiding van een bestaande varkenshouderij nabij het Na­tura 2000-gebied ‘Gelderse poort’. Het college van Gede­puteerde Staten van Gelderland (hierna: GS) had de natuur­beschermingswetvergunning geweigerd. GS stelden zich op het standpunt dat als gevolg van de inwerkingtreding van art. 19kd van de Nbw 1998 geen vergunningplicht meer gold ingevolge art. 19d, eerste lid, van de Nbw, nu de stik­stofdepositie van de desbetreffende veehouderij op het ge­bied ‘Gelderse Poort’ per saldo niet is toegenomen of zal toenemen.&#13;
Deze uitspraak geeft op vier punten duidelijkheid over de vergunningverlening op grond van art. 19kd Nbw. Deze punten zal ik in dit artikel bespreken.&#13;
</inleiding><content>2. Vergunningplicht blijft in stand&#13;
Ten eerste overweegt de Afdeling dat wanneer de depositie voldoet aan art. 19kd Nbw (kort gezegd: de depositie neemt ten opzichte van de peildatum niet toe), de vergunning­plicht niet vervalt. Vreemd is deze overweging van de Afde­ling mijns inziens niet. Art. 19kd Nbw zegt immers letterlijk dat bij ‘besluiten over (…) het verlenen van een vergunning’ het bevoegd gezag in zo’n situatie niet de gevolgen betrekt die de ammoniakdepositie door de handeling kan hebben. Art. 19kd Nbw zegt enkel iets over de vraag of de vergun­ning verleend kan worden. Deze overweging ligt op één lijn met eerdere uitspraken van de voorzitter van de Afdeling in voorlopige voorzieningenprocedures.2&#13;
Fraai om te zien is dat de Afdeling de wetgever erop wijst dat als het de bedoeling van de wetgever zou zijn geweest om met art. 19kd Nbw een uitzondering te maken op de ver­gunningplicht, de wetgever het verzuimd heeft om dit op deze manier op te schrijven. De Afdeling concludeert dat deze mogelijke andere bedoeling van de wetgever ‘zijn weerslag niet [heeft] gevonden in de tekst van de bepaling’.&#13;
In de meeste gevallen betekent het in stand blijven van de vergunningplicht bij art. 19kd Nbw dat de vergunning zal moeten worden verleend indien binnen de bestaande rechten wordt gebleven, aangezien door GS niet gekeken hoeft te worden naar de mogelijk negatieve effecten ten gevolge van de ammoniakdepositie (tenzij er andere zaken dan stikstof­depositie zijn die kunnen zorgen voor significante negatie­ve effecten op de betreffende Natura 2000-gebieden). Deze conclusie trekt ook de Staatssecretaris van Economische za­ken, Landbouw en Innovatie in zijn brief van 28 septem­ber 2011 aan de Tweede Kamer.3 In deze brief reageert de staatssecretaris op bovengenoemde uitspraak. De staatsse­cretaris geeft aan dat de uitspraak op dit punt geen materiële gevolgen heeft. Wanneer aan de voorwaarden van art. 19kd Nbw is voldaan en er geen andere elementen zijn die nadeli­ge effecten kunnen hebben ‘dan worden de gevolgen van de stikstofdepositie niet betrokken bij de vergunningverlening en moet een vergunning worden verleend’, aldus de staats­secretaris.4 In dezelfde brief geeft de staatssecretaris aan dat het handhaven van de vergunningplicht naar zijn oordeel leidt tot overbodige administratieve handelingen en dat der­halve de regering op korte termijn met een voorstel zal ko­men om de wet aan te passen.5 Niet wordt ingegaan op de rechtsonzekerheid voor agrarische ondernemers die kan ont­staan door het niet handhaven van de vergunningplicht. Dit &#13;
terwijl de Afdeling in rechtsoverweging 2.6.2 van de uit­spraak expliciet wijst op dit mogelijke gevolg.&#13;
Meerdere provincies stelden zich tot voor kort op het stand­punt dat art. 19kd Nbw een uitzondering op de vergunning­plicht met zich bracht. In gevallen waarbij een aanvraag is ingediend en het bevoegd gezag aan de aanvrager op grond van art. 19kd Nbw heeft laten weten dat geen natuurbescher­mingswetvergunning vereist is (ofwel in een brief aan de aanvrager dan wel bij weigering van de vergunning omdat deze niet nodig zou zijn), moet nu alsnog een natuurbescher­mingswetvergunning worden aangevraagd.&#13;
3. Peildatum 7 december 2004 geldt niet voor alle situaties&#13;
Ten tweede is van belang dat de Afdeling in de uitspraak voor wat betreft de peildatum drie situaties onderscheidt:&#13;
a. een Natura 2000-gebied dat is aangewezen op grond van de Vogelrichtlijn (Vogelrichtlijngebied) vóór 7 december 2004;&#13;
b. een Natura 2000-gebied dat is aangewezen op grond van de Vogelrichtlijn (Vogelrichtlijngebied) op of na 7 december 2004;&#13;
c. een Natura 2000-gebied dat is opgenomen op de lijst van gebieden met communautair belang op grond van de Habitatrichtlijn (Habitatrichtlijngebied).&#13;
Voor Habitatrichtlijngebieden (categorie c) en voor Vogel­richtlijngebieden die zijn aangewezen op of na 7 december 2004 (categorie b) is er geen probleem volgens de Afdeling. Dit wil zeggen: de peildatum van 7 december 2004 in art. 19kd Nbw kan voor deze gebieden gewoon toegepast wor­den. Volgens de Afdeling is er in deze twee situaties geen strijd met art. 6, tweede en derde lid van de Habitatrichtlijn (van toepassing voor Habitatrichtlijngebieden) en art. 7 van de Habitatrichtlijn (op grond waarvan voor Vogelrichtlijnge­bieden ook art. 6, tweede en derde lid van de Habitatricht­lijn geldt).&#13;
Ten aanzien van Vogelrichtlijngebieden die zijn aangewe­zen vóór 7 december 2004 (categorie a) overweegt de Afde­ling dat de peildatum van 7 december 2004 in art. 19kd Nbw in strijd is met art. 7 van de Habitatrichtlijn. In plaats van 7 december 2004 geldt derhalve als peildatum de (vaak veel) eerdere datum waarop het beschermde Vogelrichtlijngebied is aangewezen. Deze peildatum gaat overigens niet verder terug dan 10 juni 1994. Dit is de datum waarop de omzet­tingstermijn van de Habitatrichtlijn is afgelopen. Als de aan­wijzing vóór deze datum is gedaan, dan geldt 10 juni 1994 als peildatum. Waarom is dit het geval?&#13;
Beschermingsregime van een ‘project’&#13;
Om deze vraag te beantwoorden is het nodig om terug te gaan naar de uitspraak van de Afdeling van 31 maart 20106 waarbij verwezen is naar het arrest Stadt Papenburg.7 In de uitspraak van 31 maart 2010 wordt de vraag beantwoord wanneer een ‘project’ op de juiste manier wordt beoordeeld. Onder project valt de oprichting van een intensieve veehou­derij, maar ook een wijziging of uitbreiding van een inten­sieve veehouderij (aangesloten dient te worden bij het be­grip ‘project’ in de MER-richtlijn8). De kwalificatie van een handeling als ‘project’ is van belang omdat de Habitatricht­lijn twee verschillende beschermingsregimes van de Na­tura-2000 gebieden kent. Indien een handeling gekwalifi­ceerd wordt als een ‘project’ dan dient het bevoegd gezag op grond van art. 6, derde en vierde lid van de Habitatricht­lijn een passende beoordeling te maken van de gevolgen van het project op het gebied. Indien een handeling geen project is maar een ‘andere handeling’ dan geldt een ander bescher­mingsregime. Ten aanzien van deze handelingen heeft Ne­derland op grond van art. 6, tweede lid van de Habitatricht­lijn een algemene beschermingsplicht. De Habitatrichtlijn geeft niet aan op welke manier beoordeeld moet worden of de instandhoudingsdoelstellingen door deze handelingen in gevaar komen.9&#13;
Uit de uitspraak van 31 maart 2010 met verwijzing naar het arrest Stadt Papenburg bleek dat voor een ‘project’ afgezien kan worden van een passende beoordeling wanneer er voor het project reeds vóór de aanwijzing van het gebied als Na­tura 2000-gebied ‘toestemming’ is verleend. Er is dan geen strijd met art. 6, derde en vierde lid van de Habitatrichtlijn. Gelet hierop is het niet verrassend dat de Afdeling ook in bovengenoemde uitspraak van 7 september jl. overweegt dat bij een project afgezien kan worden van een passende be­oordeling (ex. art. 19kd Nbw) wanneer er voor het project reeds vóór de aanwijzing van het gebied als Natura 2000-ge­bied ‘toestemming’ is verleend. Logisch gevolg hiervan is dat als er sprake is van Vogelrichtlijngebieden die al vóór 7 december 2004 zijn aangewezen, de datum van 7 decem­ber 2004 als peildatum in art. 19kd Nbw niet ver genoeg te­rug gaat. De Afdeling overweegt dan ook dat bij Vogelricht­lijngebieden die zijn aangewezen vóór 7 december 2004 het bevoegd gezag de vergunningaanvraag niet mag beoordelen op grond van art. 19kd Nbw, maar moet beoordelen aan de hand van 19e,19f, 19g en 19h van de Nbw. Art. 19kd Nbw moet voor die gevallen buiten toepassing gelaten worden. Dit betekent dat op grond van art. 19f Nbw het bevoegd ge­zag moet kijken of de exploitatie van het gehele bedrijf (en niet enkel de uitbreiding of wijziging) significante gevolgen kan hebben voor het betreffende Vogelrichtlijngebied. Is dit het geval, dan moet er een passende beoordeling worden ge­maakt.&#13;
Recent heeft de staatssecretaris van Economische zaken, Landbouw en Innovatie aangegeven in voornoemde brief van 28 september 2011 dat de regering op korte termijn met een voorstel zal komen om art. 19d Nbw in lijn met de uit­spraak van 7 september jl. aan te passen, zodat deze ook voor Vogelrichtlijngebieden kan gelden.10 Ik ga er vanuit dat dit gebeurt door de peildatum in art. 19kd Nbw aan te pas­sen, althans door de peildatum te koppelen aan het moment waarop de Vogelrichtlijngebieden werden aangewezen. Ex­pliciet geeft de staatssecretaris dit echter niet aan.&#13;
4. Vergunde situatie is uitgangspunt op peildatum&#13;
Het derde punt dat de Afdeling in haar uitspraak van 7 sep­tember 2011 duidelijk maakt is dat art. 19kd Nbw uitgelegd dient te worden aan de hand van de vergunde situatie op de peildatum en dus niet aan de hand van de feitelijke emis­sie op dat moment (welke bijvoorbeeld zou kunnen blijken uit de veeboekhouding). Volgens de Afdeling is immers een ‘toestemming’ nodig van vóór de aanwijzing van het gebied als Natura 2000-gebied. Als ‘toestemming’ geldt volgens de Afdeling een vergunning, dan wel melding, op grond van de Wet milieubeheer of de Hinderwet. Het komt erop neer dat de natuurbeschermingswetvergunning ex. art. 19kd Nbw verleend kan worden (dus zonder passende beoordeling) als er geen toename van de depositie is ten opzichte van de ver­gunde situatie vóór het moment van aanwijzing van Natu­ra 2000-gebieden (waarbij voor Vogelrichtlijngebieden dus veelal verder teruggegaan moet worden dan 7 december 2004).&#13;
In situaties waarbij een bedrijf nog nooit heeft beschikt over een milieuvergunning (bijvoorbeeld omdat deze meerde­re malen is vernietigd of gewoonweg nooit is aangevraagd) ofwel slechts een milieuvergunning heeft van na de aanwij­zing van het beschermd Natura 2000-gebied, ofwel niet be­schikt over een toereikende milieuvergunning van voor de aanwijzing als Natura 2000-gebied (met minder ammonia­kemissie dan de aangevraagde hoeveelheid) levert dit meer werk (en bovendien tijd en kosten) op voor de aanvrager. Het is immers niet zo dat de aanvrager hierdoor op voor­hand geen natuurbeschermingswetvergunning verleend krijgt. Art. 19kd Nbw is niet van toepassing, hetgeen bete­kent dat bij de beoordeling van de aanvraag om natuurbe­schermingswetvergunning de mogelijk negatieve effecten op het beschermd Natura 2000-gebied ten gevolge van de stik­stofdepositie wél meegenomen moeten worden. De conclu­sie is dat in dat geval ecologisch onderzoek gedaan dient te worden naar het effect van het bedrijf op de instandhou­dingsdoelstellingen. Oftewel, er dient op grond van een pas­sende beoordeling beoordeeld te worden of het bedrijf toe­laatbaar is. In de praktijk zien ondernemers dikwijls op tegen dit traject. Niet alleen omdat onduidelijk is wanneer een ecologisch onderzoek afdoende is om aan te tonen dat de beschermde Natura 2000-gebieden niet worden aange­tast, maar ook omdat de vrees bestaat dat elke toename aan depositie ontoelaatbaar wordt geacht aangezien in Neder­land de kritische depositiewaarde vrijwel overal reeds wordt overschreden. Of deze vrees gegrond is, zal de praktijk moe­ten uitwijzen. In elk geval blijkt uit de uitspraak van de Af­deling van 19 januari 201111 aangaande de aanleg van een nieuwe rondweg, dat een verslechtering van de kritische de­positiewaarden van de in het Natura 2000-gebied aanwezige habitattypen er volgens de Afdeling niet voor hoeft te zorgen dat een project ontoelaatbaar is. Uit de passende beoordeling bleek dat de verslechtering niet de realisatie van de instand­houdingsdoelstellingen in de weg zou staan.&#13;
Van belang is overigens dat om vast te stellen of de ammo­niakdepositie is toegenomen ten opzichte van het moment voor aanwijzing van het beschermd Natura 2000-gebied, re­kening gehouden moet worden met een deels vervallen ge­deelte van de milieuvergunning.12 Anders gezegd: het ver­vallen gedeelte van de milieuvergunning (bijvoorbeeld op grond van art. 8.18 Wet milieubeheer (oud) bij het niet vol­tooien en in werking brengen van de inrichting binnen drie jaar) mag niet meegeteld worden om te bepalen hoeveel am­moniakemissie (en hiermee ammoniakdepositie) was ver­gund. Hetzelfde geldt waarschijnlijk voor een (deels) inge­trokken vergunning.&#13;
5. Saldering als mitigerende maatregel&#13;
Tot slot herhaalt de Afdeling in de uitspraak van 7 septem­ber 2011 haar standpunt over externe saldering, zoals zij eerder aangaf in de uitspraken van 29 juni 201113 en 16 maart 2011.14 Bij externe saldering wordt de toename van ammoniakdepositie door de uitbreiding of wijziging van een agrarisch bedrijf gecompenseerd met de afname van am­moniakdepositie door een stoppend agrarisch bedrijf waar­van de milieuvergunning wordt ingetrokken. In de uitspraak van 16 maart 2011 werd door de Afdeling voor het eerst ex­terne saldering als mitigerende maatregel geaccepteerd bij de vergunningverlening op grond van art. 19d Nbw. Hier­na volgde in de uitspraak van 29 juni 2011 eenzelfde stand­punt ten aanzien van de vergunningverlening op grond van art. 16 Nbw.&#13;
Voorwaarden aan externe saldering als mitigerende maatregel&#13;
Uit de jurisprudentie blijkt dat er aan externe saldering een aantal voorwaarden worden gesteld. Volgens de uitspraak van de Afdeling van 7 september jl. kan het intrekken van een milieuvergunning ten gunste van een ander agrarisch be­drijf ‘onder omstandigheden’ aangemerkt worden als mi­tigerende maatregel. De belangrijkste voorwaarde is dat er sprake moet zijn van een duidelijke samenhang (de Afde­ling spreekt over ‘directe’ samenhang) tussen het uitbrei­dende en het stoppende bedrijf (of de meerdere stoppende bedrijven waarvan de depositie wordt gebruikt ten behoe­ve van het uitbreidende bedrijf, zie de uitspraak van 29 juni 2011). Wanneer sprake is van ‘directe samenhang’ zal afhan­gen van de feitelijke omstandigheden. Zo was in bovenge­noemde uitspraken sprake van ‘directe’ samenhang omdat er een overeenkomst was gesloten tussen het stoppende be­drijf en het uitbreidende bedrijf over de overdracht van de­positierechten aan het uitbreidende bedrijf. Of dit ook in an­dere situaties voldoende is zal afhangen van de inhoud van de overeenkomst.&#13;
Een andere voorwaarde is dat gewaarborgd moet zijn dat het stoppende bedrijf niet opnieuw begint. Wanneer hiervan sprake is zal wederom afhangen van de feitelijke omstandig­heden. In bovenstaande uitspraken bleek het intrekken van de milieuvergunning en het vervallen van een melding vol­doende. Wat opvalt is dat de Afdeling in de uitspraak van 29 juni 2011aangeeft dat het niet uitmaakt dat de bedrijfs-activiteiten van het agrarisch bedrijf waarvan de milieu­vergunning werd ingetrokken reeds vóór de intrekking van de milieuvergunning niet meer werden uitgeoefend (er wa­ren geen varkens meer aanwezig op het bedrijf). Dit strookt met het uitgangspunt dat de Afdeling heeft ten aanzien van bestaande rechten, namelijk dat gekeken dient te worden naar de vergunde situatie en niet de feitelijke. Toch is het de vraag of er in een geval waarbij al geruime tijd geen spra­ke is van agrarische bedrijvigheid (en dus geen uitstoot van ammoniakemissie) nog wel geconcludeerd kan worden dat, gelet op het stoppen van dit bedrijf, de depositie op het be­schermd Natura 2000-gebied niet toeneemt als een ander be­drijf met deze depositie uitbreidt. Wellicht zou hier ook naar de bedrijfsactiviteiten op de peildatum (het moment waarop het Natura 2000-gebied werd aangewezen) gekeken dienen te worden. In de praktijk kunnen agrarische bedrijven even­wel hun voordeel doen met de overweging van de Afdeling en is ook de rechtszekerheid er mijns inziens mee gediend.&#13;
Een derde voorwaarde is dat de verworven depositierechten van het stoppende bedrijf moeten zien op hetzelfde natuur­gebied als waarop de depositie ziet van het uitbreidende be­drijf. Dit is een logische voorwaarde in het licht van ‘direc­te’ samenhang.&#13;
Een vierde voorwaarde is dat met voldoende zekerheid vast­staat dat geen sprake is van toename van depositie op het natuurgebied. In beide uitspraken is dit op meer dan 20 ge­voelige locaties (25 respectievelijk 22 locaties) in het betref­fende natuurgebied berekend en op geen van de gevoelige locaties was sprake van een toename van depositie.&#13;
Gelet op het feit dat de Afdeling directe samenhang als be­langrijkste eis formuleert en uit de uitspraken blijkt dat de afname en toename van depositie op hetzelfde natuurgebied moet zien, is het de vraag of het salderen via een provinci­ale depositiebank wel hiermee in overeenstemming is. In een depositiebank is immers geen sprake van een overeen­komst tussen het stoppende bedrijf en het uitbreidende be­drijf. Bovendien kan saldering middels een provinciale de­positiebank enkel als mitigerende maatregel gelden, als bij de uitgifte van de depositie aan een uitbreidend bedrijf ge­controleerd wordt of de depositie invloed heeft op hetzelfde natuurgebied als waar de depositie van het stoppende bedrijf zijn invloed op had. Zo niet, dan is er geen directe samen­hang.&#13;
Externe saldering bij de passende beoordeling&#13;
In de uitspraak laat de Afdeling buiten beschouwing dat ex­terne saldering meegenomen kan worden in een beoordeling op grond van art. 19kd Nbw. Dit is niet vreemd omdat de Afdeling concludeert dat in de betreffende situatie art. 19kd Nbw buiten toepassing gelaten moet worden. Op grond van art. 19kd Nbw gaat het om ammoniakdepositie die ‘per sal­do’ niet is toegenomen. Dit impliceert dat op grond van art. 19kd Nbw rekening gehouden mag worden met saldering en andere mitigerende maatregelen. Indien door externe salde­ring de ammoniakdepositie ‘per saldo’ niet is toegenomen kan op grond van art. 19kd Nbw worden afgezien van een passende beoordeling.&#13;
De Afdeling gaat in de uitspraak wel in op een andere vorm van externe saldering. Omdat de Afdeling concludeert dat de betreffende vergunningaanvraag beoordeeld moet wor­den aan de hand van de artikelen 19e,19f, 19g en 19h van de Nbw bekijkt de Afdeling hoe de beoordeling op grond van deze artikelen (dus los van art. 19kd Nbw) zou moeten ge­beuren en hoe hierbij externe saldering kan worden betrok­ken. De Afdeling geeft aan dat in een dergelijk geval externe saldering niet meegenomen kan worden bij de beantwoor­ding van de ‘voorvraag’ of een project significante gevolgen kan hebben voor het desbetreffende gebied (lees: of een pas­sende beoordeling nodig is). Volgens de Afdeling mag pas bij het maken van de passende beoordeling zelf de exter­ne saldering meegenomen worden in de beoordeling als mi­tigerende maatregel. In een geval waarbij externe saldering wordt meegenomen in een beoordeling op grond van de art. 19e,19f, 19g en 19h van de Nbw is dus altijd een passende beoordeling nodig.&#13;
Overigens mag volgens de wetgever15 saldering ten behoe­ve van bestaande rechten op grond van art. 19kd Nbw alleen als sprake is van een afname en toename van de depositie op hetzelfde Natura 2000-gebied én hetzelfde habitattype. Ver­volgens stelt de wetgever dat voor geen enkel habitattype in geen enkel Natura 2000-gebied de depositie mag toenemen. Deze omschrijving van saldering lijkt verder te gaan dan op grond van de jurisprudentie op dit moment is uitgemaakt. Volgens de wetgever moet immers ook gekeken worden naar de overeenkomstige habitattypes in de natuurgebieden en niet enkel naar dezelfde natuurgebieden. Dit vereiste is mijns inziens niet vreemd. Op grond van art. 6, derde lid van de Habitatrichtlijn moet immers de zekerheid zijn verkregen dat de ‘natuurlijke kenmerken’ van het gebied niet aange­tast zullen worden. Per Natura 2000-gebied dienen de expli­ciet aangewezen plant- en diersoorten beschermd te worden. In de praktijk wordt hierdoor saldering erg lastig. De vraag is hoe zich dit verder gaat ontwikkelen. Interessant is hoe de diverse provincies hiermee om zullen gaan. De praktijk leert dat dit nogal eens kan verschillen.&#13;
6. Amendement en voorstel van Koopmans en Aptroot&#13;
Onlangs is door de Tweede Kamer een amendement aan­genomen om de Nbw te wijzigen.16 Het betreft het amen­dement van de leden Koopmans en Aptroot17 waarin on­der meer de definitie van bestaand gebruik art. 1 onderdeel m van de Nbw wordt gewijzigd. Niet te verwarren met be­staande rechten ex. art. 19kd Nbw. Als ook de Eerste Ka­mer instemt met deze wijziging is voortaan in beginsel geen vergunning meer nodig voor gebruik dat op 31 maart 2010 bekend is, of redelijkerwijs bekend had kunnen zijn bij het bevoegd gezag. Momenteel is dit het geval wanneer een handeling reeds op 1 oktober 2005 werd verricht en sinds­dien niet of niet in betekenende mate is veranderd.&#13;
De datum 1 oktober 2005 in art. 1 onderdeel m van de Nbw (dan wel 31 maart 2010 op grond van het amendement) is echter niet bepalend voor de vraag of een project toelaat­baar is. Dit is het moment waarop het betreffende Natura 2000-gebied werd aangewezen. Indien er voor een project geen ‘toestemming’ is gegeven vóór de aanwijzing van het gebied (zoals bij een uitbreiding van de activiteit) dan dient op grond van de Habitatrichtlijn een passende beoordeling gemaakt te worden en kan niet zomaar geconcludeerd wor­den dat geen vergunning nodig is.&#13;
De vraag is dan ook wat het belang is van de datum van 1 oktober 2005, dan wel van 31 maart 2010. Het is weliswaar niet in strijd met art. 6 tweede lid van de Habitatrichtlijn om een uitzondering op de vergunningplicht mogelijk te maken (zoals ook de Afdeling aangeeft in de uitspraak van 31 maart 2010), maar dit geldt enkel voor ‘andere handelingen’ en niet voor een ‘project’. Al snel is sprake van een project (na­melijk uitgaande van de MER-richtlijn ook een uitbreiding of wijziging van een agrarisch bedrijf). De invulling van het begrip ‘project’ kan mijns inziens niet door de Nederland­se wetgever ingeperkt worden door - zonder nadere beoor­deling - alle wijzigingen of uitbreidingen niet als ‘project’ te kwalificeren wanneer deze voldoen aan art. 1 onderdeel m van de Nbw. De datum van de aanwijzing van het be­schermd Natura-2000 gebied dient doorslaggevend te zijn. Als er derhalve geen toestemming is vóór het moment van aanwijzing (maar wel sprake is van een situatie die er al was op 1 oktober 2005 dan wel 31 maart 2010), dan zal ongeacht de datum in de Nederlandse wet een passende beoordeling gedaan moeten worden. Een dergelijke passende beoorde­ling gebeurt in Nederland bij de vergunningverlening.&#13;
Weliswaar geeft de staatssecretaris van Economische zaken, Landbouw en Innovatie aan bij brief van 6 september 2011 aan de Tweede Kamer18 dat op grond van art. 19d derde lid Nbw conform art. 6 derde lid van de Habitatrichtlijn de ver­gunningplicht blijft gelden voor handelingen die zijn aan te merken als projecten met mogelijk significante gevolgen, maar ik vraag me af of de staatssecretaris zich ervan be­wust is dat dit per definitie alle wijzigingen en uitbreidingen van agrarische bedrijven betreft ten opzichte van de situatie waarvoor ‘toestemming’ is verleend vóór de aanwijzing van het beschermde Natura 2000-gebied. Waarom dit niet vast­leggen bij wet in plaats van de verwachting scheppen dat ‘alle activiteiten, die op 31 maart 2010 bestonden, niet on­derworpen [hoeven te worden] aan een toets vooraf’? 19&#13;
Verder is interessant dat de staatssecretaris reageert op het voorstel van Koopmans20 om in art. 19kd derde lid Nbw voor bestaande rechten de datum van 7 december 2004 te wijzigen in 31 maart 2010 (net als in het amendement ten aanzien van bestaand gebruik). Gelet op de uitspraak van 7 september jl. ziet het er naar uit dat dit voorstel linea rec­ta in de prullenmand kan verdwijnen. Ook de staatssecreta­ris geeft aan dat dit voorstel in strijd is met art. 6 derde lid van de Habitatrichtlijn.21 Hierbij gaat de staatssecretaris nog niet in op het feit dat de peildatum van 7 december 2004 niet aangehouden kan worden voor Vogelrichtlijngebieden die vóór deze datum zijn aangewezen. Dit doet de staatssecreta­ris bij voornoemde brief van 28 september 2011.22&#13;
&#13;
&#13;
&#13;
</content><legacyfootnotes>* Renske Wingens is advocaat bij Hekkelman Advocaten te Nijmegen.&#13;
1. AbRvS 7 september 2011, zaaknummer 201003301/1/R2 (www.raadvanstate.nl), in deze uitgave gepubliceerd onder nummer 5662 (Agr.r. 2011/5662).&#13;
2. Zie AbRvS 24 december 2010, zaaknummer 201008178/2/R2 (www.raadvanstate.nl); AbRvS 26 juli 2010, zaaknum­mer 201003985/2/R2 (www.raadvanstate.nl); AbRvS 22 juli 2010, zaaknummer 201003331/1/R2 (www.raadvansta­te.nl).&#13;
3. Kamerstukken II 2011/12, 32 588, nr. 109, p. 3.&#13;
4. Kamerstukken II 2011/12, 32 588, nr. 109, p. 2 en 3.&#13;
5. Kamerstukken II 2011/12, 32 588, nr. 109, p. 3.&#13;
6. AbRvS 31 maart 2010, zaaknummer 200903784/1/R2 (www.raadvanstate.nl).&#13;
7. HvJ EG 14 januari 2010, C-226/08, Stadt Papenburg, punt 48 (www.curia.europa.eu).&#13;
8. Zie AbRvS 1 september 2011, zaaknummer 200905018/1/R2 (www.raadvanstate.nl).&#13;
9. Voor dit soort handelingen is een vergunningstelsel dus niet noodzakelijk, zo bepaalde de Afdeling in de uitspraak AbRvS 31 maart 2010, zaaknummer 200903784/1/R2 (www.raadvanstate.nl).&#13;
10. Kamerstukken II 2011/12, 32 588, nr. 109, p. 3. &#13;
11. AbRvS 19 januari 2011, zaaknummer 201006773/1/R2 (www.raadvanstate.nl).&#13;
12. Zie AbRvS 30 maart 2011, zaaknummer 201004532/1/R2 (www.raadvanstate.nl).&#13;
13. AbRvS 16 maart 2011, zaaknummer 200908730/1/R2 (www.raadvanstate.nl).&#13;
14. AbRvS 29 juni 2011, zaaknummer 200909282/1/R2 (www.raadvanstate.nl). &#13;
15. Kamerstukken II 2009/10, 32 127, nr. 4, pag. 18 en 41.&#13;
16. Kamerstukken II, stemmingen 14 juni 2011, nr. 92, item 18, p. 34.&#13;
17. Kamerstukken II 2010/11, 32 588, nr. 16. &#13;
18. Kamerstukken II 2010/11, 32 588, nr. 21, p. 2.&#13;
19. Kamerstukken II 2010/11, 32 588, nr. 21, p. 2.&#13;
20. Handelingen II 2010/11, nr. 90, item 6, p. 56.&#13;
21. Kamerstukken II 2010/11, 32 588, nr. 21, p. 3.&#13;
22. Kamerstukken II 2011/12, 32 588, nr. 109, p. 3. &#13;
</legacyfootnotes><footnotes><footnote/></footnotes><auteurs>mr. H.J.M. Wingens&#13;
</auteurs><published>2011-09-01 00:00:00</published><modified>2011-09-01 00:00:00</modified><editiondate>2011-09-01</editiondate><htmlpath>https://denhollander.info/artikel/9529</htmlpath></article>
</articles></edition>