<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2013</searchword><id>10631</id><udhid>UDH:TvAR/10631</udhid><titel>Rechtspraak 5729. Molensteen / van Daalen (TvAR 2013/5729)</titel><searchwords><searchword>TvAR 7/8/2013</searchword><searchword>TvAR 2013/5729</searchword><searchword>UDH:TvAR/10631</searchword></searchwords><attachments><attachment><name>TvAR2013_07_08_06_5729.pdf</name><extention>pdf</extention><url>https://denhollander.info/download/9103/ci</url></attachment></attachments><inleiding>Nadere omschrijving vereist van de bij opzegging pacht­overeenkomst vermelde gronden.&#13;
</inleiding><content>1. Het geding in feitelijke instanties&#13;
Voor het verloop van het geding in feitelijke instanties ver­wijst de Hoge Raad naar de navolgende stukken:&#13;
a. de vonnissen in de zaak 566225 CV EXPL 8752/2009 en 566669 CV EXPL 8838/2009 van de pachtkamer, sector kanton, te Tilburg van 6 januari 2010, 2 juni 2010 en 8 sep­tember 2010,&#13;
b. het arrest in de zaak 200.075.355 en 200.075.359 van de pachtkamer van het gerechtshof te Arnhem van 17 janua­ri 2012.&#13;
Het arrest van het hof is aan dit arrest gehecht.&#13;
2. Het geding in cassatie&#13;
Tegen het arrest van het hof heeft De Molensteen beroep in cassatie ingesteld. De cassatiedagvaarding is aan dit arrest gehecht en maakt daarvan deel uit.&#13;
[Verweerster 2] en [verweerder 1] hebben geconcludeerd tot verwerping van het beroep.&#13;
De conclusie van de Advocaat-Generaal A. Hammerstein strekt tot verwerping.&#13;
3. Beoordeling van het middel&#13;
3.1 In cassatie kan van het volgende worden uitgegaan.&#13;
(i) De Molensteen heeft in 1999 percelen grond met daarop een boerderij in de gemeente Waalwijk gekocht.&#13;
De Molensteen heeft met [verweerster 2] afspraken gemaakt over het gebruik van de boerderij en de percelen. In een ge­schil over die afspraken heeft de pachtkamer van het ge­rechtshof Arnhem bij arrest van 2 maart 2004 bepaald dat tussen De Molensteen en [verweerster 2] een pachtovereen­komst bestaat die eindigt op 30 juni 2011.&#13;
(ii) De Molensteen heeft bij pachtovereenkomst van 22 maart 2001 aan [verweerder 1] gronden verpacht. [Verweer­der 1] is directeur van [verweerster 2].&#13;
(iii) Bij exploot van 30 maart 2009 heeft De Molensteen beide pachtovereenkomsten tegen 30 juni 2011 opgezegd. Zij heeft de opzegging gebaseerd op (a) de in art. 7:370 lid 1, aanhef en onder a, BW genoemde grond dat de bedrijfs­voering door [verweerder 1], respectievelijk [verweerster 2] niet is geweest zoals een goed pachter betaamt en [verweer­der 1], respectievelijk [verweerster 2] anderszins ernstig is tekortgeschoten, en (b) de in art. 7:370 lid 1, aanhef en on­der c, BW genoemde grond dat een redelijke afweging van de wederzijdse belangen in het voordeel van De Molensteen uitvalt.&#13;
3.2 De Molensteen vordert in de onderhavige procedures te­gen [verweerster 2] en [verweerder 1], die door de pachtka­mer van de rechtbank afzonderlijk en door de pachtkamer van het hof gevoegd zijn behandeld, het tijdstip vast te stel­len waarop de pachtovereenkomsten zullen eindigen.&#13;
De rechtbank heeft geoordeeld dat het beroep op de opzeg­gingsgrond, hiervoor in 3.1 onder (iii) genoemd onder a, niet slaagt, maar dat het beroep op de daar onder b genoemde grond wel opgaat. De rechtbank heeft bepaald dat de pacht­overeenkomsten zullen eindigen op 30 juni 2011.&#13;
Het hof heeft de vonnissen van de rechtbank vernietigd en de vorderingen van De Molensteen tegen [verweerster 2] en [verweerder 1] afgewezen. Daartoe heeft het hof onder meer als volgt overwogen. De Molensteen heeft in hoger be­roep aangevoerd dat [verweerster 2] en [verweerder 1] op de bij uitstek als weidegrond geschikte pachtgronden akker­bouwgewassen hebben geteeld. Dit verwijt, dat redelijker­wijs niet kan worden beschouwd als een uitwerking van het reeds in de opzegging gebezigde verwijt, moet buiten be­schouwing blijven omdat de verpachter ingevolge art. 7:369 lid 2 BW slechts op de gronden vermeld in de opzegging kan vorderen dat de rechter het tijdstip zal vaststellen waar­op de overeenkomst zal eindigen. Dit voorschrift strekt ertoe dat de pachter aan de hand van de in de opzegging vermelde grond(en) moet kunnen bepalen of hij in de opzegging wil berusten, dan wel het op een procedure wil laten aankomen. (rov. 3.3) De opzegging op grond van art. 7:370 lid 1, aan­hef en onder a, BW kan dus niet leiden tot toewijzing van de vordering van De Molensteen. (rov. 3.4)&#13;
3.3 Onderdeel I van het middel klaagt dat het hof art. 7:369 lid 2 BW te restrictief heeft uitgelegd door kennelijk aan te nemen dat de opzeggingsgronden reeds in de opzeggings­brief nader en tot in detail dienen te worden uitgewerkt. Het onderdeel wijst erop dat de opzeggingsgrond van art. 7:370, lid 1, aanhef en onder a, BW op de laatste bladzijde van de opzegging van 30 maart 2009 is genoemd en dat de desbe­treffende alinea eindigt met de zinsnede: “Voorts heeft de pachter zich niet in zijn bedrijfsvoering als een goed pachter gedragen”. Door te beslissen dat het verwijt over het telen van akkerbouwgewassen op weidegronden niet kan worden geschaard onder de door De Molensteen in de opzegging van 30 maart 2009 gebezigde opzeggingsgrond, stelt het hof volgens het onderdeel meer eisen dan de wettelijke en door De Molensteen nageleefde eis dat de gronden in de opzeg­ging worden vermeld. &#13;
3.4 Onderdeel I neemt terecht tot uitgangspunt dat volgens art. 7:369 lid 2 BW slechts op de gronden vermeld in de op­zegging kan worden gevorderd dat de rechter het tijdstip zal vaststellen waarop de overeenkomst zal eindigen. &#13;
3.5 Art. 7:369 lid 2 BW strekt samen met art. 7:368 BW, waarin is bepaald dat de opzegging op straffe van nietigheid de gronden dient te vermelden die tot de opzegging hebben geleid, ertoe dat de pachter aan de hand van de in de opzeg­ging vermelde gronden kan bepalen of hij in de opzegging wil berusten, dan wel het op een procedure wil laten aanko­men (zie de conclusie van de Advocaat-Generaal onder 6.2). &#13;
3.6 Gezien deze strekking en de enkele vermelding in de op­zegging van 30 maart 2009 dat de pachter zich in zijn be­drijfsvoering niet als een goed pachter heeft gedragen, is het oordeel van het hof dat De Molensteen haar beroep op de opzeggingsgrond van art. 7:370 lid 1, aanhef en onder a, BW niet in de procedure op de voet van art. 7:369 lid 2 BW kan aanvullen met het verwijt dat de pachter akkerbouw­gewassen heeft geteeld op bij uitstek als weidegronden ge­schikte pachtgronden, onjuist noch onbegrijpelijk. Het be­hoefde ook geen nadere motivering. &#13;
3.7 De overige klachten van het middel kunnen evenmin tot cassatie leiden. Dit behoeft, gezien art. 81 lid 1 RO, geen nadere motivering nu die klachten niet nopen tot beantwoor­ding van rechtsvragen in het belang van de rechtseenheid of de rechtsontwikkeling. &#13;
4. Beslissing &#13;
De Hoge Raad: &#13;
verwerpt het beroep; &#13;
veroordeelt De Molensteen in de kosten van het geding in cassatie, tot op deze uitspraak aan de zijde van [verweerster 2] en [verweerder 1] begroot op € 799,34 aan verschotten en op € 2.200,- voor salaris. &#13;
Conclusie: mr A. Hammerstein &#13;
In deze pachtzaak gaat het in cassatie met name om de vraag of het Hof een te restrictieve uitleg heeft gegeven aan art. 7:369 lid 2 BW, waarin wordt bepaald dat slechts op de gronden vermeld in de opzegging kan worden gevorderd dat de rechter het tijdstip zal vaststellen waarop de pachtover­eenkomst zal eindigen. &#13;
1. De feiten &#13;
In cassatie kan van de volgende feiten worden uitgegaan. &#13;
(i) Tussen De Molensteen en [verweerster 2] bestaat een - door de pachtkamer van het gerechtshof in Arnhem in hoger beroep bij arrest van 2 maart 2004 schriftelijk vastgelegde - pachtovereenkomst betreffende percelen grond in de ge­meente Waalwijk, destijds kadastraal bekend Gemeente Ca­pelle sectie [A] nummers [001 t/m 007], in totaal belopende een oppervlakte van 50.79.45 ha (en volgens [verweerster 2] inmiddels gedeeltelijk kadastraal hernummerd), welke op­pervlakte ook het boerderijcomplex ter grootte van 1.35.55 ha. bevat dat door [verweerster 2] in 2000 van De Molen­steen is gekocht, zodat de omvang van de feitelijk verpachte grond 49.43.90 ha bedraagt. &#13;
(ii) De ingangsdatum van de pachtovereenkomst is 1 juli 2005 en de pachtovereenkomst loopt af op 30 juni 2011. &#13;
(iii) De Molensteen heeft aan de directeur van [verweer­ster 2], [verweerder 1] bij pachtovereenkomst van 22 maart 2001 gronden verpacht met een oppervlakte van 9.68.90 ha. (iv) De onder (iii) vermelde gronden maakten oorspronke­lijk deel uit van de in totaal ongeveer 60 ha die door de Mo­lensteen was aangekocht en vervolgens aan [verweerster 2] in gebruik was gegeven. &#13;
2. De vordering &#13;
De Molensteen heeft gevorderd het tijdstip vast te stellen waarop de pachtovereenkomst tussen De Molensteen als verpachtster en [verweerster 2] als pachtster zal eindigen en [verweerster 2] te bevelen het gepachte te ontruimen en ont­ruimd te houden. &#13;
3. Het oordeel van de rechtbank &#13;
De rechtbank heeft het tijdstip waarop de pachtovereen­komst zal eindigen vastgesteld op 30 juni 2011. Daartoe heeft de rechtbank overwogen dat een redelijke afweging van de belangen van De Molensteen als verpachtster bij be­ëindiging tegen die van [verweerster 2] bij verlenging van de overeenkomst in het voordeel van De Molensteen uitvalt (art. 7:370 lid 1 aanhef en onder c BW). De tweede, op art. 7:370 lid 1 aanhef en onder a BW gebaseerde opzeggings­grond, inhoudende dat [verweerster 2] als pachter is tekort­geschoten in haar verplichtingen kan geen reden vormen voor toewijzing van de vordering. De hieraan ten grondslag gelegde stellingen van De Molensteen over het niet-beta­len van periodieke pachtverhogingen, het laten oplopen van de bijdragen in de waterschapslasten en het zonder toestem­ming van De Molensteen wijzigen van de bestemming van het gepachte door het als bouwland te gebruiken zijn name­lijk onvoldoende onderbouwd, aldus de rechtbank. &#13;
4. Het oordeel van het hof &#13;
In hoger beroep heeft het hof het vonnis van de rechtbank vernietigd en de vordering van De Molensteen alsnog afge­wezen. Daartoe heeft het hof overwogen dat de stelling van De Molensteen dat [verweerder] c.s. in gebreke zijn geble­ven met de betaling van doorberekende ruilverkavelingsren­te en waterschapslasten onvoldoende onderbouwd is. In het incidenteel hoger beroep heeft De Molensteen aangevoerd dat [verweerder] c.s. op de bij uitstek als weidegrond ge­schikte pachtgronden akkerbouwgewassen hebben geteeld. Dit verwijt dat redelijkerwijs niet kan worden beschouwd als een uitwerking van een reeds in de opzegging gebezigd verwijt, moet buiten beschouwing blijven omdat volgens art. 7:369 lid 2 BW de verpachtster slechts op de gronden ver­meld in de opzegging kan vorderen dat de rechter het tijdstip zal vaststellen waarop de overeenkomst zal eindigen. De op­zeggingsgrond, die wordt genoemd in art. 7:370 lid 1, aan­hef en onder a, BW kan derhalve niet leiden tot toewijzing van de vordering van De Molensteen. &#13;
Ook het beroep op de opzeggingsgrond van art. 7:370 lid 1, aanhef en onder c, BW wijst het hof af. Het verzet van [ver­weerster 2] en [verweerder 1] tegen opzegging van de pacht­overeenkomst, dat ertoe strekt het gebruik van de gronden op basis van de pachtovereenkomst te continueren, is naar maatstaven van redelijkheid en billijkheid niet onaanvaard­&#13;
baar. In de procedure die leidde tot de vastlegging van de pachtovereenkomst is bovendien gebleken dat de bij De Mo­lensteen betrokkenen “zich de risico’s van een verpachting hadden gerealiseerd”, aldus het hof in rov. 3.7. &#13;
5. Het cassatieberoep &#13;
5.1 De Molensteen heeft bij dagvaarding van 16 maart 2012 beroep in cassatie ingesteld. Er is een middel aangevoerd dat bestaat uit twee onderdelen. [Verweerder 1] en [verweerster 2] hebben geconcludeerd tot verwerping van het beroep. De advocaten van beide partijen hebben een schriftelijke toe­lichting gegeven. &#13;
5.2 Het van toepassing worden op 1 september 2007 van de nieuwe procesrechtelijke bepalingen voor pachtzaken (art. 1019j-1019 Rv.), welke bepalingen cassatieberoep niet uit­sluiten, heeft alleen gevolg voor op of na die datum inge­stelde procedures. Nu de onderhavige procedure aanhan­gig is gemaakt bij dagvaarding van 16 december 2009 zijn deze bepalingen van toepassing en geldt het cassatieverbod uit art. 134 van de op 1 september 2007 ingetrokken Pacht­wet niet meer, zodat het cassatieberoep in deze zaak - waar­in op de laatst mogelijke dag cassatieberoep is ingesteld - ontvankelijk is (vgl. HR 11 september 2009, LJN BI6942, RvdW 2009, 1012; HR 29 januari 2010, BK4933, RvdW 2010, 225). &#13;
6. Bespreking van het cassatiemiddel &#13;
6.1 Onderdeel I neemt, terecht, tot uitgangspunt dat krach­tens art. 7:369 lid 2 BW slechts op de gronden vermeld in de opzegging kan worden gevorderd dat de rechter het tijdstip zal vaststellen waarop de pachtovereenkomst zal eindigen. Het hof heeft deze bepaling echter volgens het onderdeel te restrictief uitgelegd, waar het aanneemt dat de grond van art. 7:370 lid 1, aanhef en onder a, BW in de opzegbrief reeds tot in detail moet zijn uitgewerkt. &#13;
6.2 Vooropgesteld dient te worden dat het voorschrift van art. 7:368 BW, waarin staat dat de opzegging op straffe van nietigheid de gronden dient te vermelden die tot de opzeg­ging hebben geleid, en dat van art. 7:369 lid 2 BW dat de verpachter op de gronden vermeld in de opzegging kan vor­deren dat de rechter het tijdstip zal vaststellen waarop de pachtovereenkomst eindigt, ertoe strekken dat de pach­ter aan de hand van de in de opzegging vermelde gronden kan bepalen of hij in de opzegging wil berusten, dan wel het op een procedure wil laten aankomen (W.L. Valk in: A.H.T Heisterkamp en W.L. Valk, Pachtrecht, derde druk, 2013, art. 7:369 BW aant. 3; Hof Arnhem 22 november 2011, LJN BU7762). Met inachtneming van het voorgaande zal de ver­pachter de gronden voor opzegging tijdens de procedure dan ook maar zeer beperkt mogen wijzigen of aanvullen (vgl. ook: Asser/Snijders, Pacht, 7-III, 2009, nr. 196). De ratio van deze bepaling stemt overeen met die van art. 7:295 BW (zie HR 13 juni 2008, LJN BC6116, NJ 2008/338). &#13;
In het onderhavige geval is de opzeggingsgrond in het ge­heel niet geconcretiseerd in de opzeggingsbrief, nu deze vol­staat met de vermelding dat de pachter zich in zijn bedrijfs­voering niet als een goed pachter heeft gedragen en niet vermeldt - zoals in de procedure pas voor het eerst is aan­gevoerd - dat de pachter wordt verweten op bij uitstek als weidegrond geschikte pachtgronden akkerbouwgewassen te hebben geteeld. Het hof heeft derhalve niet de desbetref­fende opzeggingsgrond buiten beschouwing gelaten, om­dat deze niet tot in detail is uitgewerkt - zoals door het on­derdeel wordt verondersteld - maar omdat deze in het geheel niet is uitgewerkt, waardoor de pachter niet kon bepalen of hij het op deze grond op een procedure wil laten aanko­men. Dit met een waardering van de feiten verweven oor­deel van het hof is onjuist noch onbegrijpelijk, zodat het on­derdeel faalt. &#13;
6.3 Onderdeel II klaagt onder a erover dat het hof door in rov 3.9 te overwegen dat alleen beëindiging van de verpach­tingen De Molensteen perspectief oplevert in financiële zin de kern van het betoog van De Molensteen onjuist heeft weergegeven. Dit betoog, dat volgens het onderdeel nader is toegelicht in de inleidende dagvaarding op pagina 4 der­de alinea van onderen, komt erop neer dat De Molensteen als gevolg van de verpachting volstrekt insolvabel is gewor­den, daardoor geen zaken meer kan doen en dat diens bedrijf al jaren stil ligt. De klacht faalt. De vermelding door het on­derdeel van de vindplaats in de gedingstukken is onjuist, zo­dat het onderdeel niet voldoet aan de eisen van art. 407 lid 2 Rv. Voorts gaat het hier om een niet-onbegrijpelijke uit­leg van de gedingstukken die is voorbehouden aan de fei­tenrechter. Niet valt immers in te zien dat er een wezenlijk verschil bestaat tussen de overweging van het hof dat alleen beëindiging van de verpachting financieel perspectief biedt aan De Molensteen en de stelling van De Molensteen dat haar voortbestaan op het spel staat. &#13;
6.4 Onderdeel II onder b strekt ten betoge dat het hof welis­waar in rov. 3.9 en 3.10 van het bestreden arrest de belangen van De Molensteen bespreekt en in rov. 3.11 de belangen van [verweerder] c.s., maar nergens de belangen tegen el­kaar afweegt. In rov. 3.12 en 3.13 volgt dan de beslissing dat de belangenafweging niet in het voordeel van de Molensteen uitvalt, aldus het onderdeel. Het onderdeel mist feitelijke grondslag. Na een bespreking en waardering van de belan­gen van partijen in rov. 3.9-3.11 volgt de in rov. 3.13 beslo­ten liggende belangenafweging door het hof. &#13;
6.5 Onderdeel II onder c klaagt erover dat het hof ten on­rechte geen overweging heeft gewijd aan het op de belangen van [verweerder] c.s. betrekking hebbende verweer dat vol­gens het onderdeel de kern vormde van het incidenteel ho­ger beroep. Voorts heeft het hof het door De Molensteen in haar pleitnota in hoger beroep gedane bewijsaanbod gepas­seerd, aldus het onderdeel. Van het door het onderdeel be­doelde verweer wordt geen vindplaats genoemd in de pro­cesstukken. De door het onderdeel genoemde pleitnota bevat geen bewijsaanbod. Het in de memorie van antwoord opge­nomen bewijsaanbod is zo algemeen dat het hof daarop niet behoefde in te gegaan. Het onderdeel faalt derhalve. &#13;
6.6 Onderdeel II onder d strekt ten betoge, dat het hof geen overweging heeft gewijd aan het feit dat partijen hebben ge­dwaald bij de verwachting dat een bestemmingswijziging op korte termijn zou plaatsvinden. De rechtbank had deze om­standigheid wel in haar belangenafweging betrokken. Zon­der nadere toelichting, die ontbreekt, valt echter niet in te zien waarom deze omstandigheid het hof tot een ander oor­deel had moeten brengen. Bovendien is het voorbehouden aan de rechter die over de feiten oordeelt, welke belangen hij in zijn afweging betrekt en hoe hij deze tegen elkaar af­weegt. &#13;
7. Conclusie &#13;
De conclusie strekt tot verwerping van het beroep. &#13;
De procureur-generaal &#13;
bij de Hoge Raad der Nederlanden, &#13;
Wnd. A-G. &#13;
Noot &#13;
Dit arrest van de Hoge Raad is een vervolg op het arrest van de pachtkamer van het gerechtshof te Arnhem van 17 janu­ari 2012 (Agr.r. 2012, nr 5687). Het is de eerste keer dat de Hoge Raad, na het vervallen van het cassatieverbod per 1 september 2007, een inhoudelijk oordeel over het (nieuwe) pachtrecht geeft. &#13;
Het draait om de vraag of het de verpachter is toegestaan na­dere argumenten aan te dragen ter onderbouwing van de op­zeggingsgrond dat de pachter zich in zijn bedrijfsvoering niet als een goed pachter heeft gedragen. In de oorspronke­lijke opzegging had de verpachter kennelijk alleen de letter­lijke tekst van de wet vermeld, zonder inhoudelijk aan te ge­ven wat de pachter verweten werd. Het Hof was van oordeel dat in de procedure dit niet kan worden uitgebreid met het verwijt dat de pachter akkerbouwgewassen op de bij uitstek als weidegronden geschikte pachtgronden had geteeld. Dit oordeel laat de Hoge Raad in stand. Het belang van het ver­melden van de gronden in de opzegging strekt er toe dat de pachter aan de hand van de in de opzegging vermelde gron­den kan bepalen of hij in de opzegging wil berusten of het op een procedure wil aankomen, zo overweegt de HR in r.o. 3.5 met een verwijzing naar de conclusie van de Advocaat- Generaal. &#13;
Er waren nog meer middelen aangevoerd tegen het arrest van het gerechtshof, deze zijn met toepassing van art. 81 lid 1 RO verworpen. &#13;
Uit dit arrest volgt dat in een opzegging nauwkeurig dient te worden omschreven op welke gronden de pachtovereen­komst wordt opgezegd. Hoe gedetailleerd een opzegging moet zijn, wil het als basis dienen voor een beëindigingspro­cedure en later nog uitgewerkt kunnen worden, is niet een­duidig te zeggen. In deze zaak was de opzeggingsgrond in het geheel niet uitgewerkt (zie 6.2 conclusie A-G). Wijzi­ging of aanvulling is maar beperkt mogelijk. Een uitwer­king is nog wel mogelijk, maar dan moet het wel een uitwer­king zijn van een grond die in de opzegging staat. Het moet dus niet iets nieuws zijn waar de pachter, toen hij besloot na de ontvangst van de opzegging zich daartegen te verzetten, geen rekening mee heeft hoeven houden. Uit het arrest volgt dat als de pachtovereenkomst wordt opgezegd, omdat pach­ter zich niet als een goed pachter heeft gedragen, de ver­pachter niet kan volstaan met deze enkele stelling en dit dan later uitwerken. In de opzegging moet in ieder geval nader worden omschreven op welke gronden de pachter zich niet als een goed pachter heeft gedragen. &#13;
E.H.M. Harbers &#13;
&#13;
</content><legacyfootnotes/><footnotes><footnote/></footnotes><auteurs>A.M.J. van Buchem-Spapens, C.E. Drion, G. de Groot, M.A. Loth</auteurs><published>2013-07-01 00:00:00</published><modified>2013-07-01 00:00:00</modified><editiondate>2013-07-01</editiondate><htmlpath>https://denhollander.info/artikel/10631</htmlpath></article>
</articles></edition>