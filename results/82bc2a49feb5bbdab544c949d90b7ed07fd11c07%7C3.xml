<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2013</searchword><id>10613</id><udhid>UDH:TvAR/10613</udhid><titel>De waarde van de tuchtrecht­spraak als instrument van handhaving</titel><searchwords><searchword>TvAR 6/2013</searchword><searchword>UDH:TvAR/10613</searchword></searchwords><attachments><attachment><name>TvAR2013_06_05_De_waarde.pdf</name><extention>pdf</extention><url>https://denhollander.info/download/7686/ci</url></attachment></attachments><inleiding>In het regeerakkoord van oktober 2012 is de knoop doorgehakt: ‘De pbo’s zullen worden afgeschaft’. De regelgeving zal vergaand worden overgeheveld naar het ministerie van Economische Zaken. Dat roept de vraag op hoe na afschaffing van de wet Tuchtrechtspraak Be­drijfsorganisatie 2004 de handhaving van die regelgeving zal worden vormgegeven. Is de rol van het tuchtrecht dan definitief uitgespeeld? Of zal mét het badwater ook het ‘kind’ worden weggegooid?&#13;
Een korte verkenning van de waarde van tuchtrecht­spraak.1&#13;
</inleiding><content>1. Wat is tuchtrecht eigenlijk?&#13;
Er zijn diverse vormen van tuchtrechtspraak. De kern er­van is steeds dezelfde: het is naar zijn aard altijd particulie­re rechtspraak, te onderscheiden van de reguliere overheids­rechtspraak.&#13;
Deze kern draagt een aantal aspecten aan, die van betekenis zijn voor de waarde ervan en dus in ogenschouw dienen te worden genomen indien de vraag voorligt of al dan niet voor tuchtrechtspraak zal worden gekozen.&#13;
Tuchtrechtspraak is in feite de oudste vorm van rechtspraak: de eerste toepassing ervan vindt immers plaats in de kleinste maatschappelijke eenheid: het gezin. Het is een onmisbaar opvoedingsinstrument, en we zijn er (dus) allemaal mee op­gegroeid. Dat de regels per gezin kunnen verschillen is dui­delijk, en dat de straffen zullen verschillen is evenzo duide­lijk. Niettemin zijn wij allemaal probleemloos gewend aan de benodigde flexibiliteit die deze diversiteit vraagt.&#13;
In het maatschappelijk verkeer bestaan daarnaast nog diver­se andere vormen van tuchtrechtspraak. Te denken valt aan de diverse vertrouwensberoepen, product- en bedrijfschap­pen, bindend advies en arbitrage, binnen de sportorganisa­ties, kerkgenootschappen, etc.&#13;
De overheid bemoeit zich steeds zo min mogelijk met deze vormen van zelfregulering, zij het dat er steeds een wettelijk vangnet is om te voorkomen dat misstanden ontstaan. Dat vangnet kan een specifieke wettelijke regeling zijn2, of zijn opgenomen in het algemene civiele recht3, eventueel als be­roepsmogelijkheid.4&#13;
2. Kenmerken van tuchtrechtspraak&#13;
Hieronder zal ik de belangrijkste kenmerken van het tucht­recht benoemen, die veelal ook onderling raakvlakken heb­ben en op elkaar inwerken.&#13;
a. Beperkte kring&#13;
b. Eigen regels&#13;
c. Kwaliteitsnormen&#13;
d. Draagvlak&#13;
e. Nalevingsbereidheid&#13;
f. Handhaving is gericht op herstel van vertrouwen&#13;
g. Handhaving is primair opvoedend&#13;
h. Eenvoudig procesrecht&#13;
ad a: Beperkte kring&#13;
De te handhaven normen zijn bedoeld voor een beperkte kring en worden in het algemeen ook door mede die kring zelf bepaald.5 De groep waarvoor deze normen zijn bedoeld is tamelijk specifiek omschreven en kent dan ook relatief weinig fluctuaties. De kring van artsen, advocaten, voetbal­lers, gezinsleden, ondernemers, etc. etc. kan uiteraard wel wisselen van samenstelling, maar is toch steeds met naam en toenaam op individueel niveau kenbaar. Ter vergelijking: er kunnen bijzondere normen zijn voor ‘bestuurders van aan­hangwagens’ of fietsers, maar wie tot die groep behoort wis­selt per moment en zij zijn niet tevoren individueel geregis­treerd.&#13;
ad b: Eigen regels&#13;
De specialistische normen worden dan ook vaak vanuit het specialisme geformuleerd, waarbij de vakgenoten – de nor­madressaten – invloed kunnen uitoefenen op de wijze van formulering. Dat leidt vanzelfsprekend tot een binnen die beperkte kring gevoel van committment: ‘We hebben afge­sproken...’&#13;
Hierin tekent zich direct een voordeel af van het tuchtrecht ten opzichte van het strafrecht of de bestuurlijke handhaving als handhavingsinstrument: de overheidsregels worden veel­al ervaren als ‘van buiten’ komend. Er is niet vanzelfspre­kend een intrinsiek gevoel van gemeenschappelijkheid bij de normstelling, getuige de mate waarin regels worden over­&#13;
treden en gehoopt wordt niet te zijn betrapt. De overheid wordt dan aangeduid met ‘Ze ...’ &#13;
ad c: Kwaliteitsnormen &#13;
Het belang van de door tuchtrecht te handhaven regels, met name die, welke betrekking hebben op het maatschappelij­ke verkeer, is gelegen in het waarborgen van een goede be­roeps- en bedrijfsuitoefening, waarbij met name het vertrou­wen van de buitenwereld in de kring van deelnemers voorop staat. Daarom is het een gezamenlijk belang dat ieder zich aan die regels houdt: een ‘rotte appel’ beschadigt het imago van de hele groep6. Het spreekt voor zich dat daarbij grote economische belangen betrokken kunnen zijn. &#13;
ad d: Draagvlak &#13;
Vanuit dit gezamenlijke belang – vaak financieel getoon­zet, maar ook normatief of op levensvreugde gericht (denk aan sportbeoefenaars en de sportieve schade die door enkele hooligans kan ontstaan) – ontstaat vanzelf ook een meer in­trinsiek gevoeld draagvlak om de gestelde normen na te le­ven7, zelfs als men het er individueel niet helemaal mee eens is. &#13;
ad e: Nalevingsbereidheid &#13;
Daarnaast is vanwege de beperkte kring van normadressa­ten ook de sociale controle groter en kunnen gevoelens van collegialiteit bijdragen aan de zelfbinding. Men komt elkaar steeds weer tegen en wie de groep als zodanig heeft bescha­digd, wordt daarop ook sociaal gezien aangesproken. &#13;
Een ander aspect is dat binnen de groep een gevoel van trots kan ontstaan om juist hierbij te horen: ‘Ik voldoe aan de ge­stelde kwaliteitsnormen!’ Indien het moeite heeft gekost om aan die standaard te voldoen, bijvoorbeeld door investerin­gen of opleidingen, zal er meer eigen nalevingsbereidheid zijn en ook meer sociale controle om ervoor te zorgen dat de collega’s zich daar evenzeer aan houden. Anders kunnen de (financiële) inspanningen wel eens voor niets blijken te zijn geweest! &#13;
ad f: Handhaving: herstel van vertrouwen &#13;
Gelet op de doelstelling van de geformuleerde normen – de borging van het vertrouwen dat de buitenwereld in de groep als zodanig kan stellen – zal ook de handhaving van de nor­men daarop gericht zijn. Natuurlijk kan èn zal zich de situ­atie voordoen dat een of meer regels in de praktijk worden geschonden. Niets menselijks is ook ‘de deelnemers aan de beperkte kring’ vreemd; controle op de naleving zal steeds nodig blijken. Meer dan bij de reguliere wijzen van handha­ving via overheidsrechtspraak zal de nadruk liggen op het herstel van vertrouwen dat ‘de buitenwereld’ in de bewuste groep kan hebben. De ondernemer die aantoonbaar heeft in­gezet op het voorkómen van herhaling draagt beter bij aan het gezamenlijke groepsbelang dan door simpelweg een (af­gedwongen) betaling van een boete.8 Andersom: wie wei­gert zich te conformeren aan de kwaliteitsnormen kan pu­bliekelijk worden uitgesloten9 of onder verscherpt toezicht worden gesteld. &#13;
ad g: Handhaving: opvoedend &#13;
In het verlengde hiervan wordt duidelijk dat de strafdoelen binnen het tuchtrecht verschillen van het reguliere handha­vingsrecht. Binnen het strafrecht is bijvoorbeeld een belang­rijk strafdoel ‘leedtoevoeging’10; in vroegere tijden heette dit ‘ius puniendi’ of ‘wraak’. De verwachting daarbij is dat men na voldoende leedtoevoeging wel tot ander gedrag zal komen. Het arsenaal aan straffen is dan ook gericht op di­verse vormen van leedtoevoeging. &#13;
Binnen het tuchtrecht is het strafdoel primair gericht op ‘op­voeding’ van de overtreder.11 Het element van ‘leedtoevoe­ging’ kan daar weliswaar onderdeel van zijn, maar is niet­temin ondergeschikt. Zoals hiervoor al aangegeven: indien aannemelijk wordt gemaakt dat in de toekomst de normen netjes zullen worden nageleefd, is het primaire strafdoel al gerealiseerd. Een bijkomend doel van leedtoevoeging zal dan vooral in het teken staan om ook de collegiale eigen kring tot het gewenste gedrag te behouden en/of het vertrou­wen van de buitenwereld te herstellen, als hiervoor reeds aangegeven. &#13;
Bij de te kiezen maatregelen kan dan ook overtuigend ge­bruik gemaakt worden van de voorwaardelijke modaliteit: recidive zal immers zeer streng bestraft moeten kunnen wor­den. Tuchtrechters kiezen graag voor ‘goed gedrag-onder­steunende maatregelen’! &#13;
––Daarnaast valt op dat de maatregelen, naast de gebrui­kelijke geldboete, vaak zien op publieke uitingsvor­men: &#13;
––berisping (bestaande uit een ‘vermaning’!) , &#13;
––openbaarmaking van de uitspraak (op kosten van de overtreder), &#13;
––verscherpt toezicht (op kosten van de overtreder), &#13;
––ontneming van het wederrechtelijk genoten voor­deel.12 &#13;
Het is niet moeilijk te zien dat met dit soort maatregelen een gedragsverandering wordt beoogd, juist ook vanwege het element van sociale controle binnen de eigen beperkte kring: de vroegere ‘pek en veren’ van de publiciteit – tegenwoor­dig wel ‘naming &amp; shaming’ – raakt méér dan een relatief anonieme geldboete. Opvallend is verder dat in het kader van deze tuchtrechtelijke handhaving slecht zeer zelden tot ‘uitsluiting’ kan worden gekomen: slechts bij de allerzwaar­ste overtredingen, èn een volstrekt gebrek aan berouw èn bij voortdurende recidive komt deze tuchtrechtelijke maatre­gel (mogelijk) in beeld, en dan met name om de andere le­den van de groep te beschermen tegen voortdurende imago­schade.13 &#13;
ad h: Eenvoudig procesrecht &#13;
Tenslotte iets over het procesrecht. Ook hiervan kan veel­al aanwijsbaar worden getoond dat het opvoedende ka­rakter belangrijker wordt gevonden dan de nadruk op waarheidsvinding en procedurele zuiverheid die de over­heidsrechtspraak domineren. In de wet Tuchtrechtspraak be­drijfsorganisatie 2004 (wet Turbo) bijvoorbeeld zijn de pro­cesrechtelijke artikelen buitengewoon gering in aantal: een zeer beperkt aantal bepalingen ziet op de meest elementai­re waarborgen van de fundamentele rechtsbeginselen, zo­als hoor &amp; wederhoor en openbaarheid (nu als bescher­ming tegen mogelijk machtsmisbruik!), en de mogelijkheid van verzet en beroep. Op die terreinen bewijst de wetgever en overheidsrechter zijn waarde. Indien die fundamentele rechtsbeginselen goed worden nageleefd, wint evenwel ook het particuliere karakter van de tuchtrechtspraak aan waar­de. Niet voor niets wordt veelal wettelijk voorgeschreven dat de voorzitters van een tuchtgerecht (of geschillencom­missie) afkomstig zijn uit of benoembaar zijn in de rechter­lijke macht. &#13;
Terzijde: binnen het Nederlandse strafrecht geldt als fun­damenteel uitgangspunt het ‘nemo-tenetur-beginsel’: nie­mand is gehouden aan zijn eigen veroordeling mee te wer­ken.14 Deze regel is zeer begrijpelijk vanuit het primaire strafdoel van leedtoevoeging. Binnen het tuchtrecht heeft zij echter minder waarde, omdat het opvoedende karakter voor­op staat. Zo ontbreekt in de wet Turbo de verplichting tot het geven van de cautie, en zijn de ondernemers onder meer verplicht om ter controle inzage te geven in hun bedrijfsad­ministratie die betrekking heeft op de na te leven kwaliteits­normen. Binnen het strafrecht is deze mate van ‘medewer­ken’ slechts te realiseren met een stelsel van beslaglegging en invorderingsmaat-regelen, die dan meestal zien op straf­bare feiten waarvoor voorlopige hechtenis is toegelaten. Een wezenlijk andere categorie dus, met geheel andere handha­vingsdoelen. Binnen de bestuurlijke handhaving wordt in­middels ook wel gekozen voor het verplicht medewerken aan controle en het – materieel gezien – moeten toestaan van bijvoorbeeld binnentreding in de woning; afgewacht moet worden of de meest recente wetgeving15 op dat punt de in­ternationale toetsing kan doorstaan. &#13;
3. Heeft het tuchtrecht voor de pbo’s bestaansrecht? &#13;
Natuurlijk zal ook ná opheffing van de pbo’s en de intrek­king van de wet Tuchtrechtspraak Bedrijfsorganisatie 2004 de ‘beperkte kring’ van ondernemers nog steeds als zoda­nig blijven bestaan. Bij de wijze van regelgeving èn hand­having kan dus nog steeds worden ingezet op een onvermin­derd groot draagvlak bij die groep. &#13;
Ook van belang is dat bij de pbo’s kwaliteitswaarden van voedselveiligheid en dierenwelzijn voorop staan. Het is bo­vendien niet voor niets dat juist het ministerie van EZ als toekomstige regelgever is aangemerkt: de economische be­langen van hele sectoren zijn in het geding, inclusief de bij­behorende exportbelangen, waarvoor het vertrouwen van de consumenten in Nederland, de EU en vèr daarbuiten vei­lig gesteld moet worden. Het belang van effectieve handha­ving van de te stellen regels en normen is dan ook niet te on­derschatten. &#13;
Indien tegelijk met het afschaffen van de pbo’s ook de tucht­rechtspraak in de agrarische sector wordt afgeschaft, zal wel eens kunnen blijken dat in het badwater nog een heel levens­vatbaar kind heeft gezeten. &#13;
&#13;
</content><legacyfootnotes>* Mw. mr. W.N. Everts is plv-voorzitter van de beide ge­noemde tuchtgerechten. Zij is van 1991-2009 als rechter/vice-president verbonden geweest aan de rechtbank Zwolle-Lelystad (thans rechtbank Overijssel). Inmiddels is zij werkzaam als zelfstandig ondernemer.&#13;
1. Deze notitie is een bewerking van een voordracht, gehou­den op de Studiedag van de tuchtgerechten PVV en PPE op 30 januari 2013 te Deventer.&#13;
2. Deze functie heeft bijvoorbeeld de Wet Tuchtrechtspraak Bedrijfsorganisatie 2004.&#13;
3. Zie bijvoorbeeld de bepalingen over arbitrage: art. 1020 Rv e.v.&#13;
4. Zie art. 1064 Rv.&#13;
5. Aangenomen wordt wel dat er sprake is van vrijwilligheid is om tot de ‘beperkte kring’ te behoren. Vgl. Hazewinkel-Suringa/Remmeling, 1991, p 28.&#13;
6. Vgl. www.tuchtrechtspraak.nl: YD0112 TPPE0411 d.d. 25-01-2011. &#13;
7. Vgl www.tuchtrechtspraak.nl: YA4189 Raad van Disci­pline 13-030NH d.d. 16-04-2013, waarbij een nalatige advocaat zelf aan de Deken heeft gemeld dat zij in een verplichting is tekort geschoten, onder toevoeging van de vraag haar te laten weten welke sanctie de Deken daaraan zal verbinden. &#13;
8. Vgl. www.tuchtrechtspraak.nl: YE0043 TPVV0412. &#13;
9. Vgl de tuchtzaak tegen mr. A. Mozckowicz, die in de me­dia veel aandacht heeft gekregen: www.tuchtrechtspraak. nl: LJN YA4171 YA3401 Hof van Discipline ’s Hertogen­bosch 6611 d.d. 22-04-2013. &#13;
10. Vgl. de omschrijving in Hazewinkel-Suringa/Remmelink, 1991, p. 9: ‘de weloverwogen leedtoebrenging aan de schuldige dader vanwege diens overtreding van een rechts­regel door een daartoe bevoegde overheidsinstantie’. &#13;
11. idem, p. 28 &#13;
12. Zie voor een voorbeeld waarbij uitdrukkelijk met het be­haalde economisch voordeel van de overtreding rekening is gehouden: www.tuchtrechtspraak.nl: LJN YD0165 TPPE1512. &#13;
13. Zie nogmaals de sprekende zaak vermeld bij noot 4. &#13;
14. Een uitwerking is de cautie, neergelegd in art. 29 lid 2 Wet­boek van Strafvordering. &#13;
15. Zie bijv. art. 53a lid 2 laatste zinsnede Wet Werk en Bij­stand 2012. &#13;
</legacyfootnotes><footnotes><footnote/></footnotes><auteurs>mr. W.N. Everts&#13;
</auteurs><published>2013-06-01 00:00:00</published><modified>2013-06-01 00:00:00</modified><editiondate>2013-06-01</editiondate><htmlpath>https://denhollander.info/artikel/10613</htmlpath></article>
</articles></edition>