<edition><articles><article><jaar>1995</jaar><naam>Tijdschrift voor Agrarisch Recht</naam><uitgave>8/9</uitgave><aflevering>8</aflevering><searchword>TvAR 8/9/1995</searchword><id>6031</id><udhid>UDH:TvAR/6031</udhid><titel>Pacht en mestquotum</titel><searchwords><searchword>TvAR 8/9/1995</searchword><searchword>UDH:TvAR/6031</searchword></searchwords><attachments><attachment><name>1995_nr 89_Artikel_Pasveer.pdf</name><extention>pdf</extention><url>https://denhollander.info/download/5840/ci</url></attachment></attachments><inleiding>Nu in het arrest van de Pachtkamer bij het Gerechtshof van Arnhem van 29 november&#13;
1994' geoordeeld is over de vraag of de pachter een vergoeding toekomt voor het verlies&#13;
van een suikerquotum bij beëindiging van de pacht, en over dezelfde vraag ten aanzien&#13;
van het melkquotum duidelijke jurisprudentie is ontwikkeld, rijst de vraag of een afgaande&#13;
pachter recht heeft op een vergoeding voor het mestquotum dat berust op het door hem&#13;
gepachte object. Op de vraag hoeveel mestquotum een pachter in een concrete situatie bij&#13;
het einde van de pacht dient terug te leveren wordt hier niet ingegaan.&#13;
De enige relevante uitspraak die mij bekend is is een tussenvonnis van de Pachtkamer&#13;
te Venlo d.d. 17 november 1994. Deze uitspraak zal in dit artikel besproken worden. Aangezien&#13;
deze zaak wegens een schikking niet tot een einduitspraak zal leiden en verdere jurisprudentie&#13;
over deze vraag voor zover mij bekend ontbreekt, wil ik voor de beantwoording&#13;
van deze vraag aanknopen bij de uitgangspunten van het eerdergenoemde arrest van&#13;
29 november 1994. In dit arrest werd bij de beantwoording van de vraag of een afgaande&#13;
pachter een recht heeft op een vergoeding bepalend geacht het systeem van de quoteringsregeling,&#13;
en de verplichtingen die voortvloeien uit de aard van de pachtovereenkomst.&#13;
Hieronder wil ik trachten deze zelfde vragen te beantwoorden ten aanzien van het&#13;
mestquotum. Eerst zal ik kort ingaan op het systeem van de meststoffenwetgeving. Vervolgens&#13;
ga ik in op de vraag of dit systeem van de meststoffenwetgeving, gezien het arrest&#13;
van 29 november 1994, met zich meebrengt dat de afgaande pachter in beginsel een&#13;
recht heeft op een vergoeding voor het verlies van het mestquotum. Tenslotte zal ik ingaan&#13;
op de vraag of de verplichtingen uit en de aard van de pachtovereenkomst gezien dit&#13;
systeem van de meststoffenwetgeving met zich meebrengen dat een pachter aanspraak&#13;
kan maken op een vergoeding voor de afstand van een mestquotum.</inleiding><content>HET SYSTEEM VAN DE MESTSTOFFENWETGEVING&#13;
Op grond van de Meststoffenwet is het verboden om meer mest te produceren dan overeenkomt&#13;
met 125 kg fosfaat per ha per jaar, tenzij de producent op 31 december 19862&#13;
een grotere produktie had dan overeenkomt met 125 kg fosfaat per ha. Deze produktie&#13;
van mest op 31 december 1986 is vastgeteld aan de hand van het registratiebesluit dierlijke&#13;
meststoffen. De aangifte van de produktie van mest op 31 december 1986 vormt de basis van het mestquotum. Het mestquotum kan derhalve kort gedefinieerd worden als het&#13;
recht om meer mest te produceren dan overeenkomt met 125 kg fosfaat per ha per jaar.&#13;
Hierbij is van belang dat de produktie van mest op 31 decemeber 1986 niet hoger mocht&#13;
zijn dan de produktie die eerder toegestaan was op grond van de Interimwet beperking&#13;
varkens- en pluimveehouderijen. Met andere woorden: het mestquotum op grond van de&#13;
Meststoffenwet kan niet hoger zijn dan de produktierechten op grond van de Interimwet.&#13;
Het mestquotum werd geregistreerd bij het bedrijf van de producent zoals dit bestond&#13;
op 27 oktober 1986. In geval van pacht werd het mestquotum derhalve geregistreerd bij&#13;
de pachter.&#13;
Na de invoering van de Meststoffenwet was het jarenlang niet mogelijk om het&#13;
mestquotum te verplaatsen naar een locatie die op 27 oktober 19863 niet tot het bedrijf behoorde,&#13;
of over te dragen aan een andere producent, met een enkele uitzondering genoemd&#13;
in het Verplaatsingsbesluit Meststoffenwet.&#13;
In deze periode was het mestquotum niet zozeer grondgebonden als wel bedrijfsgebonden.&#13;
Overdracht van het mestquotum of verplaatsing van de produktie was - met enkele&#13;
uitzonderingen - niet toegestaan, maar verplaatsing binnen het bedrijf zoals dat op 27 oktober&#13;
1986 bestond was wel toegestaan (art. 3 Verplaatsingsbesluit Meststoffenwet). Deze&#13;
bedrijfsgebondenheid blijkt ook hieruit dat het mestquotum niet overging met de grond&#13;
van het bedrijf, tenzij het gehele bedrijf werd overgedragen.&#13;
Wel was het mogelijk om bij beëindiging van een geregistreerde pachtovereenkomst&#13;
het mestquotum weer ter beschikking te stellen van de verpachter. De omvang van dit&#13;
mestquotum dat aan de verpachter overgedragen werd moest in onderling overleg tussen&#13;
de verpachter en de pachter bepaald worden. Hierbij diende het mestquotum te worden&#13;
geleverd dat overeenkomt met de mestproduktiecapaciteit die partijen bij het sluiten van&#13;
de pachtovereenkomst aan de bedrijfsruimte hadden toegekend, of het mestquotum dat bij&#13;
aanvang van de pacht van de verpachter naar de pachter was gegaan.4&#13;
De mogelijkheden om een mestquotum over te dragen zijn zeer verruimd met de inwerkingtreding,&#13;
begin 1994, van de Wet verplaatsing mestproduktie.5 Op grond van deze&#13;
wet is het mogelijk om het mestquotum te verplaatsen of over te dragen. Hierbij gelden de&#13;
volgende bepalingen:&#13;
- het is enkel mogelijk om het niet grondgebonden mestquotum over te dragen; het niet&#13;
grondgebonden mestquotum is het mestquotum dat is geregistreerd op grond van de&#13;
produktie van 31 december 1986, verminderd met de (altijd toegestane) produktie van&#13;
125 kg fosfaat per ha per jaar;&#13;
- het is niet mogelijk om latente mestquota over te dragen; latente mestquota zijn die&#13;
rechten tot produktie van mest waarvan noch in 1988 noch in 1989 of 1990 daadwerkelijk&#13;
gebruik is gemaakt (art. 5 lid 2 van de Wet verplaatsing mestproduktie), alsmede&#13;
de mestquota waarvan in 1994 en 1995 geen gebruik is gemaakt (art. 9 van de Wet&#13;
verplaatsing mestproduktie);&#13;
- de verkrijger van het mestquotum moet aantonen dat hij de mest die hij zou mogen&#13;
produceren op grond van het over te dragen quotum kan afzetten;&#13;
- het over te dragen mestquotum wordt gekort met 25%. De overdracht vindt plaats door inzending van een formulier dat door de verkrijger en&#13;
vervreemder van het mestquotum moet worden onderschreven aan het Bureau Heffingen&#13;
in Assen. Nadat het Bureau Heffingen in Assen gecontroleerd heeft of aan de bepalingen&#13;
van de Wet verplaatsing mestproduktie is voldaan, wordt de overdracht geregistreerd, en&#13;
is het mestquotum overgegaan.6&#13;
Ten aanzien van de (beëindiging) van de pachtovereenkomst bepaalt artikel 8 lid 1 en 2&#13;
dat bij het einde van een pachtovereenkomst die voor 1 januari 1987 is gesloten een&#13;
mestquotum overgaat naar de verpachter, gelijk aan de mestproduktiecapaciteit die partijen&#13;
bij aanvang van de pacht aan de verpachte locatie hadden toegerekend; is de pachtovereenkomst&#13;
aangegaan na 1 januari 1987, dan gaat een gelijk mestquotum terug naar de&#13;
verpachter als bij aanvang van de pacht naar de pachter is gegaan.&#13;
Uit het bovenstaande blijkt dat het mestquotum eenvoudiger over te dragen is dan het&#13;
melkquotum en het suikerquotum. In tegenstelling tot het suiker- en melkquotum is het&#13;
mestquotum, behoudens de 125 kg per ha per jaar, sinds de inwerkingtreding van de Wet&#13;
verplaatsing mestproduktie in het geheel niet grondgebonden. Wel is het mestquotum in&#13;
haar opzet bedrijfsgebonden.&#13;
HET RECHT OP EEN VERGOEDING VOOR DE PACHTER EN HET ARREST VAN 29 NOVEMBER&#13;
1994&#13;
In het arrest van 29 november 1994 oordeelt het hof dat de pachter recht kan hebben op&#13;
een vergoeding wegens afstand van het quotum of&#13;
(1) op grond van de wettelijke regeling van het quotum, of&#13;
(2) op grond van de aard en verplichtingen van de pachtovereenkomst.&#13;
Op beide facetten wil ik hieronder ingaan.&#13;
AD 1: AANSPRAKEN OP GROND VAN DE WETTELIJKE REGELING VAN HET QUOTUM&#13;
Uit de overwegingen in het arrest van 29 november 1994 ten aanzien van het suikerquotum&#13;
maak ik op dat het hof van oordeel is dat de pachter recht heeft op een vergoeding indien&#13;
hij bij het einde van de pacht afstand doet van een quotum:&#13;
- dat niet strikt bij de gepachte locatie behoort (de grondgebondenheid),&#13;
- dat voor geld verhandeld kan worden (vermogensrecht),&#13;
- en waarop de pachter een eigen recht heeft (regeling bij verplaatsing van het bedrijf;&#13;
regeling bij einde pacht).&#13;
Met andere woorden, het is de vraag of de pachter bij het einde van de pacht een vermogensrecht&#13;
verliest waarop hij aanspraak kan maken.&#13;
Wordt het systeem van het mestquotum aan deze criteria getoetst, dan blijkt het volgende. &#13;
Ten aanzien van de grondgebondenheid is het, sinds de inwerkingtreding van de Wet&#13;
verplaatsing mestproduktie, duidelijk dat het mestquotum grotendeels, behalve de grondgebonden&#13;
125 kg per ha per jaar, niet meer grondgebonden is.&#13;
Ten aanzien van het tweede punt dat het hof opwerpt, namelijk of er sprake is van een&#13;
vermogensrecht, is het antwoord eveneens eenduidig: er is zondermeer sprake van een&#13;
vermogensrecht. In artikel 6 van boek 3 BW wordt een vermogensrecht gedefinieerd als&#13;
een overdraagbaar en - kort gezegd - op geld waardeerbaar recht. De overdraagbaarheid&#13;
van het mestquotum is een gegeven evenals de mogelijkheid dit quotum op geld te waarderen&#13;
c.q. tegen geld te verhandelen.&#13;
Ten aanzien van het derde punt - heeft de pachter dan ook een eigen recht op het&#13;
mestquotum - is het antwoord niet zo eenvoudig te geven. Wel is het zo dat - anders dan&#13;
bij het suikerquotum, maar net als bij het melkquotum - een mestquotum bij verplaatsing&#13;
van het bedrijf meegaat met de producent. Zij het dat dan (anders dan bij het melkquotum)&#13;
een korting van 25% op het mestquotum wordt toegepast. En anders dan bij een suikerquotum,&#13;
maar net als bij een melkquotum, kan het mestquotum enkel worden&#13;
overgedragen met medewerking van beide partijen, de pachter en de verpachter.&#13;
Anderzijds echter, en dit is mijns inziens van groter belang, dient op grond van de regeling&#13;
van het mestquotum bij het einde van de pacht het mestquotum aan de verpachter&#13;
te worden afgestaan (art. 8 van de Wet verplaatsing mestproduktie). En hierin ligt een essentiële&#13;
overeenkomst met de regeling van het suikerquotum, op grond waarvan de pachter&#13;
bij (gedwongen) beëindiging van de pacht het suikerquotum moet afstaan. Deze&#13;
bepaling van gelijke strekking bij het mestquotum brengt immers met zich mee dat volgens&#13;
de regeling van het mestquotum zelf de pachter geen aanspraak heeft op het&#13;
mestquotum.&#13;
Dat de pachter afstand moet doen van het mestquotum is ook in overeenstemming met&#13;
het systeem van het mestquotum. Immers, boven is al weergegeven dat het mestquotum&#13;
naar haar uitgangspunt bedrijfsgebonden is. Dat het mestquotum wel overgedragen kan&#13;
worden, en los van de grond overgedragen kan worden, doet aan dit uitgangspunt niet af.&#13;
Dit blijkt het meest helder hieruit dat bij overdracht of verplaatsing van de produktie naar&#13;
een locatie die op 1 januari 1987 niet bij het bedrijf gebonden was geen korting van 25%&#13;
wordt toegepast, terwijl deze korting bij een overdracht naar een andere locatie, of aan&#13;
een derde, wel toegepast wordt.&#13;
Hieruit volgt dat de pachter op grond van de regels van het mestquotum geen eigen&#13;
aanspraak heeft op het mestquotum. Weliswaar vormt dit mestquotum een vermogensrecht,&#13;
maar wanneer de pachter het mestquotum bij het einde van de pachtovereenkomst&#13;
aan de verpachter afstaat doet hij geen afstand van een vermogensrecht waarop hij als&#13;
pachter aanspraak zou kunnen maken.&#13;
Daarom heeft de pachter, op grond van het systeem van het mestquotum, geen recht op&#13;
een vergoeding. Deze vergoeding zou moeten staan tegenover afstand van een vermogensrecht&#13;
waarop de pachter, op grond van de wettelijke regeling, aanspraken heeft. En op grond&#13;
van de wettelijke regeling van het mestquotum heeft de pachter deze aanspraken niet.&#13;
AD 2: AANSPRAKEN OP GROND VAN DE AARD VAN DE PACHTOVEREENKOMST&#13;
Naast de wettelijke regeling van het quotum kan blijkens het arrest van 29 november&#13;
1994 ook de aard van en verplichtingen uit de pachtovereenkomst met zich meebrengen dat pachter recht heeft op een vergoeding voor het mestquotum bij het einde van de&#13;
pachtovereenkomst.&#13;
De maatstaf die de pachtkamer ter beantwoording van deze vraag aanlegt is duidelijk:&#13;
is het quotum tot stand gekomen (vrijwel) enkel dankzij het beschikking stellen van de&#13;
grond/bedrijfsruimte door de verpachter, of is het quotum mede of wellicht (vrijwel) enkel&#13;
tot stand gekomen dankzij de arbeid van de pachter. Met andere woorden, heeft de&#13;
pachter bijgedragen aan de totstandkoming van het quotum, en dient hij voor deze bijdrage&#13;
een vergoeding te ontvangen wanneer hij het mestquotum moet afstaan.&#13;
Ten aanzien van het suikerquotum heeft de pachtkamer geoordeeld dat het quotum&#13;
(vrijwel) alleen tot stand is gekomen door de beschikbaarheid van grond. Dit betekent dat&#13;
de pachter aan de totstandkoming van het quotum geen bijdrage van belang heeft geleverd,&#13;
en dus ook geen aanspraak kan maken op een vergoeding.&#13;
Ten aanzien van het melkquotum wordt geoordeeld dat deze zowel tot stand is gekomen&#13;
door de beschikbaarheid van de grond, als door de arbeid van de pachter. Hetgeen&#13;
dan met zich meebrengt dat de pachter recht heeft op een vergoeding.&#13;
Ditzelfde criterium zal derhalve moeten gelden bij de pachter die een mestquotum aan&#13;
de verpachter moet afstaan.&#13;
Ten aanzien van het grondgebonden mestquotum van 125 kg fosfaat per jaar is evident&#13;
dat de pachter geen bijdrage heeft geleverd aan de totstandkoming van dit quotum. Het&#13;
recht om voor 125 kg fosfaat te produceren volgt immers direct uit de wet. In het nu volgende&#13;
zal ik mij derhalve beperken tot het niet grondgebonden quotum.&#13;
Het mestquotum is ontstaan doordat een producent van mest, en dit kan zijn de pachter,&#13;
op 31 december 1986 dieren hield in een bedrijf dat door de verpachter ter beschikking&#13;
was gesteld. In zoverre is er een situatie die gelijkenis vertoont met het melkquotum dat is&#13;
ontstaan omdat de pachter in 1983 melk produceerde; in ieder geval als de locatie in 1986&#13;
verpacht was. Er is echter een belangrijk verschil tussen het melkquotum en het mestquotum.&#13;
Dit verschil ligt hierin dat het mestquotum, in tegenstelling tot het melkquotum, geen&#13;
vervaltermijn kent. Indien een pachter die melk produceert de produktie zou staken, zou&#13;
het quotum na 12 maanden vervallen (een eenmalige verlenging van deze termijn daargelaten).&#13;
Het mestquotum kent echter geen vervaltermijn. Indien een producent na 1986 de&#13;
produktie van mest zou staken, wordt het mestquotum weliswaar latent, en kan het niet&#13;
meer overgedragen worden, maar diezelfde producent kan op elk moment de produktie&#13;
weer hervatten. In zoverre is de bijdrage van de pachter aan het verwerven en instandhouden&#13;
van een mestquotum dus geringer dan de bijdrage van de pachter aan het verwerven&#13;
en instandhouden van een melkquotum.&#13;
Ter verduidelijking een aantal voorbeelden:&#13;
Een eigenaar van een stal verpacht in 1988 een stal met daarbij behorend mestquotum aan&#13;
een pachter. In 1994 wordt de pacht beëindigd. De verpachter ontvangt dan weer de stal&#13;
met het bijbehorende mestquotum. Gemeten aan de norm van van het Wachauf-arrest&#13;
heeft de pachter dan recht op een vergoeding voor die vermogensrechten die door zijn arbeid&#13;
zijn ontstaan of behouden. Echter, ook indien de pachter van 1988 tot 1994 geen enkel&#13;
gebruik had gemaakt van de stal zou het quotum nog in stand gebleven zijn. De&#13;
bijdrage van de pachter aan de instandhouding van het quotum is derhalve nihil. Wel is het in dit voorbeeld zo dat de pachter die in een van de jaren 1988, 1989 of&#13;
1990 grond of bedrijfsruimte pacht en het mestquotum gebruikt, weliswaar geen bijdrage&#13;
levert aan de instandhouding van het mestquotum als zodanig, maar wel, door het&#13;
mestquotum te gebruiken, voorkomt dat het mestquotum latent wordt, en derhalve de&#13;
overdraagbaarheid van het quotum in stand houdt. Door te voorkomen dat het mestquotum&#13;
latent wordt blijft het voor de pachter mogelijk om na 1990 het mestquotum weer aan&#13;
de verpachter over te dragen - waartoe de pachter ook verplicht is - maar hij draagt ook&#13;
bij aan de instandhouding voor de verpachter van een verplaatsbaar mestquotum hetgeen&#13;
voor de verpachter van belang kan zijn. Namelijk in die gevallen dat de verpachter dit&#13;
mestquotum kan en wil doorverkopen aan een derde. Hetzelfde geldt voor de pachter die&#13;
in de jaren 1994 en 1995 gebruik maakt van een mestquotum: hiermee wordt eveneens&#13;
voorkomen dat het mestquotum latent wordt op grond van artikel 9 van de Wet verplaatsing&#13;
mestproduktie.&#13;
Stel nu echter dat de pachtovereenkomst in 1986 zou zijn ingegaan, en dat de pachter&#13;
in 1986 aangifte doet van de mestproduktie. In dat geval heeft de pachter wel een bijdrage&#13;
geleverd aan de totstandkoming van het quotum: immers, indien hij in 1986 geen dieren&#13;
had gehouden, dan was er in het geheel geen mestquotum toegekend.&#13;
Ook is mogelijk dat de pacht voor mei 1984 is ingegaan. In dat geval stelt de pachter&#13;
geen produktierechten op grond van de Interimwet beperking varkens- en pluimveehouderijen&#13;
ter beschikking van de pachter. Het is in dat geval de pachter die deze produktierechten&#13;
realiseert, door dieren te houden tijdens de mei-telling van 1984. En deze&#13;
produktierechten maken het weer mogelijk om later een mestquotum op grond van de&#13;
Meststoffenwet te doen registreren.&#13;
Uit de aard der zaak is de bijdrage van de verpachter aan de totstandkoming van het&#13;
mestquotum eveneens afhankelijk van het tijdstip waarop de pachtovereenkomst is aangegaan;&#13;
de bijdrage van de verpachter is als het ware het spiegelbeeld van de bijdrage van&#13;
de pachter. In een schema weergegeven leveren de pachter en verpachter de volgende bijdrage&#13;
aan de totstandkoming van het mestquotum.&#13;
duur pacht bijdrage pachter bijdrage verpachter&#13;
voor 5/84 - verwerven produktierechten beschikbaarstellen&#13;
tot na o.g.v. Interimwet bedrijfslocatie&#13;
1/1/87 - registratie produktie o.g.v.&#13;
Meststoffenwet&#13;
voor of in 86 - registratie produktie o.g.v. beschikbaarstellen&#13;
tot na Meststoffenwet bedrijfslocatie en&#13;
1/1/87 van produktierechten&#13;
o.g.v. Interimwet&#13;
na 1987 - eventueel: voorkomen beschikbaarstellen&#13;
aangegaan latent worden quotum bedrijfslocatie en&#13;
van mestquotum o.g.v&#13;
Meststoffenwet&#13;
Uit het bovenstaande blijkt dat de pachter die na 1987 is gaan pachten geen bijdrage levert&#13;
aan de totstandkoming van het mestquotum: hij heeft een mestquotum van de verpachter ontvangen, en ook zonder de produktie van de pachter blijft dit quotum in stand.&#13;
Aangezien de verpachter zorg heeft gedragen voor de totstandkoming van het quotum, en&#13;
de pachter hier verder geen bijdrage aan levert, zal in dit geval de pachtverhouding niet&#13;
met zich meebrengen dat de pachter recht heeft op een vergoeding.&#13;
Wel kan deze pachter hebben bijgedragen aan het voorkomen van het laten worden van&#13;
het mestquotum. Als vermeld is dit het geval als de pachter het mestquotum gebruikt in&#13;
een van de jaren 1988, 1989, 1990, 1994 of 1995. De vraag is dan of dit aanleiding is om&#13;
aan de pachter een vergoeding toe te kennen. Mijns inziens is dit niet het geval. Immers,&#13;
doordat het mestquotum niet latent wordt, en derhalve overdraagbaar blijkt, is de pachter&#13;
in staat om aan zijn verplichting tot teruglevering van het mestquotum te voldoen. En&#13;
voor het nakomen van de verplichting van de pachtovereenkomst is het toekennen van&#13;
een vergoeding niet geïndiceerd. Het voordeel dat de verpachter kan hebben van het feit&#13;
dat hij het mestquotum vervolgens te gelde kan maken, omdat het niet latent geworden is&#13;
is zozeer afhankelijk van de omstandigheden van het geval - bij voorbeeld: kan de verpachter&#13;
het mestquotum verkopen, zou de verpachter ook ander mestquotum van een ander&#13;
deel van zijn bedrijf kunnen verkopen - dat dit niet een grondslag kan vormen om een&#13;
vergoeding aan de pachter toe te kennen.&#13;
Hetzelfde als voor de pachter die na 1987 is gaan pachten geldt voor de pachter die na&#13;
1984 is gaan pachten. Deze pachter kreeg van de verpachter een bedrijfslocatie ter beschikking&#13;
waar op grond van de Interimwet beperking varkens- en pluimveehouderijen&#13;
geproduceerd kon worden. De pachter heeft bijgedragen aan de instandhouding van de&#13;
produktierecht onder de Meststoffenwet, maar mijns inziens is deze bijdrage - een eenmalig&#13;
doen registreren van de produktie op 31 december 1986 - te gering om daarvoor&#13;
een vergoeding toe te kennen als bij het melkquotum.&#13;
Anders ligt dit meen ik bij de pachter die voor mei 1984 is gaan pachten. Deze pachter&#13;
kreeg van de verpachter een bedrijfslocatie in gebruik, nog voor er sprake was van een&#13;
quoteringsregeling. Doordat de pachter vervolgens in de periode 1984-1987 geproduceerd&#13;
heeft op het bedrijf van de verpachter ontvangt de verpachter bij het einde van de pacht na&#13;
1986 een mestquotum met een aanzienlijke waarde. En van het mestquotum kan in dit geval&#13;
wel gezegd worden dat de pachter een duidelijke bijdrage heeft geleverd aan de totstandkoming&#13;
daarvan. Een afstand zonder vergoeding lijkt mij in dit geval niet in de rede&#13;
liggen. Op de meest essentiële punten immers, die boven besproken zijn, is deze situatie&#13;
gelijk aan de situatie van een pachter die een melkquotum moet afstaan aan de verpachter.&#13;
Ook in de enige uitspraak die mij in deze bekend is, de bovengenoemde uitspraak van&#13;
de Pachtkamer te Venlo d.d. 17 november 1994, waarin een vergoeding door de pachter&#13;
gevorderd wordt, wordt door de pachtkamer geoordeeld dat het van belang is of de pachter&#13;
in 1984 de produktierechten op grond van de Interimwet heeft gerealiseerd, en wordt&#13;
hierover een bewijsopdracht verstrekt. Aangezien het hier een tussenvonnis betrof is helaas&#13;
niet duidelijk welke consequenties de pachtkamer aan dit bewijs zou hechten. Met&#13;
name is niet duidelijk hoe groot de vergoeding van de pachter zou moeten zijn.&#13;
Voor de omvang van deze vergoeding wil ik wederom het mestquotum met het&#13;
melkquotum vergelijken. Bij het melkquotum is ervoor gekozen om de pachter een vergoeding&#13;
te geven van 50% van de waarde van het melkquotum, aangezien pachter en verpachter&#13;
in gelijke mate hebben bijgedragen aan de totstandkoming c.q. instandhouding&#13;
van het melkquotum. Net als bij het melkquotum wordt bij het mestquotum de bedrijfslocatie ter beschikking gesteld door de verpachter, en wordt de arbeid verricht door de&#13;
pachter.&#13;
Uit de jurisprudentie blijkt echter niet zeer duidelijk wat nu de grond is om deze verdeelsleutel&#13;
te hanteren. Het is daarom niet zondermeer duidelijk of voor een vergoeding&#13;
voor het mestquotum dezelfde verdeelsleutel moet worden gehanteerd. Het antwoord op&#13;
deze vraag is afhankelijk van de grond van de toekenning van de 50% vergoeding bij het&#13;
melkquotum, en dit onderwerp valt buiten het bestek van dit artikel. Persoonlijk meen ik&#13;
dat ook bij het mestquotum een vergoeding van 50% toegekend dient te worden. Dit omdat&#13;
de situatie bij het mestquotum, wanneer een vergoeding aan de orde is, grote gelijkenis&#13;
vertoont met de die van het melkquotum.&#13;
CONCLUSIE&#13;
Samengevat meen ik dat voor het antwoord op de vraag of een pachter recht heeft op vergoeding&#13;
voor het verlies van het mestquotum bij het einde van de pacht beslissend is de&#13;
periode waarin de bedrijfslocatie gepacht is.&#13;
Indien een bedrijfslocatie na 1 januari 1987 is gepacht heeft de pachter geen recht op&#13;
een vergoeding voor de afstand van het mestquotum, aangezien hij, anders dan bij het&#13;
melkquotum, geen bijdrage heeft geleden aan de instandhouding van het mestquotum.&#13;
Indien de pacht na mei 1984 is ingegaan, maar voor 31 december 1986, levert de pachter&#13;
weliswaar een bijdrage aan de totstandkoming van het mestquotum, maar aangezien&#13;
deze bijdrage beperkt blijft tot een eenmalige registratie van de produktie op 31 december&#13;
1986 meen ik dat deze bijdrage niet wezenlijk genoeg is om een vergoeding aan de pachter&#13;
toe te kennen.&#13;
Enkel in die gevallen dat de pacht is ingegaan voor mei 1984 is de bijdrage van de&#13;
pachter aan de totstandkoming van het mestquotum mijns inziens zo wezenlijk dat de&#13;
pachter een vergoeding toekomt voor de afstand van het mestquotum bij beëindiging van&#13;
de pacht. Bij de bepaling van de omvang van deze vergoeding dient mijns inziens dezelfde&#13;
maatstaf gehanteerd worden als bij een vergoeding bij het melkquotum, namelijk een&#13;
vergoeding van 50% van de waarde van het mestquotum.</content><legacyfootnotes>1. Agr. recht maart 1995, blz. 154.&#13;
2. 31 december 1986 is de peildatum voor de mestproduktie van kippen, varkens, kalkoenen en rundvee; in&#13;
1992 is er ook een mestquotum ingevoerd voor konijnen, schapen, nertsen, vossen, eenden en geiten met&#13;
als peildatum 31 december 1991; gemakshalve wordt hier steeds de eerste peildatum genoemd, aangezien&#13;
deze in de praktijk het meest van belang is.&#13;
3. Na de inwerkingtreding van de Wet verplaatsing mestproduktie is deze peildatum 1 januari 1987.&#13;
4. Deze regel, die in de jurisprudentie terug te vinden is (zie bij voorbeeld Pachtkamer Venlo d.d. 19 april&#13;
1990, niet gepubl.) is later in de Wet verplaatsing mestproduktie in artikel 8 lid 1 en 2 opgenomen.&#13;
5. Zie hierover meer uitgebreid: mr. H.MJ. Haerkens en H.C.A. Walda: de Wet verplaatsing mestproduktie,&#13;
Agr. recht 1994, blz.1.&#13;
6. Voor de goede orde zij hier aan toegevoegd dat de bepalingen van de Wet verplaatsing mestproduktie niet&#13;
gelden voor de overdracht van een geheel bedrijf met mestquotum: er is volgens de definitie van de Wet&#13;
verplaatsing mestproduktie in dat geval geen sprake van een verplaatsing.&#13;
</legacyfootnotes><footnotes><footnote/></footnotes><auteurs>Mr. drs. HA. Pasveer</auteurs><published>1995-08-01 00:00:00</published><modified>1994-09-28 00:00:00</modified><editiondate>1995-08-01</editiondate><htmlpath>https://denhollander.info/artikel/6031</htmlpath></article>
</articles></edition>