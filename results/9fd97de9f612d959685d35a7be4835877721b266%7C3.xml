<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2003</searchword><id>4505</id><udhid>UDH:TvAR/4505</udhid><titel>Van Woerden / gemeente Vlaardingen (TvAR 2003/5162)</titel><searchwords><searchword>TvAR 6/2003</searchword><searchword>TvAR 2003/5162</searchword><searchword>UDH:TvAR/4505</searchword></searchwords><attachments><attachment><name>2003_nr 6_Rechtspraak_5162.pdf</name><extention>pdf</extention><url>https://denhollander.info/download/4450/ci</url></attachment></attachments><inleiding>[Pachtwet art. 39, 40, 44]&#13;
&#13;
Verwijt inzake opbrengen van vervuilde&#13;
grond door pachter weliswaar gegrond,&#13;
maar pachter heeft ten genoege van&#13;
verpachtster gezorgd voor een oplossing.&#13;
In gebreke blijven inzake het onderwerken&#13;
van opgebrachte mest is eenmalig geweest&#13;
en berustte op onwetendheid met recent&#13;
gewijzigde regelgeving. Gedragingen van&#13;
pachter wel aan te merken als tekortschieten,&#13;
maar niet van die ernst dat reeds op grond&#13;
daarvan zijn verlengingsverzoek zou&#13;
moeten worden afgewezen.&#13;
Het gepachte is ingevolge goedgekeurd&#13;
onherroepelijk bestemmingsplan bestemd&#13;
voor extensieve recreatie. Verpachtster wil&#13;
die bestemming verwezenlijken en voldoende&#13;
aannemelijk is dat in verband daarmee&#13;
voortzetting van het gebruik van de grond&#13;
door de pachter niet mogelijk is. Het hof&#13;
acht genoegzaam gebleken dat verpachtster&#13;
het ernstig voornemen heeft om de nietlandbouwkundige&#13;
bestemming van de&#13;
grond op korte termijn te verwezenlijken,&#13;
alsmede – na het door verpachtster in het&#13;
geding brengen van nadere stukken – dat&#13;
de ter zake vereiste goedkeuringen zijn&#13;
verleend. Terecht is in eerste aanleg een&#13;
boete bepaald als bedoeld in artikel 44, lid 3,&#13;
van de Pachtwet en het bedrag van die&#13;
boete is niet te hoog.</inleiding><content>BESCHIKKING IN DE ZAAK VAN:&#13;
Hugo Jan van Woerden, wonende te&#13;
Zoetermeer,&#13;
appellant,&#13;
incidenteel geïntimeerde,&#13;
procureur: mr. J.M.J. Huver,&#13;
tegen&#13;
De Gemeente Vlaardingen, zetelende te&#13;
Vlaardingen,&#13;
geïntimeerde,&#13;
incidenteel appellante,&#13;
procureur: mr. J.C.N.B. Kaal.&#13;
1 Het geding in eerste aanleg&#13;
De pachtkamer van het kantongerecht te&#13;
Schiedam heeft op 7 januari 2000 tussen partijen&#13;
een beschikking gegeven, waarbij is afgewezen&#13;
het verzoek van Van Woerden tot verlenging&#13;
van de tussen hem als pachter en de&#13;
Gemeente als verpachtster bestaande en&#13;
behoudens verlenging op 1 maart 2000 eindigende&#13;
pachtovereenkomst met betrekking tot&#13;
ongeveer 62 ha in de Broekpolder onder de&#13;
gemeente Vlaardingen gelegen bouwland, met&#13;
bepaling dat de Gemeente aan pachter een&#13;
bedrag van ƒ 75.000,– dient te voldoen in het&#13;
geval later mocht blijken dat de wil om de&#13;
bestemmingswijziging ten aanzien van de&#13;
pachtgrond als door de pachtkamer overwogen&#13;
in werkelijkheid niet aanwezig is geweest.&#13;
2 Het geding in hoger beroep&#13;
2.1 Pachter is bij op 7 februari 2000 ter griffie&#13;
van het hof ingekomen beroepschrift in hoger&#13;
beroep gekomen van voormelde beschikking,&#13;
met verzoek die beschikking te vernietigen en&#13;
de pachtovereenkomst tussen partijen alsnog&#13;
met zes jaar te verlengen, kosten rechtens.&#13;
2.2 De Gemeente heeft bij op 30 maart 2000&#13;
per fax en op 31 maart 2000 per gewone post&#13;
ter griffie van het hof ingekomen verweerschrift&#13;
verweer gevoerd en voorts incidenteel&#13;
hoger beroep ingesteld, met conclusie dat het&#13;
hof het hoger beroep van Van Woerden zal&#13;
afwijzen, althans ongegrond zal verklaren,&#13;
alsmede de beschikking, waarvan beroep, zal&#13;
vernietigen voorzover daartegen in het inci-&#13;
denteel hoger beroep wordt opgekomen met&#13;
instandlating van die beschikking voor het&#13;
overige, een en ander met veroordeling van&#13;
Van Woerden in de proceskosten van beide&#13;
instanties.&#13;
2.3 Bij verweerschrift in het incidenteel&#13;
beroep heeft Van Woerden het daarin door de&#13;
Gemeente aangevoerde bestreden met conclusie&#13;
dat het hof het incidenteel hoger beroep&#13;
ongegrond zal verklaren, althans zal afwijzen&#13;
met bevestiging van de beschikking a quo op&#13;
dat punt, kosten rechtens.&#13;
2.4 Op 3 juli 2000 heeft ter zitting van het hof&#13;
een mondelinge behandeling van het hoger&#13;
beroep plaats gehad, waarbij aanwezig waren&#13;
Van Woerden in persoon, bijgestaan door&#13;
mr P.J.L.J. Duijsens, advocaat te ’s Gravenhage,&#13;
alsmede namens de Gemeente mevrouw&#13;
B.P.M. Szachnowski, senior-jurist, en W. van&#13;
der Hammen, senior-medewerker afdeling&#13;
stadsbeheer, bijgestaan door mr M.A. van der&#13;
Laan, advocate te Rotterdam.&#13;
2.5 Van de zijde van partijen zijn ter zitting&#13;
van het hof inlichtingen verstrekt, waarna de&#13;
raadslieden de wederzijdse standpunten nader&#13;
hebben toegelicht, beiden mede aan de hand&#13;
van pleitnotities.&#13;
3 De grieven&#13;
De grieven luiden:&#13;
in het principaal hoger beroep:&#13;
Ten onrechte overweegt de pachtkamer van&#13;
het kantongerecht in overweging 3: “Gelet op&#13;
het hiervoor genoemde goedgekeurde bestemmingsplan,&#13;
waarin de pachtgrond wordt&#13;
bestemd voor ‘extensieve recreatie’, moet op&#13;
grond van het in de Pachtwet opgenomen vermoeden&#13;
worden aangenomen, dat de realisering&#13;
van deze niet-agrarische bestemming in&#13;
het algemeen belang is.&#13;
Verweerster heeft afdoende aannemelijk gemaakt&#13;
dat het haar ernst is deze bestemming op&#13;
korte termijn ten aanzien van de pachtgrond&#13;
te realiseren. De gevoteerde gelden, de uitgewerkte&#13;
tekeningen waarin de inrichtingsplannen&#13;
ten aanzien van de pachtgrond zijn aangegeven&#13;
en het feit dat de om de pachtgrond liggende&#13;
gronden reeds (lees:) zijn ingericht op de&#13;
wijze die het bestemmingsplan aangeeft, maken&#13;
dat duidelijk. Reeds op deze grond behoort&#13;
het verlengingsverzoek te worden afgewezen.&#13;
De andere door verweerster genoemde gronden&#13;
de pachtovereenkomst niet te verlengen,&#13;
kunnen daarom buiten beschouwing blijven”.&#13;
in het incidenteel hoger beroep:&#13;
Ten onrechte heeft de pachtkamer van het&#13;
kantongerecht overwogen: “Op verzoek van&#13;
verzoeker zal de pachtkamer ingevolge art. 44&#13;
lid 3 van de Pachtwet bepalen dat verweerster&#13;
ƒ 75.000,– moet betalen aan verzoeker, ingeval&#13;
later mocht blijken dat de wil bij verweerster&#13;
om de pachtgrond in te richten op de wijze&#13;
die hiervoor is aangeduid, afwezig blijkt te&#13;
zijn”.&#13;
4 De mondelinge behandeling&#13;
Ter zitting van het hof is – niet of onvoldoende&#13;
weersproken – onder meer verklaard:&#13;
door pachter:&#13;
dat hij 43 jaar is, gehuwd is en vier kinderen&#13;
heeft in de leeftijden van 18, 16, 12 en 5 jaar,&#13;
welke kinderen allen nog schoolgaand zijn;&#13;
dat hij de Lagere Landbouwschool heeft&#13;
gevolgd; dat hij een landbouwbedrijf exploiteert&#13;
dat alleen uit de 62 ha grond in geschil&#13;
bestaat; dat hij geen eigen cultuurgrond heeft;&#13;
dat alle grond als bouwland wordt gebruikt&#13;
en hij daarop in het verleden granen, pootaardappelen,&#13;
suikerbieten en mais heeft&#13;
geteeld; dat hij in verband met de onderhavige&#13;
procedure bedoelde grond dit jaar niet meer&#13;
in gebruik heeft genomen; dat hij in Zoetermeer&#13;
woont en daar beschikt over een uit een&#13;
woonhuis en bedrijfsgebouwen bestaande&#13;
boerderij met ongeveer 7.000 m2 bijbehorende&#13;
grond en hij van daaruit sinds ongeveer 6 jaar&#13;
een asbestverwerkingsbedrijf exploiteert,&#13;
zulks sinds ongeveer 3 jaar met eerst één en&#13;
thans vier werknemers; dat hij op de grond in&#13;
geschil, na daartoe van de grondkamer verkregen&#13;
machtiging, een machineloods van ongeveer&#13;
12 x 30 meter (bestaande uit een staalconstructie&#13;
met wanden van gecoated aluminium&#13;
damwand profiel) heeft gebouwd; dat hij&#13;
daarvoor geen bouwvergunning heeft gekregen&#13;
maar de Gemeente de bouw van deze&#13;
loods heeft gedoogd; dat hij in het verleden&#13;
op de grond in geschil sloten heeft gegraven&#13;
en daarop egalisatiewerkzaamheden heeft uitgevoerd,&#13;
alsmede drainage heeft aangelegd;&#13;
dat hij voor zijn landbouwbedrijf en zijn&#13;
asbestverwerkingsbedrijf gescheiden boekhoudingen&#13;
voert; dat hij uit zijn landbouwbedrijf&#13;
een inkomen behaalde van ongeveer ƒ 50.000,–&#13;
à ƒ 60.000,– per jaar en zijn asbestverwerkingsbedrijf&#13;
een inkomen van ongeveer&#13;
ƒ 100.000,– per jaar oplevert; dat hij voorts&#13;
nog inkomen heeft uit de verhuur van schuren,&#13;
te weten ongeveer ƒ 40.000,– per jaar; dat&#13;
hij ongeveer zes jaar geleden compost op de&#13;
grond in geschil heeft gebracht die vervuild&#13;
was met enig plastic; dat hij op aangeven van&#13;
de provincie Zuid-Holland de grotere stukken&#13;
heeft verwijderd, waarna – ook door de&#13;
Gemeente – met de situatie genoegen is genomen&#13;
en dat ter zake geen sprake is geweest&#13;
van strafvervolging; dat juist is dat in strijd&#13;
met de wettelijke voorschriften mest die hij&#13;
door een veehouder op de grond in geschil&#13;
heeft laten rijden, niet tijdig onder de grond&#13;
gewerkt is; dat dit een gevolg was van onbekendheid&#13;
met de toen net veranderde regelgeving;&#13;
dat zowel hij als bedoelde veehouder&#13;
daarvoor een boete van ƒ 1.000,– hebben&#13;
gekregen; dat dit in 1995 of 1996 is gebeurd;&#13;
dat dit probleem zich later niet meer heeft&#13;
voorgedaan; dat de Gemeente door hem&#13;
geteelde gewassen heeft laten onderzoeken op&#13;
de aanwezigheid van schadelijke stoffen, maar&#13;
hij nooit het resultaat daarvan heeft vernomen&#13;
en kennelijk geen sprake was van overschrijding&#13;
van de geldende normen;&#13;
van de zijde van de Gemeente:&#13;
dat het de bedoeling is om de niet-agrarische&#13;
bestemming van de grond in geschil te gaan&#13;
verwezenlijken zodra in het onderhavige&#13;
pachtgeding een voor de gemeente gunstige&#13;
beslissing is gegeven; dat nog wel nodig is dat&#13;
de DCMR (een soort regionale milieudienst)&#13;
groen licht geeft; dat een beslissing op de aan&#13;
de DCMR gevraagde goedkeuring met een&#13;
termijn van één à twee maanden is te verwachten&#13;
en de al plaats gehad hebbende contacten&#13;
het vermoeden wettigen dat een voor&#13;
de Gemeente positieve beslssing zal worden&#13;
gegeven; dat de aan Van Woerden verpachte&#13;
grond in zijn geheel zal worden aangepakt en&#13;
geen sprake zal zijn van een realisering in&#13;
fasen, met dien verstande dat de aanleg van&#13;
paden eerst over ongeveer twee jaar zal&#13;
geschieden als de aan te brengen beplanting&#13;
zal zijn aangeslagen; dat het dan ook niet&#13;
mogelijk is dat Van Woerden nog een bepaald&#13;
gedeelte van de grond in geschil tijdelijk in&#13;
gebruik houdt; dat de Gemeente ook niet&#13;
beschikt over aan betrokkene aan te bieden&#13;
compensatiegrond; dat voor het uit te voeren&#13;
plan verwezen kan worden naar het bij het&#13;
verweerschrift tevens houdende incidenteel&#13;
beroep als productie 1 in het geding gebrachte&#13;
inrichtingsplan; dat wel mogelijk is dat later&#13;
aan de zuidzijde van de grond in geschil wat&#13;
intensievere recreatie zal worden verwezenlijkt,&#13;
maar overigens bedoeld inrichtingsplan&#13;
een goed beeld geeft van het werk zoals dat&#13;
zal worden uitgevoerd; dat voor de uit te voeren&#13;
werkzaamheden geen aanlegvergunning is&#13;
vereist; dat een voortzetting van het landbouwkundig&#13;
gebruik van de grond in geschil&#13;
weliswaar als landschappelijk waardevol zou&#13;
kunnen worden aangemerkt, maar beslist niet&#13;
past bij de aard van de doeleinden waarvoor&#13;
de Gemeente ter uitvoering van het geldende&#13;
bestemmingsplan het gepachte wil aanwenden;&#13;
dat bovendien straks sprake zal zijn van&#13;
toegankelijkheid voor recreanten, hetgeen&#13;
zich niet verdraagt met een landbouwkundig&#13;
gebruik door pachter; dat hetgeen pachter&#13;
heeft medegedeeld omtrent de vervuiling met&#13;
plastic en het niet onderwerken van mest in&#13;
grote lijnen juist is en in beide gevallen sprake&#13;
is geweest van een eenmalig gebeuren; dat in&#13;
de Broekpolder diverse malen onderzoek van&#13;
de gewassen heeft plaatsgehad en dit ertoe&#13;
heeft geleid dat aanwending van de grond&#13;
voor volkstuinen werd afgeraden; dat evenwel&#13;
geen sprake was van overschrijding van de&#13;
normen die aan voortzetting van het gebruik&#13;
van de grond door Van Woerden in de weg&#13;
stond; dat de beslissingsbevoegdheid inzake&#13;
het voeren van procedures door de Gemeenteraad&#13;
is gedelegeerd aan het College van Burgemeester&#13;
en Wethouders en dat college in de&#13;
onderhavige rechtszaak tegen Van Woerden&#13;
de benodigde besluiten heeft genomen; dat&#13;
deze besluiten vóór 8 juli 2000 aan het hof&#13;
zullen worden toegezonden met afschrift daarvan&#13;
aan de wederpartij.&#13;
5 Beoordeling van het geschil in&#13;
hoger beroep&#13;
5.1 Ter zitting van het hof is van de zijde van&#13;
Van Woerden aangevoerd dat de Gemeente&#13;
ondanks haar gehoudenheid daartoe geen&#13;
procesbesluit heeft overgelegd. De Gemeente&#13;
heeft daarop doen antwoorden dat een besluit&#13;
als bedoeld door het college van Burgemeester&#13;
en Wethouders (aan welk college de bevoegdheid&#13;
daartoe is gedelegeerd) is genomen; zij&#13;
heeft desgevraagd toegezegd de desbetreffende&#13;
stukken alsnog aan het hof toe te zenden, met&#13;
afschrift daarvan aan de wederpartij.&#13;
5.2 De Gemeente heeft vervolgens in fotocopie&#13;
aan het hof doen toekomen:&#13;
a) het besluit van de Raad van de Gemeente&#13;
Vlaardingen van 4 juni 1998, waarbij (onder&#13;
meer) door die Raad aan het College van Burgemeester&#13;
en Wethouders is gedelegeerd de&#13;
bevoegdheid tot het beslissen omtrent en het&#13;
zo nodig voeren van rechtsgedingen, zowel&#13;
eisend als verwerend, in eerste aanleg, in&#13;
hoger beroep en in cassatie;&#13;
b) stukken waaruit blijkt dat genoemd college&#13;
op 12 april 1999 heeft besloten tot het voeren&#13;
van verweer in het geding in eerste aanleg, alsmede&#13;
op 22 februari 2000 heeft besloten in het&#13;
onderhavige hoger beroep verweer te voeren&#13;
en haar raadsman/raadsvrouwe last en volmacht&#13;
te geven haar daarin te vertegenwoordigen&#13;
en in het onderhavige geding al datgene&#13;
te doen wat ten behoeve van de Gemeente&#13;
nuttig en/of noodzakelijk voorkomt.&#13;
5.3 Het hof zal Van Woerden in de gelegenheid&#13;
stellen zich desgewenst over voormelde&#13;
stukken uit te laten.&#13;
5.4 Uit het ter zitting van het hof verhandelde&#13;
is gebleken dat het verwijt van de Gemeente&#13;
met betrekking tot het door pachter op het&#13;
gepachte (doen) brengen van met plastic vervuilde&#13;
grond weliswaar gegrond is, maar dat&#13;
pachter door het verwijderen van de grotere&#13;
stukken plastic ten genoegen van onder meer&#13;
de Gemeente heeft gezorgd voor een oplossing.&#13;
Eveneens bleek daarbij dat het in gebreke blijven&#13;
van pachter inzake het onderwerken van&#13;
opgebrachte mest een eenmalige aangelegenheid&#13;
is geweest en – naar pachter onweersproken&#13;
heeft verklaard – berustte op onwetendheid&#13;
zijnerzijds met recent gewijzigde regelgeving.&#13;
5.5 Gelet op het vorenoverwogene, is het hof&#13;
van oordeel dat de door de Gemeente aan&#13;
pachter verweten gedragingen als gemeld wel&#13;
aangemerkt moeten worden als een tekortschieten&#13;
van betrokkene, maar niet als een&#13;
tekortschieten van die ernst dat dit moet leiden&#13;
tot de conclusie dat de bedrijfsvoering&#13;
van Van Woerden in een dusdanige mate niet&#13;
is geweest zoals het een goed pachter betaamt,&#13;
dat reeds op grond daarvan zijn verlengingsverzoek&#13;
zou moeten worden afgewezen.&#13;
5.6 Artikel 40 van de Pachtwet bepaalt dat het&#13;
verlengingsverzoek van een pachter moet&#13;
worden afgewezen voorzover de verpachter het&#13;
verpachte wil bestemmen voor niet tot de&#13;
landbouw betrekkelijke doeleinden en die&#13;
bestemming in overeenstemming is met het&#13;
algemeen belang. Genoemd wetsartikel bepaalt&#13;
voorts dat de voorgenomen bestemming&#13;
geacht wordt in overeenstemming met het&#13;
algemeen belang te zijn indien zij in overeenstemming&#13;
is met een goedgekeurd bestemmingsplan.&#13;
5.7 Ten processe heeft de Gemeente – niet,&#13;
althans onvoldoende weersproken en gestaafd&#13;
door bescheiden – aangevoerd dat de grond in&#13;
geschil ingevolge goedgekeurd, onherroepelijk&#13;
bestemmingsplan is bestemd voor extensieve&#13;
recreatie. Zij heeft voorts in voldoende&#13;
mate aannemelijk gemaakt dat zij die bestemming&#13;
wil verwezenlijken.&#13;
Eveneens acht het hof, gezien het door de&#13;
Gemeente in het geding gebrachte inrichtingsplan&#13;
(waarvan onweersproken is gesteld dat&#13;
dit als uitvoeringsplan ten aanzien van vorengenoemde&#13;
recreatieve bestemming is aan te&#13;
merken), voldoende aannemelijk gemaakt dat&#13;
aard en vorm van de beoogde invulling van de&#13;
aan het verpachte gegeven bestemming zich&#13;
niet verdragen met een voortzetting van het&#13;
gebruik van de grond door pachter. Het gaat&#13;
immers om een inrichting van grote gedeelten&#13;
van de grond in geschil tot plas- en drasgebied&#13;
respectievelijk tot als bloemenweide in te zaaien&#13;
natuurvelden, alsmede van een aantal andere&#13;
gedeelten tot natuurbos. Bij zulk een inrichting&#13;
past niet een gebruik – als bouwland –&#13;
zoals pachter dat van de grond maakte.&#13;
5.8 Bij het vorenstaande komt nog dat de&#13;
grond in geschil deel uitmaakt van – en in feite&#13;
ook één geheel vormt met – een groter gebied&#13;
(de Broekpolder) dat voor het overige in overwegende&#13;
mate reeds een recreatieve inrichting&#13;
heeft gekregen, met name door daar thans al&#13;
aanwezige bossen en andere beplantingen.&#13;
5.9 Een en ander betekent dat, gelet op het&#13;
bepaalde in artikel 40 van de Pachtwet (als&#13;
hiervoor gerelateerd), geen plaats is voor toewijzing&#13;
van het verlengingsverzoek van pachter.&#13;
Niet relevant daarbij is of en in welke&#13;
mate betrokkene door verlies van het gepachte&#13;
schade lijdt.&#13;
5.10 Het hof acht overigens in de rede te liggen&#13;
dat pachter door het niet meer kunnen&#13;
gebruiken van de grond in geschil schade lijdt.&#13;
Deze omstandigheid kan echter, zoals gezegd,&#13;
niet aan afwijzing van zijn verlengingsverzoek&#13;
in de weg staan. Voor een oordeel over de&#13;
vraag of pachter recht heeft op vergoeding&#13;
van schade als gevolg van het niet verlengen&#13;
van de onderhavige pachtovereenkomst en, zo&#13;
ja, of daadwerkelijk van schade sprake is en&#13;
hoe groot die schade dan is, is in deze procedure&#13;
buiten eigenlijk rechtsgeding geen plaats.&#13;
5.11 Het bepaalde in artikel 40 van de Pachtwet&#13;
laat onverlet dat geen plaats is voor afwijzing&#13;
van het verlengingsverzoek van de pachter&#13;
indien niet of onvoldoende komt vast te&#13;
staan dat de verpachtster de niet-landbouwkundige&#13;
bestemming van het verpachte binnen&#13;
redelijke termijn kan en zal verwezenlijken.&#13;
In casu is hetgeen ten processe te dien&#13;
aanzien is gebleken, naar het oordeel van het&#13;
hof genoegzaam om de conclusie te rechtvaardigen&#13;
dat de Gemeente het ernstig voornemen&#13;
heeft om de litigieuze recreatieve bestemming&#13;
te (doen) realiseren zodra de grond in geschil&#13;
definitief vrij van pacht komt en dat voornemen&#13;
alsdan ook op korte termijn zal uitvoeren. Als&#13;
onweersproken staat ook vast dat een crediet&#13;
voor de aanpak van de uitvoering van het plan&#13;
inmiddels is verstrekt.&#13;
Het enige waarop – buiten de beslissing van&#13;
het hof in dit geding – de Gemeente nog moet&#13;
wachten, is de goedkeuring van de DCMR.&#13;
Nu ter zitting van het hof van de zijde van de&#13;
Gemeente is medegedeeld dat die goedkeuring&#13;
een strikte voorwaarde is om met de uitvoering&#13;
van het inrichtingsplan te kunnen&#13;
beginnen, acht het hof termen aanwezig zijn&#13;
beslissing op te schorten totdat de Gemeente&#13;
een schriftelijk stuk zal hebben overgelegd&#13;
waaruit van bedoelde – onherroepelijke –&#13;
goedkeuring van de DCMR blijkt.&#13;
5.12 Bij brief van 3 augustus 2000 heeft de&#13;
Gemeente een copie van een aan haar gericht&#13;
schrijven van de Provincie Zuid-Holland d.d.&#13;
25 juli 2000 aan het hof doen toekomen, met&#13;
afschrift van een en ander aan de wederpartij.&#13;
In genoemde brief wordt aangegeven dat van&#13;
de zijde van de provincie wordt ingestemd&#13;
met het uitvoeringsplan, maar het is voor het&#13;
hof (nog) niet duidelijk of dit al dan niet&#13;
impliceert dat de DCMR haar door de&#13;
Gemeente bedoelde goedkeuring als hiervoor&#13;
overwogen heeft verleend.&#13;
Het hof verzoekt daarom de Gemeente zich&#13;
daaromtrent nader uit te laten, waarna Van&#13;
Woerden hierop alsmede op vorenbedoelde&#13;
brief van 3 augustus 2000 met bijlage zal mogen&#13;
reageren.&#13;
5.13 De in het incidenteel hoger beroep aangevoerde&#13;
grief faalt. Het stond de pachtkamer&#13;
van het kantongerecht, gelet op het bepaalde in&#13;
artikel 44, lid 3, van de Pachtwet, vrij om een&#13;
boetebedrag te bepalen als in die wetsbepaling&#13;
bedoeld. De Gemeente is tot betaling van dat&#13;
bedrag slechts gehouden in het – zich naar haar&#13;
eigen oordeel niet voordoende – geval dat later&#13;
mocht blijken dat haar wil om aan het verpachte&#13;
een niet-landbouwkundige bestemming te&#13;
geven in werkelijkheid niet aanwezig is&#13;
geweest. Zulks staat los van de vraag of pachter&#13;
al dan niet recht heeft op een schadeloosstelling&#13;
wegens het niet verlengen van de pachtovereenkomst&#13;
en, zo ja, hoe groot het bedrag daarvan&#13;
dan is; zoals uit het bovenoverwogene&#13;
volgt, dient daarover desgevorderd in een contradictoir&#13;
geding te worden beslist.&#13;
Het hof kan, gelet op aard en omvang van het&#13;
gepachte, de Gemeente ook niet volgen in&#13;
haar betoog dat de pachtkamer van het kantongerecht&#13;
de desbetreffende boete op een te&#13;
hoog bedrag heeft vastgesteld.&#13;
5.14 Het over en weer door partijen nog gedane&#13;
bewijsaanbod is slechts van algemene aard en&#13;
ongespecificeerd, weshalve het hof dit als te&#13;
vaag passeert.&#13;
6 Slotsom&#13;
Het hof zal zijn beslissing aanhouden als na te&#13;
melden.&#13;
Beslissing&#13;
bepaalt dat de Gemeente binnen drie weken&#13;
na de datum van deze beschikking zich dient&#13;
uit te laten als hierboven in de laatste zin van&#13;
rechtsoverweging 5.12 is overwogen, zulks&#13;
met afschrift daarvan aan Van Woerden;&#13;
bepaalt dat Van Woerden vervolgens binnen&#13;
drie weken na ontvangst van dat afschrift zich&#13;
zal mogen uitlaten als hierboven in rechtsoverweging&#13;
5.3 respectievelijk in de laatste zin&#13;
van rechtsoverweging 5.12 is overwogen,&#13;
zulks met afschrift daarvan aan de Gemeente;&#13;
houdt in afwachting van een en ander iedere&#13;
verdere beslissing in de onderhavige zaak aan.&#13;
BESCHIKKING IN DE ZAAK VAN:&#13;
Hugo Jan van Woerden, wonende te Zoetermeer,&#13;
appellant,&#13;
incidenteel geïntimeerde,&#13;
procureur: mr. J.M.J. Huver,&#13;
tegen&#13;
De Gemeente Vlaardingen, zetelende te&#13;
Vlaardingen,&#13;
geïntimeerde,&#13;
incidenteel appellante,&#13;
procureur: mr. J.C.N.B. Kaal.&#13;
1 Voortzetting van het geding in&#13;
hoger beroep&#13;
1.1 Het hof verwijst naar hetgeen in zijn in dit&#13;
geding gegeven tussenbeschikking van 26 september&#13;
2000 te dezen is overwogen.&#13;
1.2 Naar aanleiding van gemelde tussenbeschikking&#13;
heeft de Gemeente bij brief van&#13;
haar raadsvrouwe van 13 oktober 2000 zich&#13;
uitgelaten als door het hof verzocht.&#13;
1.3 Van Woerden heeft hierop bij brief van&#13;
zijn raadsman van 27 februari 2001 gereageerd,&#13;
op de inhoud van welke brief van de&#13;
zijde van de Gemeente nog is gereageerd bij&#13;
schrijven van10 april 2001.&#13;
2 Verdere beoordeling van het&#13;
geschil in hoger beroep&#13;
2.1 Het hof verwijst naar en volhardt bij&#13;
hetgeen in zijn hiervoor genoemde tussenbeschikking&#13;
is overwogen en beslist.&#13;
2.2 Van Woerden heeft aangevoerd dat de&#13;
door de Gemeente overgelegde procesbesluiten&#13;
ten enenmale onvoldoende zijn, omdat&#13;
naar zijn oordeel overgelegd had moeten worden&#13;
het besluit van 22 februari 2000 en niet&#13;
een verklaring van 5 juli 2000 waaruit zou&#13;
moeten worden afgeleid dat op 22 februari&#13;
2000 is besloten tot het voeren van verweer.&#13;
Van de zijde van de Gemeente is daarop&#13;
geantwoord dat het College van Burgemeester&#13;
en Wethouders op 22 februari 2000 heeft&#13;
besloten om in het onderhavige geding in&#13;
hoger beroep verweer te voeren en dat in het&#13;
officiële procesbesluit van 5 juli 2000 door&#13;
genoemd college nog eens is verklaard dat&#13;
bedoeld besluit op 22 februari 2000 is genomen.&#13;
2.3 Het hof overweegt ter zake, dat uit de&#13;
inhoud van de overgelegde stukken genoegzaam&#13;
is komen vast te staan dat het College&#13;
van Burgemeester en Wethouders van de&#13;
Gemeente Vlaardingen – daartoe bevoegd op&#13;
grond van het al eerder in het geding gebrachte&#13;
besluit van de Raad van die Gemeente van&#13;
4 juni 1998 – de voor het voeren van het&#13;
onderhavige geding in eerste aanleg en in&#13;
hoger beroep vereiste besluiten heeft genomen.&#13;
De Gemeente kan mitsdien in haar verweer&#13;
en haar incidenteel hoger beroep worden&#13;
ontvangen; voor een niet in aanmerking&#13;
nemen van het gevoerde verweer c.q. een nietontvankelijk&#13;
verklaring bestaan geen gronden.&#13;
2.4 In zijn meergemelde tussenbeschikking&#13;
heeft het hof overwogen dat de Gemeente&#13;
heeft meegedeeld voor de realisering van de&#13;
niet-landbouwkundige bestemming van de&#13;
grond in geschil nog op goedkeuring van de&#13;
DCMR te wachten, alsmede dat uit het aan&#13;
het hof toegezonden schrijven van de Provincie&#13;
Zuid-Holland d.d. 25 juli 2000 niet duidelijk&#13;
blijkt of de instemming van de zijde van&#13;
genoemde provincie impliceert dat de DCMR&#13;
ook haar goedkeuring heeft verleend. Aan de&#13;
Gemeente is verzocht zich daaromtrent nader&#13;
uit te laten.&#13;
2.5 In haar uitlating ter zake heeft de Gemeente&#13;
doen aangeven dat niet aan de DCMR maar&#13;
aan de provincie Zuid-Holland is gevraagd&#13;
om toestemming voor de voorgenomen herinrichting&#13;
van de grond in geschil en dat het&#13;
geven van die toestemming formeel een&#13;
bevoegdheid van Gedeputeerde Staten van&#13;
genoemde provincie is. De daarbij nauw&#13;
betrokken DCMR is, aldus de Gemeente, een&#13;
gemeenschappelijke regeling waarin onder&#13;
meer de provincie deelneemt; zij heeft onder&#13;
andere tot taak het College van Gedeputeerde&#13;
Staten te adviseren en kan krachtens mandaat&#13;
namens dat college beslissen zoals in casu ook&#13;
is gebeurd. De brief van 25 juli 2000, zo voert&#13;
de Gemeente verder aan, bevat dan ook de&#13;
formeel te dezen nog vereiste goedkeuring en&#13;
impliceert de beslissing c.q. het advies van de&#13;
DCMR.&#13;
Van Woerden doet in reactie hierop aanvoeren&#13;
dat de DCMR wel degelijk goedkeuring moet&#13;
verlenen en dat die goedkeuring nog steeds&#13;
ontbreekt, getuige ook de omstandigheid dat&#13;
de Gemeente nog steeds niet met de realisering&#13;
van haar plannen is begonnen. De&#13;
Gemeente, aldus Van Woerden, heeft zelf aangegeven&#13;
dat goedkeuring van de DCMR moet&#13;
plaatsvinden en niet logisch noch aannemelijk&#13;
is te achten dat die goedkeuring in het geheel&#13;
niet meer nodig zou blijken te zijn.&#13;
2.6 Met Van Woerden is het hof van oordeel&#13;
dat aan de Gemeente kan worden tegengeworpen&#13;
dat zij zelf onduidelijkheid heeft&#13;
geschapen door eerst te spreken over een nog&#13;
noodzakelijke goedkeuring van de DCMR en&#13;
hierop later terug te komen als hiervoor gerelateerd.&#13;
Deze omstandigheid is evenwel onvoldoende&#13;
om op grond daarvan tot de conclusie&#13;
te komen dat het pachtverlengingsverzoek&#13;
van Van Woerden alsnog zou moeten worden&#13;
toegewezen. Het gaat er immers om of de&#13;
voor de realisering van de plannen van de&#13;
Gemeente vereiste goedkeuringen zijn verleend&#13;
en het komt het hof, gelet op de ter zake&#13;
van belang zijnde regelgeving, aannemelijk&#13;
voor dat deze door de provincie moeten worden&#13;
verleend, zulks al dan niet na ter zake&#13;
ingewonnen advies. Van bedoelde goedkeuring&#13;
blijkt genoegzaam uit de meergenoemde&#13;
brief van 25 juli 2000.&#13;
2.7 Aan het vorenstaande doet niet af dat de&#13;
Gemeente, zulks anders dan haar voornemen&#13;
was, nog niet met de uitvoering van haar plannen&#13;
is begonnen, nu zij daarvoor – zoals zij&#13;
ook zelf in haar schrijven van 10 april 2001&#13;
aangeeft – moet wachten op de eindbeslissing&#13;
van het hof in dit geding.&#13;
2.8 In zijn tussenbeschikking heeft het hof&#13;
reeds overwogen dat de in het incidenteel&#13;
hoger beroep aangevoerde grief faalt. Gelet op&#13;
het overigens in die tussenbeschikking alsmede&#13;
het hierboven overwogene, moet hetzelfde&#13;
worden geconcludeerd ten aanzien van de in&#13;
het principaal hoger beroep opgeworpen grief.&#13;
3 Slotsom&#13;
3.1 De beschikking, waarvan beroep, moet&#13;
worden bevestigd met aanvulling van gronden&#13;
als in ’s hofs tussenbeschikking en hierboven&#13;
overwogen.&#13;
3.2 Nu zowel het principaal hoger beroep als&#13;
het incidenteel hoger beroep ongegrond zijn,&#13;
dient Van Woerden in de kosten van het principaal&#13;
hoger beroep te worden veroordeeld en&#13;
de Gemeente in die van het incidenteel hoger&#13;
beroep.&#13;
Beslissing&#13;
Het hof, beschikkende in hoger beroep:&#13;
bevestigt de door de pachtkamer van het kantongerecht&#13;
te Schiedam tussen partijen gegeven&#13;
beschikking van 7 januari 2000, waarvan&#13;
beroep, met aanvulling van gronden als in&#13;
’s hofs tussenbeschikking van 26 september&#13;
2000 alsmede hierboven overwogen,&#13;
in het principaal hoger beroep:&#13;
veroordeelt Van Woerden in de in hoger&#13;
beroep tussen partijen gevallen proceskosten,&#13;
aan de zijde van de Gemeente tot heden&#13;
begroot op ƒ 475,– voor verschotten en&#13;
ƒ 3.400,– voor salaris van de procureur;&#13;
in het incidenteel hoger beroep:&#13;
veroordeelt de Gemeente in de in hoger&#13;
beroep tussen partijen gevallen proceskosten,&#13;
aan de zijde van Van Woerden tot heden&#13;
begroot op ƒ 1.700,– voor salaris van de procureur.</content><legacyfootnotes/><footnotes><footnote/></footnotes><auteurs/><published>2003-06-01 00:00:00</published><modified>2003-06-01 00:00:00</modified><editiondate>2003-06-01</editiondate><htmlpath>https://denhollander.info/artikel/4505</htmlpath></article>
</articles></edition>