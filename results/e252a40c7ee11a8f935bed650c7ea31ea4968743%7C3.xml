<edition><articles><article><jaar>1986</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1986</searchword><id>6349</id><udhid>UDH:TvAR/6349</udhid><titel>Overzicht van de rechtspraak. Art. 41 Pachtwet</titel><searchwords><searchword>TvAR 1/1986</searchword><searchword>UDH:TvAR/6349</searchword></searchwords><attachments><attachment><name>1986_nr 1_deHaan-RodriguesLopes.pdf</name><extention>pdf</extention><url>https://denhollander.info/download/6131/ci</url></attachment></attachments><inleiding>INLEIDING&#13;
De hoofdregel voor de beantwoording van de vraag of de pacht verlengd zal worden&#13;
indien de verpachter dat niet wenst, is dat de rechter beslist naar billijkheid (art. 36).&#13;
De wetgever heeft echter voor een aantal gevallen een bijzondere regeling gegeven.&#13;
Praktisch is van groot belang het in art. 41 geregelde geval, dat de verpachter het&#13;
verpachte persoonlijk in gebruik wil nemen of aan een naaste verwant in gebruik&#13;
wil geven. Dan moet de pachtrechter het verlengingsverzoek afwijzen indien het gebruik&#13;
van het verpachte voor de verpachter van overwegende betekenis is of indien&#13;
het verlies van het gepachte voor de pachter niet een ernstige aantasting van de&#13;
grondslag van zijn maatschappelijk bestaan ten gevolge zou hebben. De rechter&#13;
komt dan aan een beslissing naar billijkheid, dat wil zeggen aan een afweging van&#13;
de belangen van partijen, alleen toe indien het gebruik voor de verpachter of diens&#13;
verwant niet van overwegende betekenis is en bovendien de pachter door verlies van&#13;
het gepachte ernstig in de grondslag van zijn bestaan zou worden aangetast.&#13;
Vele verlengingsprocedures gaan over de vraag of bij de verpachter sprake is van&#13;
de wil tot persoonlijk gebruik, of dat gebruik dan voor hem van overwegende betekenis&#13;
is en of de pachter ernstig in de grondslag van zijn bestaan zou worden aangetast&#13;
indien hij het gepachte zou verliezen.&#13;
Houwing heeft in De Pacht 1977 (blz. 247 - 257 en 271 - 283) een uitvoerig overzicht&#13;
gegeven van de gepubliceerde rechtspraak op art. 41. In deze aflevering komt&#13;
de sedert 1977 gepubliceerde rechtspraak aan de orde. Bij de bespreking daarvan is&#13;
de indeling van Houwing gevolgd.</inleiding><content>1. PERSOONLIJK IN GEBRUIK WILLEN NEMEN&#13;
Blijkens sinds lang bestaande jurisprudentie dient het gebruik duurzaam te zijn en&#13;
dient de verpachter persoonlijk te exploiteren, dus zelf de dagelijkse leiding op zich&#13;
te nemen of, in geval van maatschap, een normaal aandeel in die leiding te hebben;&#13;
exploitatie alleen voor rekening en risico van verpachter schiet in dit opzicht te kort.&#13;
Is van de exploitatie geen gunstig resultaat te verwachten, dan is het persoonlijk gebruik,&#13;
indien het voornemen daartoe al ernstig gemeend is, althans niet van overwegende&#13;
betekenis.1 De uitspraak dat een verpachter die land vrij van pacht in een ruilverkaveling wil&#13;
inbrengen, dat land niet persoonlijk wil gebruiken voor agrarische doeleinden, zal&#13;
wel geen opzien baren.2 Inbreng als zodanig is immers geen persoonlijk gebruik.&#13;
Het voornemen het verpachte persoonlijk in gebruik te nemen, wordt niet aangenomen&#13;
indien het niet uitvoerbaar is.3 Wel mogelijk en uitvoerbaar werd het voorgenomen&#13;
persoonlijk gebruik geacht4 in een geval waarin de 64-jarige echtgenoot&#13;
van de verpachtster - een gewezen landbouwvoorlichter voor onder meer de groenteteelt&#13;
- een perceel land van 1 ha dat dicht bij de woning lag, in gebruik wilde nemen&#13;
voor de teelt van groenten en voederbieten. Klaarblijkelijk had het Hof wel enige&#13;
twijfel of van de exploitatie een economisch gunstig resultaat te verwachten was&#13;
en of die teelt voor de man niet te zwaar zou blijken. Het Hof oordeelde echter, dat&#13;
ook in dat geval mogelijkheden voor een verantwoorde exploitatie zouden bestaan&#13;
doordat het perceel dan voor schapenhouderij zou kunnen worden benut. Het was&#13;
duidelijk een grensgeval waarin een andere uitkomst niet ondenkbaar zou zijn geweest.&#13;
Wel is (nog steeds) vereist een daadwerkelijke nauwe betrokkenheid bij de exploitatie&#13;
van het land. Meestal komt dat neer op een behoorlijke mate van eigen landbouwkundige&#13;
ervaring, aangepast aan de ontwikkelingen in de landbouw, en bekwaamheid&#13;
en bereidheid zich ook met de details van de exploitatie te bemoeien en&#13;
niet het voornemen nagenoeg alle werkzaamheden door loonwerkers te doen uitvoeren.&#13;
5 We zien hier een bevestiging en een precisering van de eis van persoonlijk gebruik&#13;
in de zin van dagelijkse leiding van de exploitatie. Toch is ten minste de suggestie&#13;
van een verzwaring van het pakket van vereisten voelbaar. Met name de ervaringsvereisten&#13;
zijn zo geformuleerd, dat betrokkene de ontwikkelingen in de landbouw&#13;
moet volgen. Ook wordt als persoonlijk gebruik niet aanvaard het moderne&#13;
verschijnsel van de eigenaar in de stad, die via de telefoon met loonwerkers exploiteert.&#13;
Een ander probleem dat zich bij het beroep op persoonlijk gebruik voordoet, is&#13;
dat van exploitatie door een rechtspersoon. Uitdrukkelijk bepaalt art. 41, lid 2 onder&#13;
a dat de pachtkamer in dat geval naar billijkheid beslist. Ook in de landbouw&#13;
heeft de BV een zekere vlucht genomen, al zijn de voordelen niet zelden illusoir. De&#13;
boer kan spijt krijgen van de keuze voor deze rechtsvorm wanneer hij verpacht land&#13;
wil laten exploiteren door een dergelijke rechtspersoon waarin hij in belangrijke mate&#13;
zeggenschap heeft of waarvan hij zelfs enig aandeelhouder en directeur is. Het&#13;
Hof overweegt namelijk in zo'n geval, dat indien eigenaren hun landbouwgrond&#13;
door verpachting of door een andere overeenkomst van gebruik laten exploiteren&#13;
door een rechtspersoon zoals door een BV, zelfs indien deze de landbouw beoogt&#13;
en beoefent, en zij hierin een belangrijke mate van zeggenschap hebben, niet sprake&#13;
is van persoonlijk gebruik voor een tot de landbouw betrekkelijk doel in de zin van art. 41 Pachtwet.6 Zelfs wanneer vaststaat dat de verpachter directeur en enig aandeelhouder&#13;
is, bestaat volgens Hof 27 april 1984, AR 1984, 3817 geen enkele zekerheid&#13;
dat hij deze positie in de vennootschap in de komende jaren zal blijven innemen,&#13;
terwijl zulks zich in feite aan de waarneming door onder anderen de pachter&#13;
onttrekt. De vraag of in het rechtsleven de enig aandeelhouder, tevens directeur, met&#13;
de besloten vennootschap moet worden vereenzelvigd, moet naar 's Hofs mening&#13;
van geval tot geval worden beoordeeld. In het onderhavige geval kan van een dergelijke&#13;
vereenzelviging geen sprake zijn. Men kan zich afvragen wanneer dan wel vereenzelviging&#13;
mogelijk zou zijn. Niet-overdraagbaarheid van de aandelen volgens de&#13;
statuten levert ook geen volledige zekerheid op, omdat deze voor wijziging vatbaar&#13;
zijn.&#13;
2. OVERWEGENDE BETEKENIS VAN HET PERSOONLIJK GEBRUIK&#13;
De verpachter moet uit een oogpunt van zijn maatschappelijk bestaan zo niet uitsluitend,&#13;
dan toch vóór alles op het persoonlijk gebruik van het verpachte zijn aangewezen.&#13;
De rechtspraak ontleent deze bewoordingen aan de memorie van toelichting&#13;
(blz. 43), maar ziet hierin de voorwaarde dat het gebruik ten minste uitzicht biedt&#13;
op een behoorlijk winstgevende exploitatie.7 Op deze interpretatieve stap heeft&#13;
Houwing (De Pacht 1977, blz. 255) kritiek. Hij wijst erop dat in de MvT nog heel&#13;
wat meer geëist wordt: het gebruik moet de belangrijkste, de doorslaggevende&#13;
bestaansbron zijn. Heeft het bedrijf van verpachter behoefte aan uitbreiding en&#13;
heeft hij tegen zware financiële verplichtingen daartoe verpacht land verworven, dan&#13;
is het persoonlijk gebruik van overwegende betekenis. De rechtspraak treedt daarbij&#13;
in het verschil in inkomen, zoals dat afhangt van de te exploiteren oppervlakten. Het&#13;
voornemen tot uitbreiding van 20 ha met 5 ha brengt dan niet-verlenging van de&#13;
pachtovereenkomst mede. Mogelijk nemen de inkomsten meer dan evenredig toe,&#13;
althans wordt het bedrijf van ruimschoots levensvatbaar tot redelijk winstgevend.&#13;
Daarentegen won de pachter het geding tegen een verpachter die een bedrijf van 47&#13;
ha met 3.50 ha8 wilde uitbreiden en zelfs van een verpachter die 17 ha aan een bedrijf&#13;
van 40 ha wilde toevoegen.9 De betekenis van vestiging van een bedrijf op een&#13;
(thans) verpachte hoeve hangt af van leeftijd, capaciteiten en ervaring. Zo is voor&#13;
een capabele landbouwer van 37 jaar, in loondienst op het bedrijf van een ander,&#13;
het persoonlijk gebruik van een hoeve van 27 ha van overwegende betekenis. 10&#13;
Die betekenis ontstaat soms na verloop van tijd, bij voorbeeld na het vervullen&#13;
van de militaire dienstplicht of na de huwelijkssluiting. Ook de recentere&#13;
rechtspraak laat enkele gevallen zien waarin het persoonlijk gebruik nog niet van&#13;
overwegende betekenis is. Zo wordt zelfs de pacht met zes jaar verlengd waar de 21-jarige zoon van de verpachter die zijn landbouwopleiding heeft voltooid, nog in&#13;
militaire dienst moet11 en a fortiori wanneer hij nog het einddiploma Middelbare&#13;
Landbouw School moet halen, in militaire dienst moet en elders praktijkervaring&#13;
moet opdoen.12 Een onzekere situatie, bij voorbeeld de gevolgen van een ruilverkaveling,&#13;
kan tot een verlenging met korter dan de wettelijke duur aanleiding geven.13&#13;
Dit geschiedt op grond van de billijkheid; het persoonlijk gebruik was (nog) niet van&#13;
overwegende betekenis en de grondslag van het maatschappelijk bestaan zou door&#13;
niet-verlenging ernstig worden aangetast.&#13;
Kentering in de jurisprudentie&#13;
Aanvankelijk is nog vereist dat de verpachter uitsluitend en voor alles op het eigen&#13;
gebruik is aangewezen, zodat het niet alleen maar om het verkrijgen van enig aanvullend&#13;
inkomen gaat.14 Bij het arrest van 22 maart 1982, AR 1983, 3593 distantieert&#13;
het Hof zich echter met nadruk van de bedoelde passage in de MvT en ook&#13;
van een vergelijkbare passage op blz. 3 van de MvA. Daarin was verwezen naar enkele&#13;
arresten van het Hof ten bewijze dat de verpachter of een van de andere genoemde&#13;
belanghebbenden op de eigen exploitatie van het bedrijf als belangrijkste&#13;
bron moest zijn aangewezen. Volgens het Hof achtten die arresten echter alleen telkens&#13;
het gebruik van het verpachte voor de verpachter niet van overwegende betekenis,&#13;
indien hij ook zonder dat gebruik een behoorlijk bestaan had. Nergens, ook niet&#13;
onuitgesproken, stelden zij de genoemde zware eis waaraan immers alleen kan zijn&#13;
voldaan indien het verpachte op zichzelf van zodanige aard is dat het voor de verpachter&#13;
of zijn naaste de doorslaggevende bestaansbron kan zijn, hetgeen wel bij&#13;
hoeven regel, maar bij los land uitzondering is.&#13;
Bij de passage uit de MvT (blz. 43) is volgens het Hof duidelijk te veel gedacht&#13;
aan bepaalde feitelijke situaties en kennelijk niet voldoende rekening gehouden met&#13;
de velerlei mogelijkheden in de landbouw en de toekomstige ontwikkelingen daarin.&#13;
Die passage kan dus niet beslissend geacht worden voor het begrip overwegende betekenis&#13;
in art. 41. Het Hof zal dan ook, anders dan sedert zijn uitspraak van 15 december&#13;
1975, P. 1977, 3321 veelal het geval was, dit begrip niet meer dienovereenkomstig&#13;
omschrijven. Het Hof wijst er in dit verband nog op, dat door de regering&#13;
destijds ook tot uitdrukking werd gebracht dat zo veel mogelijk het recht van de&#13;
eigenaar en zijn naasten op eigen gebruik van de grond onaangetast moest blijven.&#13;
Al met al is het Hof van oordeel dat de tekst van art. 41 niet meer eist dan dat het&#13;
eigen gebruik van het verpachte voor de verpachter of zijn naaste van zeer groot belang,&#13;
zeer dringend nodig is, waarbij rekening moet worden gehouden niet alleen&#13;
met bestaanseisen in engere zin, maar ook met eisen van moderne, efficiënte bedrijfsvoering.&#13;
In het onderhavige geval was de verpachter een betrekkelijk jonge&#13;
boer met een middelgroot bedrijf, die met geleend geld flink investeerde en aan zijn bank en zijn familie op grond van boedelscheiding een schuld had van meer dan&#13;
ƒ 500.000,-. Door het eigen gebruik zou zijn netto bedrijfsinkomen met ongeveer&#13;
20% kunnen toenemen. De pachtovereenkomst werd niet verlengd.&#13;
Geen ideële belangen&#13;
In het licht van het bovenstaande vermag het niet te verbazen, dat het gebruik niet&#13;
van overwegende betekenis is indien ideële belangen daarbij de landbouweconomische&#13;
overheersen. Is dan met het gepachte de grondslag van het maatschappelijk&#13;
bestaan van de pachter gemoeid, dan wordt na afweging van belangen de&#13;
pachtovereenkomst verlengd. In het geval van Hof 14 maart 1983, AR 1983, 3681&#13;
kon de verpachter reeds voldoende zijn liefhebberij, het fokken van paarden en&#13;
schapen, uitoefenen. Daarentegen had de pachter grote schulden en een kwetsbaar&#13;
bedrijf. Bij een afweging van enerzijds ideële en anderzijds landbouw-economische&#13;
belangen dienen de laatste volgens het Hof te overwegen, tenzij bijzondere&#13;
omstandigheden het tegendeel meebrengen. Elders in het arrest heet het trouwens&#13;
dat de vruchttrekking ter liefhebberij en ontspanning geen persoonlijk gebruik&#13;
voor een agrarisch doel betekent, omdat daarvoor het economisch oogmerk ontbreekt.&#13;
Levensomstandigheden van de verpachter&#13;
Ten slotte behoeft bij de bepaling van de betekenis van het persoonlijk gebruik&#13;
slechts rekening te worden gehouden met de behoeften van een, bij de levensomstandigheden&#13;
van de verpachter passend, behoorlijk bestaan. In het geval dat het Hof&#13;
in 1979 behandelde, had verpachter de beschikking over niet minder dan 100 ha,&#13;
waarvan de helft bij de bedrijfsgebouwen, terwijl de exploitatiemogelijkheden daarop&#13;
nog konden worden uitgebreid.15 In dit geval werd het persoonlijk gebruik van&#13;
het verpachte dan ook niet van overwegende betekenis geacht. Het arrest behoeft&#13;
echter geen sombere schaduw vooruit te werpen op capabele landbouwers die juist&#13;
land verwerven om hun levensomstandigheden op een aanmerkelijk aantrekkelijker&#13;
niveau te brengen. In het algemeen zal bij een belangrijke bedrijfsvergroting wel van&#13;
overwegende betekenis sprake zijn en zal men een vergelijking kunnen maken met&#13;
de werknemer die aan de kantonrechter verzoekt de arbeidsovereenkomst te ontbinden&#13;
wegens gewichtige redenen (art. 1639 BW), gelegen in de onmiddellijke aanvaarding&#13;
van een functie met een veel hoger inkomen.&#13;
Geen rendabele exploitatie&#13;
Twee arresten, beide betrekking hebbend op de vraag of de voorgenomen exploitatie&#13;
door de verpachter rendabel zou zijn, betreffen zowel het persoonlijk gebruik als&#13;
zodanig als de al dan niet overwegende betekenis daarvan. In dat van 15 december&#13;
1982 ging het om een 68-jarige verpachter die zijn bedrijf van 37 ha uitsluitend met&#13;
behulp van loonwerkers dreef en wel op niet rendabele wijze. Het Hof achtte twijfelachtig&#13;
of bij voorgenomen persoonlijk gebruik van het verpachte sprake zou zijn&#13;
van een daadwerkelijke nauwe verbondenheid met de exploitatie. Resultaten uit het verleden wezen er geenszins op dat het gebruik een aangelegenheid van economisch&#13;
belang zou zijn. Ook al zou er vanuit worden gegaan dat het voornemen tot eigen&#13;
gebruik aannemelijk was, dan zou dit gebruik nog niet van overwegende betekenis&#13;
zijn.16&#13;
Het tweede geval is van meer principiële aard. Een uitkeringstrekker (WAO, oudfabrieksdirecteur)&#13;
beoefent de landbouw op een oppervlakte van 5 ha, verspreid gelegen.&#13;
Het gebruik van 2.3 ha verpacht land zal niet tot een rendabele exploitatie&#13;
daarvan leiden, althans de daarmede te behalen netto bedrijfsresultaten zullen volgens&#13;
het Hof zeer gering zijn. Bovendien mist de verpachter elke theoretische en nagenoeg&#13;
elke praktische landbouwkundige ervaring. Daargelaten de uitvoerbaarheid&#13;
van het eigen gebruik, was dit naar het oordeel van het Hof in elk geval niet van&#13;
overwegende betekenis.17 Het principiële van deze beslissing ligt hierin, dat bij het&#13;
begrip overwegende betekenis uitsluitend landbouw-economische belangen een rol&#13;
mogen spelen. Bij een uitkeringstrekker kan echter een zeer overwegend ideëel belang&#13;
gelegen zijn in de inzet van creativiteit en arbeidskracht in de bedrijfsexploitatie.&#13;
Ook zou zijn maatschappelijk aanzien erdoor gediend kunnen worden.&#13;
3. ERNSTIGE AANTASTING VAN DE GRONDSLAG VAN HET&#13;
MAATSCHAPPELIJK BESTAAN VAN DE PACHTER&#13;
De schaarste aan landbouwgrond brengt mee dat de rechter, tenzij de verpachter&#13;
stelt dat vervangende grond voor de pachter verkrijgbaar is of daarvan anderszins&#13;
in de procedure blijkt, ervan uitgaat dat in geval van niet-verlenging geen andere&#13;
grond voor de pachter beschikbaar is.&#13;
De ernstige aantasting van de grondslag bestaat in geldelijk nadeel, maar ook in&#13;
het statusverlies door mogelijke overgang van ondernemerschap naar dienstbetrekking,&#13;
om maar niet te spreken van het vangnet van de Bijstandswet. Soms is de omvang&#13;
of het percentage van het oppervlakteverlies beslissend, soms speelt de ligging&#13;
van het pachtobject of een gunstig kenmerk daarvan een zelfstandige rol. Het pachtobject&#13;
kan ook grondslag zijn bij aanwezigheid van een andere bron van inkomen.&#13;
Nog steeds gaat het in het algemeen om het maatschappelijk bestaan van de pachter&#13;
als landbouwer.18&#13;
Verlies van een (vrijwel) geheel, redelijk levensvatbaar bedrijf19 of van een belangrijk&#13;
deel van een klein bedrijf20 zou de grondslag van het maatschappelijk&#13;
bestaan van de pachter ernstig aantasten. Blijft na verlies van het gepachte echter&#13;
een bedrijfsomvang over waarbij door enige intensivering21 of aankopen van&#13;
ruwvoeder22 het veebestand op hetzelfde peil kan worden gehouden, dan is van die aantasting geen sprake. Door de invoering van de superheffing op melk en de binding&#13;
van het melkquotum aan de oppervlakte betekent het verlies van pachtland altijd&#13;
mede een verlies aan melkquotum. Voor een veehouder geldt dus dat intensivering of&#13;
aankoop van ruwvoer dan weldra tot superheffing leidt (zie Heida, AR 1984, blz. 487,&#13;
Pluim Mentz, AR 1984, blz. 383; Wintermans, Ars Aequi 1985, blz. 436 e.v.).&#13;
Een ander inkomen, uit een loonbedrijf23, uit dienstbetrekking24 en soms zelfs een&#13;
uitkering25, kan in een zodanige mate deel uitmaken van de grondslag van het&#13;
maatschappelijk bestaan, dat het verlies van het pachtland geen ernstige aantasting&#13;
zou betekenen. In de gevallen waarin hij een loonbedrijf exploiteert of in dienstbetrekking&#13;
werkt, is de pachter een deeltijdboer; in die waarin hij een uitkering geniet,&#13;
kan hij zelfs zijn volledige arbeidskracht inzetten. Hier doet zich een soortgelijk&#13;
probleem voor als bij het beroep op eigen gebruik door de verpachter. Naast&#13;
de financiële kant van het maatschappelijk bestaan als boer speelt voor een uitkeringstrekker&#13;
ook de statuskant mogelijk een belangrijke rol. Het verschil is dat&#13;
het bij de pachter gaat om de voortzetting van een bedrijf, terwijl de verpachter mogelijk&#13;
in verband met zijn werkloosheid of invaliditeit een nieuw bedrijf begint.&#13;
Bovendien laat de wet met de uitdrukking 'maatschappelijk' bestaan voor de status&#13;
van de pachter meer ruimte dan voor die van de verpachter.&#13;
De invloed van de uitkering&#13;
De invloed van de uitkering behoeft nadere uitwerking. Verlies van meer dan de&#13;
helft van de bedrijfsoppervlakte kon voor de jongste wijziging van de Pachtwet een&#13;
ernstige aantasting van de grondslag van het maatschappelijk bestaan van de pachter&#13;
betekenen, óók wanneer hij de 65-jarige leeftijd zou hebben bereikt. De uitkering&#13;
krachtens de AOW was in het geval van Hof 22 november 1976 niet meer dan een&#13;
aanvulling op zijn overige inkomsten en geen vervanging van de inkomsten uit het&#13;
gepachte land. Pachters belang het land te behouden tot na zijn 65e jaar werd groter&#13;
geacht dan dat van verpachter voor wie het eigen gebruik niet van overwegende betekenis&#13;
was.26 Wanneer dus sprake is van een maatschappelijk bestaan als landbouwer,&#13;
behoort de uitkering niet tot de grondslag van dat bestaan. Is het landbouwbedrijf&#13;
klein, dan berust de grondslag van het maatschappelijk bestaan van de pachter tevens&#13;
op andere bronnen van inkomsten, zoals een uitkering. Neemt daarbij, zoals in het&#13;
geval van Hof 21 december 1982, het gepachte deel van het bedrijf toch nog een&#13;
belangrijke plaats in, dan zou door verlies daarvan de grondslag van het&#13;
maatschappelijk bestaan ernstig worden aangetast.27 Neemt de uitkering - zoals in&#13;
het geval van de pachtkamer Sneek28 - echter een sterk overheersende positie in,&#13;
dan kan het verlies van het gepachte niet de grondslag van het maatschappelijk bestaan van de pachter ernstig aantasten. Het komt dan tot een afweging van belangen.&#13;
29 In casu legt het belang van de verpachter bij pachtvrije verkoop om zijn bedrijfsschuld&#13;
aan de bank te kunnen aflossen groter gewicht in de schaal en wordt&#13;
het verzoek om verlenging afgewezen.&#13;
AOW&#13;
Ten slotte kan worden opgemerkt dat de AOW-uitkering zich van andere categorieën&#13;
onderscheidt. Met het bereiken van de leeftijd van 65 jaar kan iemand het produktieproces&#13;
met opgeheven hoofd verlaten. Zijn status wordt misschien nog wel&#13;
door zijn inkomens- of consumptieniveau bepaald, maar niet door werk, beroep of&#13;
bedrijf. De andere uitkeringen zijn financiële compensaties voor voortijdig vertrek&#13;
uit het arbeidsproces en gaan gepaard met statusverlaging. Na de recente wijziging&#13;
van de Pachtwet kan de verpachter de overeenkomst met de 65-jarige pachter door&#13;
ontbinding of niet-verlenging beëindigen, zodat pensioengerechtigde pachters en zeker&#13;
die op grond welke door de verpachter voor uitbreiding of vestiging is verworven,&#13;
hun bedrijf moeten beëindigen. De grondslag van hun maatschappelijk bestaan&#13;
is dan de AOW-uitkering, particuliere pensioenvoorziening, (inkomen uit) overig&#13;
vermogen en eventuele neveninkomsten.&#13;
4. SLOTOPMERKING&#13;
Persoonlijk gebruik van overwegende betekenis en de grondslag van het maatschappelijk&#13;
bestaan zijn elkaar sterk gaan naderen, soms zouden zij identiek kunnen zijn.&#13;
In beide gevallen gaat het, om zo te zeggen, om een levensbelang.&#13;
Deze belangen worden echter in het kader van art. 41 niet zonder meer tegen elkaar&#13;
afgewogen. Landbouw-economisch gezien heeft de verpachter bij een beroep&#13;
op eigen gebruik een zekere voorrang boven de pachter. Uit het oogpunt van maatschappelijke&#13;
status is het eerder omgekeerd.</content><legacyfootnotes>1. Hof Arnhem 23 december 1971, P. 1972, 3076; 16 oktober 1972, P. 1973, 3142; 22 januari 1973, P. 1973, 3167.&#13;
2. Hof 5 augustus 1983, AR 1984, 3786. Toch is verpachters belang groter dan dat van pachter, dus&#13;
geen verlenging.&#13;
3. Hof 13 december 1976, P. 1977, 3337.&#13;
4. Hof 16 december 1983, AR 1984, 3850.&#13;
5. Hof 25 januari 1979, P. 1979, 3419; 12 maart 1979, P. 1979, 3420; 15 oktober 1979, P. 1980, 3433;&#13;
4 mei 1983, AR 1983, 3707; 28 oktober 1983, AR 1984, 3762; 1 augustus 1983, AR 1984, 3778.&#13;
6. Hof 24 juni 1983, AR 1983, 3706; 24 juni 1983, AR 1984, 3787.&#13;
7. Hof 4 juli 1966, N.J. 1968, 439.&#13;
8. Hof 20 mei 1966, P. 1966, 2648.&#13;
9. Hof 11 maart 1974, P. 1975, 3255.&#13;
10. Hof 19 maart 1973, P. 1974, 3196.&#13;
11. Hof 13 september 1976, P. 1978, 3388.&#13;
12. Hof 28 december 1983, AR 1984, 3782.&#13;
13. Hof 22 februari 1978, P. 1978, 3383.&#13;
14. Hof 5 maart 1979, P. 1979, 3417: alleen aanvullend inkomen naast dat uit kaashandel. Hof 22 november&#13;
1976, P. 1978, 3379: goed inkomen uit dienstbetrekking, daarna mooi pensioen. Bovendien&#13;
is geen doorslaggevende inkomenstoeneming uit de voorgenomen samenwerking te verwachten.&#13;
15. Hof 12 november 1979, P. 1980, 3462.&#13;
16. Hof 15 december 1982, AR 1983, 3666.&#13;
17. Hof 19 januari 1983, AR 1983, 3668.&#13;
18. Hof 12 november 1979, P. 1980, 3462.&#13;
19. Hof 28 december 1983, AR 1984, 3782; 13 september 1976, P. 1978, 3388.&#13;
20. Hof 17 december 1980, P. 1981, 3512; 21 december 1982, AR 1983, 3682; 28 januari 1976, P. 1977,&#13;
3339: in het laatste geval een vijfde.&#13;
21. Hof 11 januari 1984, AR 1984, 3781.&#13;
22. Hof 3 mei 1983, AR 1984, 3796.&#13;
23. Hof 17 januari 1983, AR 1983, 3712.&#13;
24. Hof 13 december 1976, P. 1977, 3337.&#13;
25. Hof 17 december 1980, P. 1981, 3512: AOW; Pk. Sneek 8 september 1982, AR 1983, 3656: WW.&#13;
26. Hof 22 november 1976, P. 1978, 3379: pachter is 63 jaar. Verlenging met 6 jaar.&#13;
27. Hof 21 december 1982, AR 1983, 3682: tevens AA W-uitkering van ƒ 13.000,- en enige bankrente,&#13;
alles te zamen ƒ 37.000,-.&#13;
28. Pk. Sneek 8 september 1982, AR 1983, 3656: WW-uitkering, 3,5 ha grasland.&#13;
29. Art. 38. In casu is zelfs van wil tot persoonlijk gebruik van verpachter geen sprake.</legacyfootnotes><footnotes><footnote/></footnotes><auteurs>Prof. mr P. de Haan &#13;
Mr D.L. Rodrigues Lopes</auteurs><published>1986-01-01 00:00:00</published><modified>1986-01-01 00:00:00</modified><editiondate>1986-01-01</editiondate><htmlpath>https://denhollander.info/artikel/6349</htmlpath></article>
</articles></edition>