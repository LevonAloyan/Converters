<edition><articles><article><jaar>2020</jaar><naam>Tijdschrift voor Agrarisch Recht</naam><uitgave>11/12</uitgave><aflevering>10</aflevering><searchword>TvAR 11/12/2020</searchword><id>16454</id><udhid>UDH:TvAR/16454</udhid><titel>Wijziging Natuurschoonwet 1928 en Rangschikkingsbesluit Natuurschoonwet 1928</titel><searchwords><searchword>TvAR 11/12/2020</searchword><searchword>UDH:TvAR/16454</searchword></searchwords><attachments><attachment><name>21385.pdf</name><extention>pdf</extention><url>https://denhollander.info/download/21385/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;Per 1 januari 2021 wijzigen de Natuurschoonwet 1928 (NSW)[2], het Rangschikkingsbesluit Natuurschoonwet 1928[3] en treedt de nieuwe Beleidsregel openstelling landgoederen Natuurschoonwet 1928[4] in werking. Ik schreef al eerder in dit tijdschrift dat de wijziging van de NSW een langdurig proces is geworden: vrijwel acht jaar na de aanvaarding van de motie Van Veldhoven[5], waarin werd verzocht de NSW te evalueren en voorstellen te doen om de NSW meer te richten op het beschermen en openstellen van landgoederen en bestaande NSW-beschikkingen te herkeuren, de daaropvolgende evaluatie van de NSW[6] en de internetconsultatie NSW[7] is de wijziging van de NSW nu eindelijk een feit. &lt;/p&gt;&lt;p&gt;De Nota van Toelichting geeft aan dat:&lt;/p&gt;&lt;blockquote&gt;‘Uit de evaluatie blijkt dat de NSW van groot belang is voor de instandhouding van krachtens die wet gerangschikte landgoederen en daarmee voor het behoud van het natuurschoon op deze landgoederen. Tegelijkertijd blijkt uit de evaluatie dat op onderdelen aanpassingen wenselijk zijn, waardoor de effectiviteit van de NSW zou kunnen verbeteren. In het bijzonder wordt in de evaluatie naar aanleiding van hiervoor genoemde motie van het lid Van Veldhoven aandacht besteed aan de mate waarin golfbanen bijdragen aan natuurschoon. In het rapport houdende de uitkomsten van de evaluatie is geconcludeerd dat golfbanen die onderdeel zijn van een groter landgoed vaak meer natuurschoon bieden dan golfbanen die geen onderdeel zijn van een groter landgoed.’&lt;/blockquote&gt;&lt;p&gt;In dit artikel zal ik de wijzigingen op een rij zetten en het overgangsrecht behandelen.&lt;/p&gt;&lt;h3&gt;2. Wijzigingen&lt;/h3&gt;&lt;p&gt;De wijzigingen betreffen nieuwe definities van buitenplaatsen en natuur, de introductie van het begrip ‘robuuste natuur’, nieuwe regels voor golfbanen en kampeerterreinen, omzoming van landbouwgronden met natuur en NSW-landgoederen in het buitenland. Het betreft zowel verruimingen als aanscherpingen van de huidige regeling. &lt;/p&gt;&lt;h4&gt;2.1. Buitenplaatsen&lt;/h4&gt;&lt;p&gt;Een buitenplaats[8] is een onroerende zaak met daarop gelegen een in oorsprong versterkt huis, een kasteel, een buitenhuis of een landhuis, eventueel met bijgebouwen, met een architectonisch daarmee verbonden historische tuin of historisch park van ten minste één hectare waarvan de aanleg dateert van vóór 1850 en herkenbaar aanwezig is, indien dit complex, danwel ten minste één van de onderdelen daarvan, een rijksmonument als bedoeld in art. 1.1 van de Erfgoedwet is. &lt;/p&gt;&lt;p&gt;Het jaartal van 1850 wordt verhoogd naar 1900. De Nota van Toelichting:&lt;/p&gt;&lt;p class="inspringen"&gt;&lt;span class="italic"&gt;‘De historische tuin- en/of parkaanleg die dateert van na 1850 en herkenbaar aanwezig is, kan volgens de huidige definitie niet gerangschikt worden. Er zijn echter onder de Erfgoedwet ook buitenplaatsen die dateren van na 1850 tot 1940 aangewezen als rijksmonument. Een buitenplaats was vanaf de zeventiende eeuw in eerste instantie vooral bedoeld als zomerverblijf voor welvarende stedelingen. Door opkomst van tram- en treinverbindingen in de negentiende eeuw werden buiten- plaatsen steeds vaker permanent bewoond. En zo won ook het concept van het «buiten wonen» aan populariteit onder een grote groep welvarende burgers. &lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Met het oog op de definitie van buitenplaats is het niet wenselijk om vast te houden aan het jaartal 1850, omdat het van belang wordt geacht om de groep historische buitenplaatsen die voor de fiscale faciliteiten in aanmerking komen groter te maken. Tussen het jaartal 1850 en het jaartal 1900 was de hiervoor geschetste ontwikkeling van buitenplaatsen nog volop gaande. Daarom is ervoor gekozen de grens op te rekken naar het jaartal 1900, waarmee de overgang van de negentiende eeuw naar de twintigste eeuw wordt gemarkeerd. Mede uit beheersmatige en uitvoeringstechnische overwegingen is er niet voor gekozen om de grens verder te verleggen naar 1940. Dit leidt mogelijk tot het moeten behandelen van te veel aanvragen waarbij op voorhand onvoldoende duidelijk is of wel sprake is van een buitenplaats met een voldoende herkenbare historische tuin- of parkaanleg (onderdeel A, onderdeel 1, onder a, van het onderhavige besluit).’&lt;/span&gt;&lt;/p&gt;&lt;p&gt;In art. 3 lid 5 Rangschikkingsbesluit NSW 1928 worden aanvullende regels gesteld voor opstallen op landgoederen kleiner dan vijf hectare. Deze regels gelden ook voor opstallen op buitenplaatsen kleiner dan vijf hectare. De Nota van Toelichting spreekt over het herstel van een ‘omissie’. Ik vraag me echter ten zeerste af welke omissie hiermee bedoeld wordt.&lt;/p&gt;&lt;h4&gt;2.2. Natuur&lt;/h4&gt;&lt;p&gt;Voor de definitie van natuurterreinen wordt aansluiting gezocht bij de Index Natuur en Landschap[9], die door de provincies wordt gebruikt bij de natuurbeheerplannen. De Index Natuur en Landschap vervangt het Handboek Natuurdoeltypen. Natuur dient uit robuustere (grotere en meer aaneengesloten) eenheden te bestaan van minimaal een halve hectare. &lt;/p&gt;&lt;p&gt;De Nota van Toelichting merkt hier het volgende over op:&lt;/p&gt;&lt;blockquote&gt;‘In de kabinetsreactie op de uitkomsten van de evaluatie is aangegeven dat ten behoeve van de kwaliteit en de kwantiteit van natuur striktere eisen worden opgenomen in het Rangschikkingsbesluit die verzekeren dat natuur uit robuustere eenheden bestaat van minimaal 0,5 hectare groot en 30 meter breed. De 0,5 hectare grens is gebaseerd op de drempelwaarde die provincies in het kader van het Subsidiestelsel Natuur en Landschap hanteren, danwel hebben gehanteerd, voor subsidiëring van beheer en de ontwikkeling van natuur binnen het Natuurnetwerk Nederland. Het kabinet heeft – daartoe opgeroepen door een motie van de leden Lodders en Geurts – besloten de minimale breedte van 30 meter los te laten. Met de 0,5 hectare grens wordt voorkomen dat landgoederen op minimale wijze voldoen aan eisen van natuur met kleine snippers natuur in de vorm van oeverstrookjes, grasveldjes en waterpoeltjes en wordt gewaarborgd dat het natuurterrein op landgoederen voldoende robuust is om aan te kunnen merken als natuurschoon en daarmee te voldoen aan de doelstellingen van de NSW.’&lt;/blockquote&gt;&lt;h4&gt;2.3. Ontwikkeling van landbouwgronden naar natuurterreinen&lt;/h4&gt;&lt;p&gt;De mogelijkheid om landbouwgronden om te vormen tot natuurterreinen op basis van een natuurinrichtingsplan binnen drie jaar en deze gronden direct al te rangschikken krachtens de NSW komt te vervallen. Eerst na realisatie van de natuur kunnen deze gronden worden gerangschikt.&lt;/p&gt;&lt;p&gt;Om als NSW-landgoed te kunnen worden aangemerkt, dient een onroerende zaak als hoofdregel te voldoen aan een aaneengesloten oppervlakte van ten minste 5 hectare en dient deze voor ten minste 30% te bestaan uit bos of natuur. In afwijking hiervan bepaalt het huidige art. 3 lid 6 Rangschikkingsbesluit NSW 1928 dat indien de betreffende onroerende zaak nog niet voldoet aan het criterium van 30% bos of natuur toch onder voorwaarden als NSW-landgoed kan worden aangemerkt en er derhalve een beroep op de vrijstelling voor de overdrachtsbelasting kan worden gedaan. &lt;/p&gt;&lt;p&gt;Per 1 januari 2021 zal dit niet meer mogelijk zijn. Landbouwgronden die worden omgevormd tot natuurterreinen kunnen eerst na realisatie van de natuur (aaneengesloten oppervlakte van minimaal 0,5 ha) worden gerangschikt als NSW-landgoed. Dit betekent dat bij de verkrijging van landbouwgrond in een dergelijk geval geen beroep meer kan worden gedaan op de vrijstelling van art. 9a NSW (vrijstelling overdrachtsbelasting). Ook voor de vrijstelling overdrachtsbelasting voor natuurgrond, die is opgenomen in art. 15 lid 1 sub s WBR worden landbouwgronden die worden omgevormd tot natuur vanaf 1 januari 2021 niet meer aangemerkt als natuurgrond. &lt;/p&gt;&lt;h4&gt;2.4. Gezamenlijke rangschikking (aanleunen en samenwerken)&lt;/h4&gt;&lt;p&gt;Aanleun- en samenwerkingslandgoederen van 1 hectare of kleiner kunnen per 1 januari 2021 alleen nog gerangschikt worden, indien ze zijn bezwaard met een beperkt recht van vruchtgebruik of erfpacht en de eigenaar van het naastgelegen hoofdlandgoed bloot eigenaar van het betreffende landgoed is. De verplichtingen die de vruchtgebruiker of erfpachter heeft jegens de bloot eigenaar, tevens hoofdgerechtigde van het hoofdlandgoed, maakt dat het behoud en het beheer van de aangrenzende onroerende zaak, in relatie tot het hoofdlandgoed, volgens de wetgever beter is gewaarborgd:&lt;/p&gt;&lt;blockquote&gt;‘Bij deze landgoederen van één hectare of kleiner is uit de evaluatie gebleken dat deze aangrenzende landgoederen, indien ze zijn bezwaard met een beperkt recht van vruchtgebruik of erfpacht en in eigendom zijn bij de eigenaar van het naastgelegen hoofdlandgoed een bijdrage leveren aan het behoud en de ontwikkeling van het natuurschoon van het hoofdlandgoed. Dit ligt anders ingeval de aangrenzende landgoederen niet in eigendom zijn van de hoofdgerechtigde van het naastgelegen hoofdlandgoed. Hun bijdrage aan het behoud en de ontwikkeling van het natuurschoon van het naastgelegen hoofdlandgoed is gering, of zelfs afwezig. De (zakelijke) verplichtingen die de vruchtgebruiker en erfpachter heeft jegens de blooteigenaar, tevens hoofdgerechtigde van het hoofd- landgoed, maakt dat het behoud en het beheer van de aangrenzende onroerende zaak, in relatie tot het hoofdlandgoed, beter is gewaarborgd. De hoofdgerechtigde kan eisen stellen aan de mate van onderhoud en de uiterlijke karakteristieken van de onroerende zaak. Daarom is besloten de rangschikkingsmogelijkheid van deze kleine onroerende zaken wel open te houden voor onroerende zaken die bezwaard zijn met een beperkt recht van vruchtgebruik of erfpacht, op voorwaarde dat de hoofdgerechtigde van die onroerende zaak eigenaar is van de hieraan grenzende onroerende zaak die als landgoed is aangemerkt.’ &lt;/blockquote&gt;&lt;p&gt;Aanleun- en samenwerkingslandgoederen tussen 1 en 5 hectare kunnen per 1 januari 2021 alleen nog gerangschikt worden indien deze voldoen aan het vereiste van minimaal 50% bos of natuur, teneinde een daadwerkelijke bijdrage te leveren aan het natuurschoon.&lt;/p&gt;&lt;h4&gt;2.5. Golfbanen&lt;/h4&gt;&lt;p&gt;Voor de NSW-rangschikking van golfbanen gelden aanvullende eisen: golfbanen op landgoederen dienen voortaan voor ten minste 50% bezet te zijn met bos of natuur. Het overige deel van het landgoed dient voor ten minste 30% bezet te zijn met bos of natuur. Natuur dient uit eenheden van minimaal een halve hectare te bestaan.&lt;/p&gt;&lt;p&gt;De Nota van Toelichting merkt op dat:&lt;/p&gt;&lt;blockquote&gt;‘Uit de evaluatie is gebleken dat er grote verschillen bestaan in de mate waarin golfbanen bijdragen aan het natuurschoon en de natuurwaarden. Bovendien is gebleken dat golfbanen die onderdeel zijn van een groter landgoed, vaak meer natuurschoon opleveren dan golfbanen die geen onderdeel zijn van een groter landgoed. Om te bewerkstelligen dat golfbanen alleen gerangschikt worden wanneer zij daadwerkelijk een substantiële bijdrage leveren aan het natuurschoon worden er aanvullende eisen gesteld voor golfbanen. Dit betekent dat alleen golfbanen waar fors wordt geïnvesteerd in natuurschoon in aanmerking kunnen blijven komen voor rangschikking en wordt het vereiste percentage bos en/of natuur op golfbanen verhoogd van 30 procent naar 50 procent. Voor het overige deel van de onroerende zaak, indien van toepassing, blijft de eis gelden dat 30 procent is bezet met houtopstanden of natuurterreinen. De oppervlakte van de golfbaan omvat in ieder geval de holes, de roughs en eventueel de rangschikbare functionele opstallen en parkeerterreinen. Het is niet mogelijk om delen van de baan buiten de rangschikking te houden om aan het 50 procentcriterium te voldoen.’&lt;/blockquote&gt;&lt;h4&gt;2.6. Omzoming landbouwgronden door natuur&lt;/h4&gt;&lt;p&gt;In waardevolle open (cultuur-)landschappen wordt omzoming mede mogelijk door middel van natuurterreinen:&lt;/p&gt;&lt;blockquote&gt;‘Uit de evaluatie is gebleken dat er ook een voorziening moet worden getroffen voor bepaalde landschappen, in het bijzonder waardevolle open (cultuur)landschappen, waar omzoming met houtopstanden niet altijd passend is. (…) In het nieuwe onderdeel j is bepaald dat omzoming met natuurterreinen ook toegestaan is, mits de eigenaar aannemelijk maakt dat uit besluiten van bestuursorganen van het Rijk, een provincie, een gemeente of een waterschap, blijkt dat de natuurterreinen waarmee de voor landbouw gebruikte terreinen zijn omgeven, meer dan houtopstanden bijdragen aan de natuurdoelstellingen op dat terrein. Een voorbeeld van een dergelijk besluit is het gemeentelijke bestemmingsplan. Zowel bij onderdeel i als onderdeel j is een breedte-eis opgenomen voor natuurterreinen. Het deel van de omzoming dat uit natuurterreinen bestaat moet minimaal 5 meter breed zijn. Voor de minimum breedte-eis van 5 meter is aansluiting gezocht bij de subsidieregelingen voor natuur- en landschapsbeheer van de twaalf provincies.’&lt;/blockquote&gt;&lt;h4&gt;2.7. Kampeerterreinen&lt;/h4&gt;&lt;p&gt;De regeling inzake kampeerterreinen wordt meer afgestemd op de huidige praktijk. Op een landgoed van ten minste 25 hectare kan maximaal één kampeerterrein aanwezig zijn. Op een landgoed van ten minste 100 hectare kunnen maximaal twee kampeerterreinen aanwezig zijn en op een landgoed groter dan 250 hectare kunnen maximaal drie kampeerterreinen aanwezig zijn.&lt;/p&gt;&lt;h4&gt;2.8. NSW-landgoederen in de EU&lt;/h4&gt;&lt;p&gt;Onroerende zaken die zijn gelegen in een andere lidstaat van de EU (of een staat waarmee Nederland een regeling is overeengekomen die voorziet in de uitwisseling van inlichtingen) kunnen worden gerangschikt als NSW-landgoed indien deze een element vormen van het Nederlands cultureel erfgoed[10]. Bij Besluit[11] heeft de Staatssecretaris de voorwaarden voor een dergelijke rangschikking reeds aangegeven. Deze voorwaarden worden overgenomen in het gewijzigde Rangschikkingsbesluit NSW 1928.&lt;/p&gt;&lt;h3&gt;3. Overgangsrecht&lt;/h3&gt;&lt;p&gt;Op NSW-landgoederen die op de datum van inwerkingtreding van de wijziging van het Rangschikkingsbesluit NSW reeds gerangschikt zijn en op landgoederen waarvoor een NSW-rangschikkingsverzoek is ingediend voor de datum van inwerkingtreding van de wijziging blijven de huidige regels van de NSW en van het Rangschikkingsbesluit NSW van toepassing gedurende een periode van tien jaar (ofwel tot en met 31 december 2030). Vanaf 1 januari 2031 moeten alle NSW-landgoederen voldoen aan de nieuwe regels van het aangepaste Rangschikkingsbesluit NSW indien men gebruik wil maken van de fiscale faciliteiten die gelden voor landgoederen.&lt;/p&gt;&lt;p&gt;Het overgangsrecht is echter niet meer van toepassing vanaf het moment dat het betreffende NSW-landgoed wordt overgedragen, tenzij het NSW-landgoed wordt verkregen door vererving of verdeling van een gemeenschap of nalatenschap. Daarnaast vervalt het overgangsrecht vanaf het moment dat een perceel aan het landgoed wordt toegevoegd. Het overgangsrecht vervalt tevens wanneer het landgoed niet meer voldoet aan de voorwaarden van het huidige Rangschikkingsbesluit NSW.&lt;/p&gt;&lt;p&gt;Voor de toepassing van de vrijstelling van overdrachtsbelasting (art. 15 lid 1 onderdeel s WBR) is bepaald dat voor natuurgrond die voor de datum van inwerkingtreding van de wetswijziging is verkregen gedurende 10 jaar na die verkrijging geldt dat onder natuurgrond tevens wordt verstaan landbouwgrond die wordt ontwikkeld tot natuurterrein conform de regels zoals eerder in dit artikel uiteen zijn gezet. Hiermee wordt voorkomen dat vanaf 1 januari 2021 de vrijstelling op grond van de daarin opgenomen tienjaarstermijn kan worden teruggenomen vanwege de inperking van de reikwijdte daarvan per die datum.&lt;/p&gt;&lt;h3&gt;4. Nieuw Openstellingsbesluit&lt;/h3&gt;&lt;p&gt;Op 29 oktober 2020 is als sluitstuk van de evaluatie van de NSW de Beleidsregel Openstelling Landgoederen Natuurschoonwet 1928 gepubliceerd. Deze beleidsregel vervangt het huidige Openstellingsbesluit uit 2007[12]. De beoogde inwerkingtreding hiervan is tevens 1 januari 2021. &lt;/p&gt;&lt;p&gt;Indien een NSW-landgoed is opengesteld (het is immers geen verplichting) hoeft het landgoed uitsluitend open te worden gesteld voor wandelaars (onder wandelaars worden tevens verstaan: snelwandelaars, nordic walkers, hardlopers, trimmers, joggers, alle in niet-georganiseerd groepsverband). &lt;/p&gt;&lt;p&gt;In de Toelichting bij de Beleidsregel wordt terzake het volgende opgemerkt:&lt;/p&gt;&lt;p class="inspringen"&gt;&lt;span class="italic"&gt;‘In het rapport houdende de uitkomsten van de evaluatie is geconcludeerd dat niet bij alle landgoedeigenaren bekend is dat de openstelling alleen verplicht is voor wandelaars. Bij de behandeling van de kabinetsreactie op de evaluatie van de NSW door de Tweede Kamer hebben de leden van de VVD- fractie gevraagd om meer duidelijkheid over de categorie bezoekers waar de verplichte openstelling voor geldt. De toenmalige Staatssecretaris van Economische Zaken heeft in het verslag van een schriftelijk overleg bevestigd dat indien een eigenaar van een landgoed er voor kiest om zijn landgoed open te stellen voor het publiek, de openstelling alleen verplicht is voor wandelaars, en dat de eigenaar van een landgoed zelf beperkingen kan instellen voor anderen dan wandelaars, bijvoorbeeld (cross)fietsers, hardloopgroepen of ruiters. Naar aanleiding van de evaluatie en de behandeling van de kabinetsreactie door de Tweede Kamer, is in dit besluit, explicieter dan in het Openstellingsbesluit, opgenomen dat de verplichte openstelling uitsluitend geldt voor wandelaars. Onder wandelaars wordt tevens verstaan snelwandelaars, nordic walkers, hardlopers, trimmers of joggers, die niet in georganiseerd groepsverband het opengestelde gedeelte van een landgoed willen bezoeken. (…)&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;De eigenaar van een landgoed is niet verplicht, maar kan anderen dan wandelaars toelaten op het opengestelde gedeelte van zijn landgoed. In artikel 2.7, tweede lid, is bepaald dat de eigenaar gedragsregels kan hanteren die betrekking hebben op het instellen van beperkingen voor anderen dan wandelaars, waaronder (cross)fietsers, ruiters, hardlopers in georgani- seerd groepsverband of gemotoriseerd verkeer. De gedragsregels kunnen ook betrekking hebben op het ontzeggen van de toegang tot het landgoed aan personen die in groepsverband het landgoed bezoeken, indien aannemelijk is dat door de omvang en/of samenstelling van de groep schade aan het landgoed of een gedeelte daarvan ontstaat of kan ontstaan, en/of overlast voor andere wandelaars ontstaat of kan ontstaan. Hierbij valt bijvoorbeeld te denken aan groepsgerelateerde overlast als intimideren, geluidsoverlast, achterlaten van afval, aanbrengen van vernielingen, wildplassen en buiten de paden treden.&lt;/span&gt;&lt;/p&gt;&lt;p class="inspringen"&gt;&lt;span class="italic"&gt;Tot slot kunnen de gedragsregels betrekking hebben op het ontzeggen van de toegang tot het landgoed aan personen die aan georganiseerde evenementen deelnemen, indien aannemelijk is dat als gevolg van deze evenementen schade aan (een gedeelte van) een landgoed ontstaat of zal ontstaan. Bij evenementen valt bijvoorbeeld te denken aan een (avond)vierdaagse, wedstrijden of droppings.’&lt;/span&gt;&lt;/p&gt;&lt;p&gt;De voorwaarden voor openstelling zijn: &lt;/p&gt;&lt;ul&gt;&lt;li class="streepjes"&gt;een aaneengesloten gebied van ten minste vijf hectare (afwijking mogelijk bij buitenplaatsen);&lt;/li&gt;&lt;li class="streepjes"&gt;voor wandelaars voldoende vrij toegankelijke en begaanbare wegen die min of meer gelijkmatig over het landgoed zijn verdeeld;&lt;/li&gt;&lt;li class="streepjes"&gt;een minimale padlengte van 50 meter per hectare bos en 25 meter per hectare overige terreinen (doodlopende wegen en paden tellen niet mee voor de berekening van de minimale padlengte);&lt;/li&gt;&lt;li class="streepjes"&gt;de openstelling is duidelijk waarneembaar door middel van het plaatsen van borden bij de toegangswegen van het landgoed.&lt;/li&gt;&lt;li class="streepjes"&gt;bepaalde gedeelten van het landgoed kunnen tijdelijk (maximaal 7 dagen in verband met de jacht), danwel permanent (naaste omgeving huizen met erven die grotendeels bestemd zijn voor privé-gebruik) worden afgesloten;&lt;/li&gt;&lt;li class="streepjes"&gt;de eigenaar van het landgoed kan bepaalde gedragsregels voor wandelaars en anderen dan wandelaars (fietsers, crossfietsers, hardloopgroepen, ruiters, gemotoriseerd verkeer) hanteren;&lt;/li&gt;&lt;li class="streepjes"&gt;het landgoed dient het gehele jaar dagelijks van zonsopkomst tot zonsondergang voor wandelaars toegankelijk te zijn.&lt;/li&gt;&lt;/ul&gt;&lt;h3&gt;5. Afsluiting&lt;/h3&gt;&lt;p&gt;Na acht jaar is de wijziging van de NSW een feit. Een proces dat startte met een motie die werd ingegeven door vermeend ongewenst gebruik van de NSW. Van een dergelijk gebruik is gelukkig buitengewoon weinig gebleken. De NSW wordt enerzijds verruimd, anderzijds aangescherpt. Voor wat betreft het overgangsrecht heb ik eerder gepleit voor een (uiteraard aflopende) termijn van 25 jaar, de termijn die centraal staat in de NSW (instandhoudings- en bezitseisen). De termijn van 10 jaar acht ik minder logisch en billijk. Een gemiste kans is het ontbreken van meer mogelijkheden voor economische dragers op landgoederen. In de Beleidsevaluatie NSW[13] werd aanbevolen meer ruimte te bieden aan economische dragers op landgoederen en er is ook een motie[14] met een dergelijke strekking aangenomen in de Tweede Kamer. De opmerking in de Nota van Toelichting dat het Rangschikkingsbesluit veel ruimte biedt om economische dragers op landgoederen toe te staan (met een verwijzing naar kampeerterreinen), lijkt mij op z’n minst wat overdreven.&lt;/p&gt;</content><legacyfootnotes/><footnotes><footnote>1 Mr R.J. Nieuwland is notarieel juridisch adviseur-estate planner-rentmeester te ’s-Gravenhage &lt;br/&gt;(nieuwland@nieuwland-advies.nl).</footnote><footnote>2 Overige fiscale maatregelen 2021.</footnote><footnote>3 Besluit van 31 augustus 2020, houdende wijziging van het Rangschikkingsbesluit Natuurschoonwet 1928 in verband met de evaluatie van de Natuurschoonwet 1928, &lt;span class="italic"&gt;Stb&lt;/span&gt;. 2020, 331.</footnote><footnote>4 Beleidsregel openstelling landgoederen Natuurschoonwet 1928, &lt;span class="italic"&gt;Stcrt&lt;/span&gt;. 2020, 54438.</footnote><footnote>5 &lt;span class="italic"&gt;Kamerstukken II&lt;/span&gt; 2012/2013, 33400 XIII, 90.</footnote><footnote>6 R.J. Nieuwland, ‘Evaluatie van de Natuurschoonwet 1928’, &lt;span class="italic"&gt;TvAR&lt;/span&gt; december 2016.</footnote><footnote>7 R.J. Nieuwland, ‘Internetconsultatie besluit wijziging rangschikkingsbesluit Natuurschoonwet 1928’, &lt;span class="italic"&gt;TvAR &lt;/span&gt;oktober 2019.</footnote><footnote>8 Art. 1 lid 1 sub c Rangschikkingsbesluit Natuurschoonwet 1928.</footnote><footnote>9 https://www.bij12.nl/onderwerpen/natuur-en-landschap/index-natuur-en-landschap/.</footnote><footnote>10 ABRvS 22 juli 2015, ECLI:NL:RVS:2015:2299 (The Bean House).</footnote><footnote>11 Besluit Staatssecretaris Financiën van 8 september 2015, nr. BLKB 2015/1169M, &lt;span class="italic"&gt;Stcrt&lt;/span&gt;. 2015, 29749.</footnote><footnote>12 Besluit van 20 december 2007, nr. CPP2007/1092M, &lt;span class="italic"&gt;Stcrt&lt;/span&gt;. 2008, 3.</footnote><footnote>13 M. Briene, E. Meurs, B. Witmond, &lt;span class="italic"&gt;Beleidsevaluatie Natuurschoonwet 1928, Eindrapport&lt;/span&gt;. Ecorys, 2014.</footnote><footnote>14 &lt;span class="italic"&gt;Kamerstukken II&lt;/span&gt; 2016/17, 33576, 104.</footnote></footnotes><auteurs>mr. R.J. Nieuwland</auteurs><published>2020-12-29 15:25:56</published><modified>2020-12-29 17:28:16</modified><editiondate>2020-12-29</editiondate><htmlpath>https://denhollander.info/artikel/16454</htmlpath></article>
</articles></edition>