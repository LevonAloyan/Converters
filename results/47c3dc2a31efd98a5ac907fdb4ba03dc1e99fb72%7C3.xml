<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/1987</searchword><id>6341</id><udhid>UDH:TvAR/6341</udhid><titel>Mestrecht en landbouw</titel><searchwords><searchword>TvAR 9/1987</searchword><searchword>UDH:TvAR/6341</searchword></searchwords><attachments><attachment><name>1987_nr 9_Artikel_Ruhe.pdf</name><extention>pdf</extention><url>https://denhollander.info/download/6123/ci</url></attachment></attachments><inleiding>I. INLEIDING&#13;
In dit artikel zal de nadruk liggen op de appreciatie van de nieuwe regelgeving vanuit&#13;
de agrarische praktijk, zoals die door het Landbouwschap als spreekbuis van het&#13;
agrarisch bedrijfsleven tot uitdrukking is gebracht, waarbij ik mij zal moeten beperken&#13;
tot de meest in het oog springende zaken. De wetenschappelijk-juridische benadering&#13;
van de onderhavige wet- en regelgeving wordt aan de andere auteurs overgelaten.&#13;
Eerst zullen de meer algemene aspecten van de totstandkoming van de regelgeving&#13;
aan de orde komen en vervolgens zullen enkele afzonderlijke onderwerpen nader behandeld&#13;
worden. Uiteraard zal hier en daar ook kritiek doorklinken, soms zelfs vrij&#13;
scherp; daartegenover staat dat het Landbouwschap in een aantal gevallen met zijn&#13;
opmerkingen heeft kunnen bijdragen tot verbetering van de ontwerpteksten.</inleiding><content>II. ALGEMENE ASPECTEN TOTSTANDKOMING&#13;
7. De adviesfunctie van het Landbouwschap&#13;
Gebruikelijk is het dat het Landbouwschap door de overheid om advies wordt gevraagd&#13;
met betrekking tot ontwerpen van wet- en regelgeving op het gebied van de&#13;
land- en tuinbouw; soms is dit zelfs verplicht, zoals onder meer is bepaald in de&#13;
Landbouwwet, de Pachtwet, de Landbouwkwaliteitswet en nu ook in de Meststoffenwet.&#13;
In een aantal gevallen wordt zelfs in het stadium van 'voorontwerp' reeds&#13;
advies gevraagd.&#13;
De overheid is niet verplicht de gegeven adviezen op te volgen, maar moet deze&#13;
uiteraard wel serieus nemen en het betrokken adviesorgaan in staat stellen om dat&#13;
advies degelijk voor te bereiden. Het Landbouwschap heeft een structuur van afdelingen&#13;
en commissies, via welke de organisaties en sectoren gehoord kunnen worden.&#13;
Het inpassen van een adviesaanvraag in het vergaderritme of het speciaal bijeenroepen&#13;
vergt vanzelfsprekend enige tijd, nog daargelaten de coördinatie en vastlegging&#13;
van het uiteindelijke advies. Bij de totstandkoming van de uitwerking van de Meststoffenwet is de noodzakelijke&#13;
minimale tijdsruimte niet altijd gegeven; zo kreeg het Landbouwschap ter zake&#13;
van het ontwerp-Verplaatsingsbesluit in feite slechts acht werkdagen, hoewel de gevolgen&#13;
van dat besluit zeer ingrijpend voor de bedrijfsgenoten zouden zijn. Hiertegen&#13;
is - overigens zonder veel succes - ernstig bezwaar gemaakt.&#13;
2. Overleg met de Tweede Kamer&#13;
Het is bij de uitwerking van de Meststoffenwet nog al eens gebeurd dat op een bepaald&#13;
moment weliswaar formeel het advies was gevraagd van onder meer het Landbouwschap,&#13;
maar dat de minister tezelfdertijd ook reeds overleg voerde over het betreffende&#13;
onderwerp met de Vaste Commissie voor Landbouw van de Tweede Kamer.&#13;
Als voorbeeld hiervan kan dienen de gang van zaken rond het ontwerp-&#13;
Verplaatsingsbesluit, dat op 27 oktober 1986 voor advies aan het Landbouwschap&#13;
werd gezonden, terwijl het al op 29 oktober daarna onderwerp van gesprek was in&#13;
een overleg tussen de minister van Landbouw en genoemde Commissie.2&#13;
Aardig is dat ten minste één kamerlid zich afvraagt of instellingen als de Raad&#13;
van State, de Stichting Natuur en Milieu en het Landbouwschap, die op grond van&#13;
wettelijke bepalingen nog moeten adviseren, aldus niet worden gebruuskeerd, maar&#13;
overigens wordt er aan dit aspect geen aandacht geschonken.&#13;
Het zal natuurlijk duidelijk zijn hoe informeel dit overleg ook gekarakteriseerd&#13;
wordt, de invloed daarvan onmiskenbaar is en dat later blijkt dat mede daardoor&#13;
de kaarten in feite geschud zijn en dat het advies van instellingen als bijvoorbeeld&#13;
het Landbouwschap geheel of ten dele als mosterd na de maaltijd gezien kan worden.&#13;
Van de zijde van het Landbouwschap is daarom wel eens de opmerking gemaakt&#13;
dat een dergelijke gang van zaken niet als een faire uitwerking kan worden&#13;
gezien van de wettelijke adviesprocedure.&#13;
3. De haast van de overheid&#13;
De totstandkoming van de onderhavige regelgeving is voortdurend met haast omgeven.&#13;
Er is vanuit milieuhygiënisch oogpunt inderdaad reden om zo spoedig mogelijk&#13;
tot maatregelen te komen en dat verklaart ook dat er grote politieke druk is ontstaan,&#13;
maar de kwaliteit van het optreden van de overheid en van de regelgeving&#13;
moet toch gewaarborgd blijven.&#13;
Iedere insider zal natuurlijk begrip hebben voor de gigantische beleidsmatige en&#13;
ook juridische problemen, waarmee de invoering van een geheel nieuw stelsel als het&#13;
onderhavige is omgeven en men kan enerzijds bewondering hebben voor de enorme&#13;
hoeveelheid werk, die in relatief korte tijd is verzet, maar anderzijds moet toch ook&#13;
wel vastgesteld worden dat de overheid erg onoverzichtelijk en geforceerd bezig geweest is. De regelgeving draagt hiervan de sporen en voor degenen die er nu en straks&#13;
mee moeten leven, waaronder niet in de laatste plaats de agrariërs, is het allemaal&#13;
veel te vlug gegaan, waardoor de noodzakelijke gewenning en aanpassing vrijwel onmogelijk&#13;
is geweest.&#13;
Afgewacht zal nog moeten worden hoe de agrarische praktijk op een en ander zal&#13;
reageren, zeker wanneer de gevolgen van het nieuwe stelsel ten volle duidelijk zullen&#13;
worden en door de man en vrouw 'in het veld' aan den lijve (en in de portemonnaie!)&#13;
gevoeld zullen worden. De huidige onrust onder de boeren met betrekking tot onder&#13;
meer de mestboekhouding, is reeds een symptoom dat de overheid te denken moet&#13;
geven en dat aangeeft dat wet- en regelgeving zonder draagvlak weinig succesvol zal&#13;
zijn. Zelfs indringende strafbepalingen bieden hiertoe niet voldoende soelaas. Wij&#13;
zullen hierna nog zien dat de haast veelvuldige aanleiding is geweest om de klassieke&#13;
beginselen van wetgeving en de beginselen van behoorlijk bestuur te negeren, terwijl&#13;
het achteraf de vraag is of de gewenste tijdwinst inderdaad is bereikt, of de daardoor&#13;
niet altijd even doordachte regelgeving effectief zal zijn en of deze het noodzakelijke&#13;
draagvlak bij de meest betrokkenen zal hebben.&#13;
4. Enkele gevolgen van de haast&#13;
Reeds enkele dagen na de inwerkingtreding (1 januari 1987) van de Meststoffenwet&#13;
bleek dat de wet ook het overdragen van bedrijven van bijvoorbeeld vader op zoon&#13;
verbood zolang er geen Verplaatsingsbesluit in werking was getreden, waarbij dat&#13;
uitdrukkelijk werd toegestaan. Dit was althans de interpretatie van art. 15 van de&#13;
wet volgens het Ministerie van Landbouw, hoewel deze consequentie nimmer was&#13;
voorzien en ook de letterlijke tekst voor deze zienswijze geen houvast bood.&#13;
Aangezien het instituut 'bedrijfsoverdrachten' zeer gevoelig ligt in de landbouw,&#13;
was de paniek groot en verkeerde zelfs het notariaat in alle staten. Intensief ambtelijk&#13;
overleg3 heeft uiteindelijk de oplossing gebracht in de vorm van een meer praktisch&#13;
gerichte interpretatie waardoor de meeste overdrachten weer doorgang konden&#13;
vinden.&#13;
Het Verplaatsingsbesluit, dat aanvankelijk ook per 1 januari 1987 in werking had&#13;
moeten treden, bleek zo beperkt van inhoud, dat het tot heftige protesten leidde uit&#13;
diverse sectoren van de landbouw. Men had zich bij de voorbereiding dan ook niet&#13;
de tijd gegund om een systeem te bedenken dat méér aan de gerechtvaardigde wensen&#13;
van het agrarisch bedrijfsleven zou kunnen beantwoorden. Onder druk van de&#13;
protesten is toegezegd dat er een 'definitief' Verplaatsingsbesluit zal komen, maar&#13;
intussen is iedereen er achter gekomen dat de materie zo gecompliceerd is dat een&#13;
verfijning nog geruime tijd op zich zal laten wachten waardoor het agrarisch bedrijfsleven&#13;
- ook waar dat helemaal niet nodig is - langdurig geblokkeerd wordt&#13;
in zijn ontwikkeling. Ondanks de haast en ondanks het feit dat het Verplaatsingsbesluit&#13;
in essentie maar heel weinig inbreuk maakt op het absolute verbod van art. 15 van de wet, is het pas tegen 1 mei 1987 in werking getreden, zonder dat ten opzichte&#13;
van het eerste ontwerp essentiële wijzigingen4 zijn aangebracht.&#13;
Over de mestboekhoudingformulieren is ten tijde van het schrijven van dit artikel&#13;
veel te doen. Dat komt onder meer omdat over de inrichting van die formulieren&#13;
nooit overleg is gepleegd met het agrarisch bedrijfsleven en omdat de voorlichting&#13;
daarover door de overheid niet erg effectief kon zijn aangezien de formulieren ten&#13;
tijde van de voorlichting nog niet beschikbaar waren, ook niet voor de voorlichters.&#13;
Ook op dit punt heeft de haast de overheid parten gespeeld.&#13;
5. Het ontbreken van een totaal-concept&#13;
Een belangrijke klacht van het bedrijfsleven, trouwens ook van de Tweede Kamer,&#13;
is steeds geweest dat er ter gelegenheid van de totstandkoming van dit nieuwe stelsel&#13;
van regelgeving geen totaal-concept werd gegeven, zelfs niet op hoofdlijnen, hoewel&#13;
de draagwijdte en de gevolgen van de wetgeving, die toch voornamelijk het karakter&#13;
van een 'raamwet' heeft, pas bij de nadere invulling zou kunnen blijken. De Tweede&#13;
Kamer heeft zich waarschijnlijk ook om reden van het ontbreken van dit totaalconcept&#13;
verzekerd van een grote invloed op de uitwerking van deze raamwetgeving.&#13;
Hoewel een totaal-concept wel is toegezegd aan de Tweede Kamer, is het nooit verschenen.&#13;
Dit heeft onder meer tot gevolg dat er weinig zicht is op de uiteindelijke&#13;
invloed van dit stelsel van regelgeving op de agrarische bedrijfsvoering en op de per&#13;
saldo optredende extra administratieve belasting van de agrarische ondernemers.&#13;
Intussen heeft de uitwerking van de Meststoffenwet in dit verband tot 'verrassingen'&#13;
geleid.&#13;
Een voorbeeld hiervan is de uitwerking van art. 15 van de Meststoffenwet, dat&#13;
pas tijdens de parlementaire behandeling in de tekst is ingevoegd en dat qua tekst&#13;
een absoluut verbod van verplaatsing van de mestproduktie inhoudt, voor zover&#13;
daarvan niet uitdrukkelijk bij amvb wordt afgeweken. De Tweede Kamer heeft ten&#13;
aanzien van de tekst herhaaldelijk aangegeven van mening te zijn dat het niet de bedoeling&#13;
van dit artikel zou mogen zijn om verplaatsingen van bedrijven of delen&#13;
daarvan de facto onmogelijk te maken. Dit is van de kant van de verantwoordelijke&#13;
bewindslieden nimmer tegengesproken, sterker nog, uitdrukkelijk is gesteld dat uitsluitend&#13;
om redenen van wetgevingstechniek de tekst aldus is geformuleerd. Toch&#13;
maakt het huidige Verplaatsingsbesluit vrijwel iedere verplaatsing onmogelijk en het&#13;
ziet er naar uit dat dit ook nog wel geruime tijd zo zal blijven.&#13;
6. Het regeren bij wetsontwerp&#13;
Voorafgaande aan het huidige stelsel is het agrarisch bedrijfsleven nog 'overvallen' met de Interimwet5, ter zake waarvan in afwijking van de gebruikelijke en bestendige&#13;
gedragslijn geen advies is gevraagd aan het Landbouwschap.&#13;
Bij de introductie van deze wet deed zich de nieuwe ontwikkeling voor, dat alle&#13;
rechtsgevolgen zouden intreden vanaf het moment, waarop het wetsvoorstel aan de&#13;
Tweede Kamer werd aangeboden. Dit is wel genoemd: 'regeren bij wetsontwerp'.6&#13;
Blijkens het advies van de Raad van State ter zake van het wetsvoorstel was daarin&#13;
zelfs aanvankelijk sprake van strafbaarstelling met terugwerkende kracht. De Raad&#13;
van State heeft zulks onaanvaardbaar geacht en dit onderdeel was dan ook verdwenen&#13;
uit de aan de Tweede Kamer voorgelegde tekst, maar wat er voor in de plaats&#13;
is gekomen kan toch ook niet anders worden gezien dan een constructie, waarbij&#13;
formeel geen sprake is van strafbaarstelling met terugwerkende kracht, maar waarbij&#13;
materieel hetzelfde effect wordt bereikt. Als juristen onder elkaar zou men dit&#13;
misschien een knap staaltje werk kunnen vinden, maar de maatschappij zal dit toch&#13;
eerder ervaren als bedenkelijke juridische spitsvondigheid. Verbazend is overigens&#13;
dat de Tweede Kamer dit zonder veel discussie heeft aanvaard, waarbij de toch klassieke&#13;
beginselen van wetgeving in het geding zijn7, zeker in het licht van de parlementaire&#13;
behandeling8 van de Wet van 23 november 1977 tot wijziging van de regeling&#13;
van de inkomstenbelasting met betrekking tot het belasten van rente begrepen&#13;
in kapitaalsuitkeringen uit levensverzekering, ter gelegenheid waarvan veel zorg over&#13;
en ernstige kanttekeningen bij de aspecten van terugwerkende kracht tot uitdrukking&#13;
zijn gebracht. Indringend is toen opgemerkt dat zeker het deel van de wetgever,&#13;
gevormd door de Staten-Generaal, uiterst huiverig behoort te zijn voor discretionaire&#13;
wetgeving, waarbij simpele 'mededelingen' van de zijde van de regering belangrijke&#13;
rechtsgevolgen kunnen meebrengen.&#13;
Ook bij het totstandbrengen van de Leegstandswet (Stb. 1981, 337) werd een 'aankondigingseffect'&#13;
verwacht en de regering streefde naar een peildatum, van welke&#13;
af 'kraken' strafbaar gesteld kon worden. Onder druk van de Tweede Kamer is toen&#13;
herhaaldelijk met bedoelde peildatum geschoven en van veel kanten is toen betoogd&#13;
dat deze toch eigenlijk niet mocht vallen voor de datum van inwerkingtreding van&#13;
de wet. Tot in laatste instantie zijn heftige debatten gevoerd in de Tweede Kamer&#13;
met de minister van Justitie en uiteindelijk is gekozen voor de oplossing dat als peildatum&#13;
werd genomen het tijdstip waarop de definitieve tekst van het wetsvoorstel&#13;
bekend was, dat wil zeggen het tijdstip waarop de Tweede Kamer het wetsvoorstel&#13;
heeft aanvaard. Verder heeft de Tweede Kamer toen gemeend niet te kunnen gaan.&#13;
Het Landbouwschap heeft zowel de Tweede als de Eerste Kamer op dit belangrijke&#13;
principiële aspect gewezen en gewaarschuwd voor de mogelijke precedentwerking.&#13;
Het heeft niet mogen baten, kennelijk werd een en ander in dit verband niet&#13;
van voldoende gewicht geacht. III. ASPECTEN VAN AFZONDERLIJKE ONDERWERPEN&#13;
/. Wet bodembescherming&#13;
Het op deze wet gebaseerde 'Besluit gebruik dierlijke meststoffen' geeft onder meer de&#13;
gebruiksnormen ten aanzien van dierlijke mest in de vorm van per hectare jaarlijks&#13;
maximaal aan te wenden hoeveelheden mest, terwijl daarnaast wordt verboden om&#13;
onder bepaalde omstandigheden (bijvoorbeeld besneeuwde grond) of in bepaalde&#13;
tijdvakken mest over het land uit te rijden. De normering voor de eerste fase die geldt&#13;
tot 1991, is zodanig vastgesteld dat er landelijk gezien geen absoluut overschot aan&#13;
mest ontstaat; echter zolang er nog geen grootschalige mestverwerking mogelijk is, zal&#13;
er door middel van een zeer intensieve transportinspanning en een voldoende acceptatie&#13;
van dierlijke meststoffen door de potentiële afnemers naar een oplossing gezocht moet&#13;
worden voor de door de normering ontstane regionale mestoverschotten, terwijl&#13;
bovendien een hierop gerichte infrastructuur zal moeten worden gerealiseerd in de&#13;
vorm van mestopslagcapaciteit. Een en ander zal tot grote kosten leiden bij de&#13;
individuele veehouders. Het staat wel vast dat lang niet alle bedrijven deze kosten&#13;
zullen kunnen opbrengen naast de ook al in rekening te brengen Overschotheffing&#13;
krachtens de Meststoffenwet. De aanvankelijk voorgestelde uitrijbepalingen stuitten op&#13;
onoverkomelijke bezwaren van het bedrijfsleven. Dit heeft ertoe geleid dat een&#13;
commissie van deskundigen is benoemd. Op basis van het advies van deze commissie&#13;
is vervolgens een volledig gewijzigde regeling tot stand gekomen die in vergaande mate&#13;
aan de wensen van het bedrijfsleven tegemoet komt. Deze regeling kan gezien worden&#13;
als een evenwicht tussen wat landbouwkundig noodzakelijk en wat milieuhygiënisch&#13;
wenselijk is.&#13;
Veel veehouders zullen tengevolge van dit besluit moeten overgaan tot grote investeringen&#13;
in (aanvullende) mestopslagcapaciteit. Enerzijds komen zij waarschijnlijk&#13;
in de problemen (afgezien van de kosten) om deze opslag tijdig gereed te krijgen,&#13;
aangezien de procedures voor de bouw- en hinderwetvergunning geruime tijd plegen te&#13;
vergen en het als soelaas bedoelde Besluit mestbassins Hinderwet9 voorlopig nog niet&#13;
operationeel zal zijn, terwijl anderzijds vaststaat dat het mestprobleem slechts&#13;
afdoende zal kunnen worden opgelost zodra grootschalige verwerking in de regio&#13;
mogelijk zal zijn. Zodra deze verwerkingsinstallaties er zullen zijn, zal de intussen&#13;
gecreëerde individuele mestopslag weer grotendeels overbodig worden, waardoor&#13;
sprake zal zijn van een grote kapitaalvernietiging ten laste van een sector die door het&#13;
hele gebeuren toch al onder grote financiële druk geplaatst is.&#13;
Op zo'n punt als hier bedoeld, vraagt men zich af welk antwoord gegeven zou zijn in&#13;
het hiervoor bedoelde totaal-concept, waarnaar steeds gevraagd is.&#13;
2. Meststoffenwet&#13;
In dit kader zal aandacht worden besteed aan enkele uitvoeringsmaatregelen, die intussen&#13;
krachtens deze wet totstand zijn gekomen. - Registratiebesluit dierlijke meststoffen&#13;
Op 20 juni 1986 werd de ontwerp-tekst voor advies aan het Landbouwschap voorgelegd,&#13;
terwijl het Besluit na publikatie in de Staatscourant (1986, 625) op 20 december&#13;
1986 in werking is getreden. Het Besluit beoogt een momentopname te maken van&#13;
de veebezetting bij de inwerkingtreding van de Meststoffenwet, het leidt tot een&#13;
mestreferentiehoeveelheid per bedrijf en fungeert aldus ook als meetpunt voor de&#13;
controle van de naleving van art. 14 van de Meststoffenwet (verbod van uitbreiding).&#13;
Dit besluit was het eerste onder de Meststoffenwet dat in de openbaarheid kwam&#13;
en dat was voor het Landbouwschap dan ook aanleiding om in zijn advies wederom&#13;
aan te dringen op een goed uitgewerkt beleidplan (totaal-concept) voor de uitwerking&#13;
van de wet. Tevens werd in het advies onder meer aangedrongen op een realistische&#13;
beoordeling van het totaal aan administratieve lasten dat op basis van de wet&#13;
aan de boeren zou moeten worden opgelegd.&#13;
Aandacht werd ook gevraagd voor het feit dat geen enkel 'overgangsrecht' was&#13;
opgenomen voor bedrijven die door omstandigheden buiten hun schuld geen opgave&#13;
zouden kunnen doen van de op basis van reeds ontwikkelde initiatieven redelijk te&#13;
achten 'gebruikelijke bezetting'. Dit laatste begrip was trouwens naar de mening van&#13;
het Landbouwschap op dat moment volstrekt onvoldoende gedefinieerd, hetgeen&#13;
zoals later zou blijken tot problemen heeft geleid.&#13;
In het najaar van 1986 heeft de Overheid op grote schaal voorlichting gegeven&#13;
over de voorgenomen registratie. Zowel deze voorlichting als de op dat moment beschikbare&#13;
ontwerp-teksten hebben bij de boeren geleid tot de conclusie dat men er&#13;
goed aan deed om te streven naar een maximale stalbezetting per 31 december 1986.&#13;
Dit nu leidde weer tot ongecontroleerde import van vee en de vrees voor de uitbraak&#13;
van ziekten tenvolge van onvoldoende veterinaire zorg.&#13;
Toen de definitieve tekst in december 1986 (dat wil zeggen praktisch gesproken&#13;
pas tegen 20 december) beschikbaar kwam, bleken daar enkele totaal nieuwe zaken&#13;
in te zijn opgenomen, zoals een 'fraus legis artikel' en een uitleg van het begrip 'gebruikelijke&#13;
bezetting', dat nu ook gekoppeld werd aan de datum van 31 december&#13;
1986 terwijl daar eerder geen sprake van was. Op zichzelf zijn dit qua bedoeling aanvaardbare&#13;
bepalingen, maar het geeft naar mijn mening geen pas on deze nuances&#13;
pas aan te brengen op een moment dat het aankondigingseffect reeds ten volle geëffectueerd&#13;
is.&#13;
Meer in het algemeen was het Landbouwschap niet erg gelukkig met het feit, dat&#13;
volstrekt nieuwe zaken in de tekst waren ingevoerd zonder dat de wettelijk voorgeschreven&#13;
adviesaanvraag was gevolgd, waarmee natuurlijk niet gezegd wil zijn dat&#13;
elke wijziging van een ontwerp na de adviesaanvraag opnieuw zou moeten worden&#13;
voorgelegd.&#13;
De definitieve tekst biedt nu enig overgangsrecht, maar lang niet voor alle categorieën&#13;
waarvoor het Landbouwschap dat gerechtvaardigd achtte. Nog steeds ben ik&#13;
van mening dat het onbillijk is dat bijvoorbeeld veehouders die onder de mogelijkheden&#13;
van de Interimwet nog legaal uitbreidingen konden realiseren, maar daaraan&#13;
- hoewel zij tijdig daartoe het initiatief namen - niet zijn toegekomen omdat hen de noodzakelijke bouw- en hinderwetvergunningen niet werden verleend, thans zonder&#13;
meer daarvan zijn afgesneden hoewel zij wellicht reeds belangrijke investeringsverplichtingen&#13;
waren aangegaan. Zij hebben het verloop van bedoelde vergunningverlening&#13;
namelijk niet in de hand en iedereen weet dat dergelijke procedures ook&#13;
door acties van derden ontzettend lang kunnen duren.&#13;
Daarbij komt nog het wat navrante aspect van de zogenaamde 'interpretatieve&#13;
verklaringen' die op uitdrukkelijke instigatie van het Ministerie konden worden gevraagd&#13;
in geval men niet zeker wist of een bepaalde situatie kon worden gebracht&#13;
onder de uitzonderingsbepalingen van de Interim wet. In veel gevallen werd het vragen&#13;
van een dergelijke verklaring aan de boeren voorgeschreven door gemeenten en banken&#13;
alvorens deze bereid waren de procedures voortgang te laten vinden of de&#13;
financiering toe te zeggen. Vast staat dat de afgifte van zeer veel van die verklaringen&#13;
pas in het late najaar van 1986 door het Ministerie is gerealiseerd, hoewel deze&#13;
verklaringen doorgaans reeds in het voorjaar 1986 of eerder waren aangevraagd.&#13;
Ook in de Tweede Kamer10 is dit punt aan de orde geweest; in het ter zake gevoerde&#13;
overleg komt een interessante uitspraak van de minister van Landbouw voor als&#13;
reactie op de vraag van een kamerlid of het niet redelijk is om in het kader van de&#13;
beperkingen van de Meststoffenwet overgangsrecht op te nemen ten behoeve van degenen&#13;
die niet tijdig de hiervoor bedoelde vergunningen hadden verkregen. De minister&#13;
stelt dan dat de onderhavige vergunningverlening voor de verantwoordelijkheid&#13;
komt van andere autoriteiten dan de minister van Landbouw en concludeert&#13;
vervolgens dat hij daar eigenlijk geen rekening mee hoeft te houden. Persoonlijk heb ik&#13;
het met een dergelijke benadering toch wel moeilijk want ik vind dat op een dergelijke&#13;
manier geen zorgvuldige regelgeving tot stand kan komen. Blijkbaar hebben de&#13;
kamerleden hier niet zo zwaar aan getik, want er is in bedoeld overleg verder niets over&#13;
gezegd.&#13;
Nog een merkwaardig staaltje in dit verband is geleverd ten aanzien van de zogenaamde&#13;
'jongvee-opfokkers'; dat zijn bedrijven die gedurende een periode van twee&#13;
jaar kalveren huisvesten en verzorgen ten behoeve van melkveehouderijbedrijven.&#13;
Het aangaan van deze 'verzorgingscontracten' was ten gevolge van de werking van de&#13;
Beschikking superheffing weliswaar onder druk komen te staan, maar niettemin kwam&#13;
dit verschijnsel ook in 1986 nog op niet zonder meer te verwaarlozen schaal voor.&#13;
Ondanks de bezwaren van deze jongvee-opfokkers zelf, alsook van het Landbouwschap,&#13;
handhaafde de minister van Landbouw zijn uitgangspunt dat de&#13;
mestreferentie die behoort bij dit jongvee, ten goede dient te komen aan de eigenaar&#13;
van het dier (de melkveehouder) en niet aan de jongvee-opfokker op wiens bedrijf&#13;
de dieren feitelijk aanwezig zijn. De vrees van de jongvee-opfokkers was dat zij hun&#13;
produktiecapaciteit (die bestemd was voor dit jongvee) niet meer zouden kunnen gebruiken&#13;
voor eigen vee (dat zij bij het uitblijven van nieuwe contracten zouden willen&#13;
gaan houden) als zij geen eigen mestreferentiehoeveelheid zouden kunnen krijgen.&#13;
Voor 31 december 1986 omschakelen op eigen vee was in veel gevallen onmogelijk ten&#13;
gevolge van nog lopende opfokcontracten. In de meest vergelijkbare situatie van 'contractmesters' werd de mestreferentie&#13;
wel aan de feitelijke houder toegekend. Alleen al geredeneerd vanuit het beginsel&#13;
van gelijke behandeling, komt het mij voor dat hier een betere oplossing gezocht had&#13;
moeten worden voor deze categorie.&#13;
Ten aanzien van het reeds genoemde 'fraus-legis artikel'11 kan hier nog worden&#13;
opgemerkt dat de redaktie daarvan nogal vrijblijvend is, hetgeen voor het Landbouwschap&#13;
aanleiding is geweest om er de minister op te wijzen dat het de vraag is&#13;
of en in hoeverre de minister bevoegd is gezien het tijdstip van publikatie van het&#13;
Registratiebesluit (18 december 1986), in te grijpen in situaties die ontstaan zijn voor&#13;
die datum in een periode waarin op dit punt geen duidelijke informatie voorhanden&#13;
was, terwijl overigens de bewijslast bij het Ministerie zal moeten liggen.&#13;
- Verplaatsingsbesluit&#13;
Het Verplaatsingsbesluit is hiervoor reeds herhaaldelijk aan de orde geweest, het is&#13;
op 28 april 1987 in het Staatsblad (nr. 171) geplaatst en op 30 april 1987 in werking&#13;
getreden. Het Besluit geeft enkele uitzonderingen op het absolute verplaatsingsverbod&#13;
van art. 15 van de Meststoffenwet.&#13;
De voor de dagelijkse praktijk belangrijkste bepalingen zijn dat de mestreferentiehoeveelheden&#13;
kunnen worden overgedragen met het bedrijf, mits dat bedrijf als een&#13;
zelfstandige eenheid en op dezelfde plaats wordt voortgezet, dat verplaatsing van de&#13;
mestproduktie binnen een bedrijf slechts mogelijk is naar de situatie per 27 oktober&#13;
1986 en dat in een aantal gevallen de mestproduktie bij verkleining van de bedrijfsgrootte&#13;
niet overeenkomstig het bepaalde in art. 14 van de Meststoffenwet behoeft&#13;
te worden verkleind. Voorts zijn er nog enkele - op zichzelf nogal ingewikkelde -&#13;
bepalingen opgenomen voor de ontbinding van pachtsituaties.&#13;
Zoals gemeld is er van de advisering door het Landbouwschap op de ontwerptekst&#13;
van 27 oktober 1986 door de zeer korte daartoe gegeven termijn niet veel terechtgekomen.&#13;
Niettemin is destijds wel duidelijk gemaakt dat het landbouwbedrijfsleven&#13;
de regeling niet in overeenstemming achtte met de tijdens de parlementaire&#13;
behandeling opgewekte verwachting dat art. 15 van de Meststoffenwet niet de&#13;
bedoeling zou mogen hebben om verplaatsingen van bedrijven of delen daarvan de&#13;
facto onmogelijk te maken. Toch is dit thans het geval. Het Landbouwschap is&#13;
steeds van mening geweest dat verplaatsingen, die 'mestneutraal' zijn en die op enigerlei&#13;
wijze een positieve bijdrage leveren aan de verlichting van de problematiek,&#13;
mogelijk gemaakt moeten worden.&#13;
In verband hiermee heeft de minister van Landbouw toegezegd dat hij tegen het&#13;
zomerreces van de Tweede Kamer zal komen met een nota betreffende de inhoud&#13;
van een 'definitief' Verplaatsingsbesluit, waarin in ieder geval ruimere mogelijkheden&#13;
zullen worden opgenomen.&#13;
Ook het ontwerp-Verplaatsingsbesluit heeft aankondigingseffecten gehad en het feit dat het ontwerp tijdig bekend was, wordt thans gebruikt om de boeren voor te&#13;
houden dat zij konden weten welke maatregelen over hen zouden komen (regeren&#13;
bij 'ontwerp-besluit'); tegelijk is echter in de definitieve tekst de aanvankelijk in het&#13;
ontwerp opgenomen datum (31 december 1986), welke bepalend zou zijn of de mestproduktie&#13;
binnen een bedrijf naar een andere lokatie zou kunnen worden verplaatst,&#13;
veranderd in 27 oktober 1986 (datum van publikatie van het ontwerp) om zoveel&#13;
mogelijk aankondigingseffecten teniet te doen. Als rechtvaardiging hiervoor wordt&#13;
aangevoerd dat nadrukkelijk zou zijn gewezen op het feit dat genoemde datum gewijzigd&#13;
zou kunnen worden. Dit argument is verre van overtuigend, er zal best wel&#13;
eens hier of daar op gewezen zijn dat ontwerpen nog kunnen worden veranderd,&#13;
maar daarvan is in de toelichting bij het ontwerp geen sprake, noch in het op 23 oktober&#13;
1986 onder nr. 359 door het Ministerie gepubliceerde persbericht, noch in enig&#13;
ander officieel stuk. Een en ander heeft tot gevolg gehad dat er door boeren aankopen&#13;
van onroerend goed zijn gedaan, die achteraf blijken niet voor het gewenste doel te&#13;
kunnen worden gebruikt. Ik acht dit geen fair-play en ook weer karakteristiek voor&#13;
de wijze, waarop kennelijk door de minister, maar ook door de Tweede Kamer,&#13;
want ook die heeft in de UCV van 8 april 1987 over dit onderwerp gesproken, met&#13;
de belangen van de boeren kan worden omgesprongen.&#13;
3. De Landelijke Mestbank&#13;
De Meststoffenwet geeft in Titel 2 bepalingen ten aanzien van de mestbanken. Al&#13;
tijdens de parlementaire behandeling van de wet is dit voor het Landbouwschap aanleiding&#13;
geweest om zelf te komen tot de oprichting van een Stichting Landelijke&#13;
Mestbank, die de in de Wet bedoelde 'erkenning' zou moeten krijgen, al was het&#13;
alleen al om ook naar buiten te laten zien dat het het agrarisch bedrijfsleven ernst&#13;
was en is een bijdrage aan de oplossing van het mestprobleem te leveren.&#13;
Direct al lag het in de bedoeling dat de reeds geruime tijd in de provincies Gelderland,&#13;
Noord-Brabant en Limburg werkzame mestbanken van het bedrijfsleven zich&#13;
bij de Landelijke Mestbank zouden kunnen aansluiten. Intussen is een netwerk van&#13;
'regionale mestbanken' in vergevorderd stadium van opbouw.&#13;
Niettemin bevat de Meststoffenwet met betrekking tot het instituut mestbanken&#13;
enkele bepalingen, waarvan het georganiseerd agrarisch bedrijfsleven niets moest&#13;
hebben, zoals de bepalingen inzake eventuele 'verplichte aansluiting' en daarmede&#13;
gepaard gaand 'tuchtrecht'. Al in vroeg stadium is er door het Landbouwschap op&#13;
gewezen dat het voor een goede ontwikkeling van de mestbanken noodzakelijk zou&#13;
zijn dat de bedrijfsgenoten daarin vertrouwen zouden kunnen krijgen; aansluitplicht&#13;
en tuchtrecht lijken daar geen bijdrage toe te kunnen leveren.&#13;
Enigszins bedenkelijk op dit moment is de thans per 1 mei 1987 krachtens het&#13;
Besluit mestbanken en mestboekhouding ingegane 'afnameplicht' voor de Landelijke&#13;
Mestbank ten aanzien van aangeboden mestoverschotten. Weliswaar mag de&#13;
Landelijke Mestbank krachtens reglement kosten in rekening brengen, maar dat&#13;
neemt niet weg dat aan de realisering van dit als sluitstuk van de regelgeving bedoelde&#13;
fenomeen enkele zeer bezwarende kanten zitten. Enerzijds is de Landelijke Mestbank feitelijk nog niet in staat om mest af te nemen, er is simpelweg nog geen apparaat&#13;
voor opgebouwd kunnen worden, hetgeen ook nog wel enige tijd zal kosten nog&#13;
afgezien van het feit dat nog in onderzoek is hoe de structuur zal moeten zijn, maar&#13;
anderzijds bestaat de vrees dat de Landelijke Mestbank, wanneer geforceerd mest&#13;
zal moeten worden afgenomen, als een negatieve prijszetter zal moeten opereren.&#13;
Vooralsnog zal de Landelijke Mestbank samen met de Regionale Mestbanken&#13;
door middel van het organiseren van mesttransporten naar tekortgebieden moeten&#13;
trachten aan de problemen het hoofd te bieden. Theoretisch is dat ook mogelijk en&#13;
daarop is de normering afgestemd. Het Landbouwschap heeft er echter op gewezen&#13;
dat dit uitgangspunt kan worden doorkruist door bijzondere provinciale regelingen.&#13;
Een voorbeeld van een dergelijke doorkruising van het landelijk beleid is de recente&#13;
grondwaterbeschermingsverordening van de Provincie Limburg die onder meer een&#13;
invoerverbod van mest in het zuidelijk deel van Limburg beoogt; van diverse zijden&#13;
is deze verordening ter voorkoming van precedentwerking in andere provincies wegens&#13;
strijd met de wet voor vernietiging voorgedragen. Op zichzelf zal natuurlijk&#13;
met specifieke regionale belangen zoals in dit geval in Limburg wel degelijk rekening&#13;
gehouden moet worden, maar dan liever op een andere manier.&#13;
IV. SLOT&#13;
Hoewel het Landbouwschap zich uiteraard ten behoeve van de belangen, waarvoor&#13;
het opkomt, kritisch opstelt ten aanzien van de onderhavige regelgeving, wil dat&#13;
beslist niet zeggen dat er geen begrip zou zijn voor de noodzaak om iets aan het&#13;
mestprobleem te doen. Het tegendeel is het geval en zelfs onder brede lagen van de&#13;
agrarische bevolking leeft het besef dat met een goede oplossing ook het directe eigenbelang&#13;
is gediend. Men heeft echter ook te maken met de economische realiteit&#13;
en daarom meent het Landbouwschap te mogen verlangen dat de problemen op een&#13;
evenwichtige, redelijke en faire wijze zullen worden aangepakt, met oog voor de directe&#13;
belangen van hen, die als eersten door de nieuwe maatregel worden getroffen,&#13;
maar op geen enkele wijze in staat zijn om de gevolgen 'aan de consument' door&#13;
te berekenen, zoals elders wel pleegt te gebeuren. Er moet erkenning bestaan voor&#13;
het feit dat hier sprake is van een maatschappelijk probleem dat niet alleen ten behoeve&#13;
van, maar ook door de gehele gemeenschap moet worden opgelost. Men mag&#13;
de lasten niet uitsluitend op de boeren afwentelen.&#13;
Om ten slotte te kunnen eindigen met een glimlach, alles is immers maar betrekkelijk,&#13;
citeer ik een gedeelte uit art. 5 van het Verplaatsingsbesluit om de geachte lezer&#13;
te tonen tot welke hoogtepunten van regelgeving het mestprobleem aanleiding geeft:&#13;
‘Als categorieën van gevallen waartoe een verkleining van de tot het bedrijf behorende&#13;
oppervlakte landbouwgrond als bedoeld in artikel 14 vierde lid, onderdeel b,&#13;
van de wet, behoort, worden vastgesteld:&#13;
a. een verkleining die enz.&#13;
d. een verkleining gevolgd door een vergroting van gelijke omvang of een vergroting&#13;
gevolgd door een verkleining van gelijke omvang, en, indien de omvang van de verkleining&#13;
niet gelijk is aan de omvang van de vergroting, het met de omvang van de vergroting overeenstemmende deel van de omvang van de verkleining, mits de verkleining&#13;
gevolgd door de vergroting of de vergroting gevolgd door de verkleining&#13;
binnen hetzelfde kalenderjaar plaatsvindt;'&#13;
In het juiste verband is het een volstrekt logische bepaling, maar 'je moet je hoofd&#13;
er wel even bij houden'.</content><legacyfootnotes>1. Hoofd van de afd. Juridische Zaken van het Landbouwschap. Dit artikel is geschreven op persoonlijke&#13;
titel; de visie van het Landbouwschap wordt steeds uitdrukkelijk als zodanig aangemerkt. De tekst van&#13;
dit artikel is afgesloten op 6 juni 1987, zodat met latere ontwikkelingen geen rekening kon worden gehouden.&#13;
2. Kamerstukken Tweede Kamer 1986-1987, 19 700 nr. 31.&#13;
3. D.w.z. overleg tussen ambtenaren van het Ministerie en het secretariaat van het Landbouwschap.&#13;
4. Behoudens de datumwijziging, waarna ik hierna onder III sub 2 nog terug zal komen.&#13;
5. Voluit: Voorstel van Wet, houdende verbod tot vestiging en uitbreiding van varkens- en pluimveehouderijbedrijven&#13;
in Nederland dan wel bepaalde delen daarvan (Stb. 1985, nr. 1).&#13;
6. Hierna onder III sub 2 zal ik als parallel nog een voorbeeld noemen van 'regeren bij ontwerp-besluit'.&#13;
7. D. Hazewinkel-Suringa: Inleiding tot de studie van het Nederlands Strafrecht, achtste druk, blz. 379&#13;
e.v.&#13;
8. Kamerstukken Tweede Kamer 1977-1978, 14 035.&#13;
9. Een amvb ex art. 2a Hinderwet.&#13;
10. Zie noot 1.&#13;
11. Het fraus-legis artikel (art. 1 lid 4) bevat de mogelijkheid om met bepaalde handelingen geen rekening&#13;
te houden waarvan moet worden aangenomen dat zij achterwege zouden zijn gebleven als daarmee niet&#13;
de toepassing van de wet of het besluit geheel of ten dele onmogelijk zou zijn gemaakt.&#13;
</legacyfootnotes><footnotes><footnote/></footnotes><auteurs>Mr H.G. Ruhé</auteurs><published>1987-09-01 00:00:00</published><modified>1987-09-01 00:00:00</modified><editiondate>1987-09-01</editiondate><htmlpath>https://denhollander.info/artikel/6341</htmlpath></article>
</articles></edition>