<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2006</searchword><id>4144</id><udhid>UDH:TvAR/4144</udhid><titel>Van de Venne / Litjens (TvAR 2006/5353)</titel><searchwords><searchword>TvAR 7/8/2006</searchword><searchword>TvAR 2006/5353</searchword><searchword>UDH:TvAR/4144</searchword></searchwords><attachments><attachment><name>2006_nr 78_Rechtspraak_5353.pdf</name><extention>pdf</extention><url>https://denhollander.info/download/4103/ci</url></attachment></attachments><inleiding>[Pachtwet art. 41, 38]&#13;
&#13;
Het voorgenomen eigen gebruik is onvoldoende&#13;
onderbouwd. De billijkheid brengt in het&#13;
onderhavige geval mee dat het verlengingsverzoek&#13;
dient te worden afgewezen. Weliswaar&#13;
staat de uitvoerbaarheid van het voorgenomen&#13;
eigen gebruik onvoldoende vast, maar dit doet&#13;
er niet aan af dat – nu verpachter leeft van een&#13;
WAZ-uitkering, geen relevant vermogen heeft&#13;
en geen pensioen heeft opgebouwd – ieder&#13;
voordeel dat verpachter met de onderhavige&#13;
grond kan behalen dat boven de pachtprijs uitgaat,&#13;
voor hem van grote betekenis is. Alle&#13;
omstandigheden van dit geval in aanmerking&#13;
genomen is het hof van oordeel dat verpachter&#13;
in ieder geval de kans moet worden gegund om&#13;
met de exploitatie van de grond een voordeel&#13;
als bedoeld te behalen.</inleiding><content>BESCHIKKING IN DE ZAAK VAN:&#13;
Antonius Joseph Jacobus van de Venne,&#13;
wonende te Velden, gemeente Arcen en Velden,&#13;
appellant,&#13;
procureur: mr. P.C. Plochg,&#13;
tegen&#13;
Wilhelmus Gerardus Maria Litjens, wonende&#13;
te Venlo,&#13;
geïntimeerde,&#13;
procureur: mr. J.M. Bosnak.&#13;
1 Het geding in eerste aanleg&#13;
De pachtkamer van de rechtbank te Roermond,&#13;
sector kanton, locatie Venlo heeft op&#13;
2 december 2004 een beschikking gegeven&#13;
tussen appellant (verder te noemen: Van de&#13;
Venne sr.) als verzoeker en geïntimeerde (verder&#13;
te noemen: Litjens) als verweerder. Van&#13;
die beschikking is een kopie aangehecht.&#13;
2 Het geding in hoger beroep&#13;
2.1 Van de Venne sr. is bij op 31 december&#13;
2004 per fax en op 4 januari 2005 per gewone&#13;
post ter griffie van het hof ingekomen&#13;
beroepschrift in hoger beroep gekomen van&#13;
voornoemde beschikking. Hij heeft daarbij&#13;
zeven grieven tegen de beschikking aangevoerd,&#13;
producties overgelegd en het hof verzocht&#13;
de bestreden beschikking te vernietigen&#13;
en, opnieuw beschikkende, de pachtovereenkomst&#13;
met ingang van 1 mei 2006 te verlengen&#13;
met de wettelijke duur van zes jaar, zulks met&#13;
veroordeling van Litjens in de proceskosten&#13;
van beide instanties.&#13;
2.2 Bij op 2 februari 2005 ter griffie van het&#13;
hof ingekomen verweerschrift heeft Litjens&#13;
verweer gevoerd tegen het door Van de Venne&#13;
sr. in het beroepschrift aangevoerde, heeft hij&#13;
incidenteel beroep ingesteld, producties in het&#13;
geding gebracht en heeft hij het hof verzocht&#13;
om Van de Venne sr. niet-ontvankelijk te verklaren,&#13;
althans aan hem zijn (het hof leest:)&#13;
verzoeken in appèl te ontzeggen, zulks met&#13;
bekrachtiging van de bestreden beschikking,&#13;
zodat de pachtovereenkomst met ingang van&#13;
1 mei 2006 zal eindigen, alles met veroordeling&#13;
van Van de Venne sr. in alle kosten van de&#13;
eerste en tweede instantie.&#13;
2.3 Bij op 14 februari 2005 ter griffie van het&#13;
hof ingekomen verweerschrift in het incidenteel&#13;
appèl heeft Van de Venne sr. verweer&#13;
gevoerd en heeft hij het hof verzocht om het&#13;
verzoek van Litjens in het incidenteel appèl af&#13;
te wijzen.&#13;
2.4 Op 11 april 2004 heeft de mondelinge&#13;
behandeling plaatsgevonden. Van de Venne sr.&#13;
is verschenen in persoon, vergezeld door zijn&#13;
zoon R.J.A.R. van de Venne (hierna te noemen:&#13;
Van de Venne jr.) en bijgestaan door mr.&#13;
P.C. Plochg, advocaat te Arnhem. Litjens is in&#13;
persoon verschenen, vergezeld door P.G.J.&#13;
Litjens en C.G.J. Kessels en bijgestaan door&#13;
mr. H.J.J.M. van der Bruggen, advocaat te&#13;
Roermond. Bij die gelegenheid hebben partijen&#13;
aan het hof inlichtingen verstrekt en hebben&#13;
de advocaten de wederzijdse standpunten&#13;
toegelicht, beiden mede aan de hand van pleitnotities.&#13;
3 De vaststaande feiten&#13;
3.1 Tussen partijen staat op grond van hetgeen&#13;
enerzijds is gesteld en anderzijds niet is&#13;
betwist alsmede op grond van de niet betwiste&#13;
inhoud van de overgelegde stukken het navolgende&#13;
vast.&#13;
3.2 Van de Venne sr. en Litjens hebben op&#13;
2 april 1991 in een overeenkomst van dading&#13;
een pachtovereenkomst neergelegd met betrekking&#13;
tot een perceel landbouwgrond, kadastraal&#13;
bekend staand, gemeente Arcen en Velden,&#13;
sectie L, nr. 297, gedeeltelijk, ter grootte&#13;
van 1.25.00 ha.&#13;
3.3 De onder 3.2 bedoelde pachtovereenkomst&#13;
is op 6 mei 1999 bij de grondkamer Zuid ter&#13;
toetsing aangeboden en op 22 oktober 1999&#13;
door deze grondkamer goedgekeurd. De wettelijke&#13;
duur van zes jaar eindigt op 1 mei 2006.&#13;
3.4 Bij aangetekende brief van 10 maart 2004&#13;
heeft Litjens aan Van de Venne sr. te kennen&#13;
gegeven geen verdere verlenging van de pachtovereenkomst&#13;
te wensen in verband met&#13;
voorgenomen eigen gebruik en deze opgezegd&#13;
tegen 1 mei 2006.&#13;
3.5 Bij vonnis van 2 december 2004 van de&#13;
rechtbank Roermond, sector kanton, locatie&#13;
Venlo is Van de Venne jr. voor Van de Venne&#13;
sr. in de plaats gesteld. Tegen deze beslissing is&#13;
geen hoger beroep ingesteld.&#13;
4 De mondelinge behandeling&#13;
Ter zitting van het hof is, zakelijk weergegeven,&#13;
het volgende verklaard:&#13;
Door Litjens:&#13;
Ik ben 58 jaar oud en ongehuwd. Momenteel&#13;
leef ik van een invaliditeitsuitkering krachtens&#13;
de WAZ van € 705,– per maand. Ik heb geen&#13;
(aanvullend) pensioen opgebouwd. Ik heb een&#13;
appartement in Venlo, verder heb ik niet veel&#13;
vermogen. De verpachte grond ter grootte&#13;
van 1.18.94 ha ligt ongeveer 4 km van mijn&#13;
woonhuis.&#13;
Ik ben van plan op de verpachte grond planten&#13;
en bomen voor mijn hoveniersbedrijf, alsmede&#13;
aardbeien en blauwbessen te telen. De&#13;
onderhavige grond ligt aan een fietsroute&#13;
(voor toeristen). Ik ben van plan onder meer&#13;
coniferen, aardbeien en blauwbessen langs&#13;
deze route te gaan verkopen. Daarbij kunnen&#13;
de toeristen eventueel zelf in de gelegenheid&#13;
worden gesteld de aardbeien en de blauwbessen&#13;
te plukken. Met de exploitatie van het verpachte&#13;
wil ik extra inkomsten genereren voor&#13;
mijn oude dag. Op bepaalde openingstijden&#13;
zal ik de aardbeien, blauwbessen en planten&#13;
verkopen. De rest van de tijd ben ik van plan&#13;
bezig te zijn met tuinonderhoud. Ik wil toe&#13;
naar een 50-50 tijdsindeling. Nu ben ik ongeveer&#13;
10 à 15 uur per week met tuinonderhoud&#13;
bezig, dit wordt dan ongeveer 20 à 25 uur per&#13;
week en de rest van de tijd zal ik dan besteden&#13;
aan de plantenteelt. Mijn vriendin zal mij&#13;
daarbij helpen. Zij kan toezicht houden als de&#13;
klanten zelf de bessen plukken.&#13;
Ik ben nu vrij summier bezig met mijn tuinonderhoudbedrijf.&#13;
Er zijn wel meer aanvragen,&#13;
maar ik wil het bedrijf langzaam opbouwen.&#13;
Ik wil nu nog niet zoveel werken dat&#13;
mijn uitkering daardoor in gevaar komt. Het&#13;
opzetten van het plantenteeltbedrijf wordt&#13;
een faseplan. Ik zal niet gelijk het hele perceel&#13;
vol zetten, maar geleidelijk steeds meer. Ik&#13;
verwacht ongeveer € 20.000,– te moeten&#13;
investeren. Daarnaast kan ik mogelijk subsidies&#13;
krijgen via de Kamer van Koophandel of&#13;
het reïntegratieplan, maar het heeft mijn voorkeur&#13;
het bedrijf met eigen middelen op te&#13;
starten. Ik wil vrij voorzichtig te werk gaan en&#13;
niet al te veel schulden aangaan.&#13;
Het is de bedoeling dat te zijner tijd een&#13;
bedrijfsgebouw op het verpachte wordt geplaatst.&#13;
Ik heb informatie ingewonnen bij de&#13;
gemeente hierover. Ik heb echter nog geen&#13;
concrete plannen. De bestemming van de grond&#13;
is agrarisch, dus mag ik er in beginsel van de&#13;
gemeente een bedrijfsgebouw plaatsen.&#13;
Naast een auto met aanhangwagen heb ik&#13;
onder meer een heggenschaar, zaag, etc. Vaak&#13;
hebben de mensen voor wie ik het tuinonderhoud&#13;
doe ook zelf gereedschappen. Het plantgoed&#13;
haal ik nu elders.&#13;
Door Van de Venne jr.:&#13;
Ik ben 33 jaar oud, gehuwd en heb een dochter.&#13;
De maatschap met mijn vader is op 1 januari&#13;
2004 ontbonden. Wij zijn iets later naar de&#13;
notaris gegaan, de maatschap is toen met terugwerkende&#13;
kracht ontbonden. De oppervlakte&#13;
van mijn bedrijf bedraagt 27.98.50 ha, waarvan&#13;
12.57.86 ha eigendom is en 15.40.64 gepacht&#13;
van derden. Van de gepachte grond is 3.14 ha&#13;
eenjarige pacht en de rest is stabiele pacht.&#13;
Van de totale oppervlakte van het bedrijf is&#13;
circa 15 ha bouwland, waarop ik snijmaïs,&#13;
aardappelen en suikerbieten verbouw. Circa&#13;
13 ha is grasland, waaronder het gepachte (van&#13;
1.18.94 ha). Ik bezit momenteel circa 50 melkkoeien&#13;
en 40 stuks jongvee. Ik heb 404.864 kg&#13;
melkquotum. Een aantal jaar terug had ik wat&#13;
extra melkquotum geleased, dit heb ik nu niet&#13;
meer. Ik ben wel voornemens om melkquotum&#13;
bij te kopen.&#13;
In de winterperiode heb ik wel eens schapen&#13;
van derden op het gepachte lopen. De schapen&#13;
houden het gras kort. De schapen worden dan&#13;
door mij verzorgd (hiervoor wordt een&#13;
inscharingsformulier gebruikt), maar blijven&#13;
eigendom van de derde.&#13;
Het gaat goed met mijn bedrijf. Het bedrijf&#13;
staat wel enigszins onder druk, maar de technische&#13;
resultaten zijn goed. Ik ben inmiddels&#13;
helemaal gestopt met het loonwerk dat ik parttime&#13;
deed. Mijn vrouw heeft een baan, waarmee&#13;
ze ongeveer € 700,– per maand verdient.&#13;
Door Van de Venne sr.:&#13;
De koeien moeten om bij het gepachte te&#13;
komen de weg oversteken. Voor dat oversteken&#13;
heeft mijn zoon een vergunning.&#13;
De percelen die mijn privé-eigendom zijn en&#13;
dus niet tot mijn bedrijf behoren, zijn “warme&#13;
gronden”. Deze percelen zijn bestemd voor&#13;
woningbouw. Bij het gemeentelijk planbureau&#13;
liggen inmiddels al plannen ter inzage. Ook&#13;
het perceel van Litjes valt onder de plannen&#13;
van de gemeente. Eén van de percelen in&#13;
privé-eigendom is te ver van huis om bij mijn&#13;
bedrijf te betrekken, het kan hooguit worden&#13;
gebruikt voor graswinning. Momenteel koopt&#13;
het Limburgs Landschap veel percelen op in&#13;
het kader van de verbreding van de Maas. Ik&#13;
wil daarmee zeggen dat vervangende pachtgrond&#13;
in de omgeving bijna niet te krijgen is.&#13;
5 De beoordeling van het geschil in&#13;
hoger beroep&#13;
5.1 In dit hoger beroep is allereerst aan de&#13;
orde de vraag of Litjens het verpachte persoonlijk&#13;
voor een tot de landbouw betrekkelijk&#13;
doel in gebruik wil nemen in de zin van&#13;
artikel 41 lid 1 van de Pachtwet, en zo ja of in&#13;
verband hiermee het verlengingsverzoek van&#13;
Van de Venne sr. dient te worden afgewezen.&#13;
5.2 Litjens heeft zich in de onderhavige procedure&#13;
op het standpunt gesteld dat er sprake is&#13;
van voorgenomen eigen gebruik in de zin van&#13;
artikel 41 lid 1 van de Pachtwet en heeft daartoe,&#13;
kort gezegd, aangevoerd dat hij de in het&#13;
geschil zijnde grond nodig heeft om hem in&#13;
staat te stellen een plantenkwekerij op te starten.&#13;
Litjens wil – naar zijn zeggen – deze plantenkwekerij&#13;
opzetten ter ondersteuning van&#13;
zijn tuininrichting- en tuinonderhoudsbedrijf&#13;
“Bel Wiel Mobiel”. Daarnaast wil hij op het&#13;
perceel aardbeien en blauwbessen telen en&#13;
deze verkopen aan onder meer langsfietsende&#13;
toeristen. Litjens heeft ter onderbouwing van&#13;
zijn plannen een ondernemingsplan, opgesteld&#13;
door A.H.G. Kruijsen van Akrulo – belastingadviezen&#13;
en administraties – B.V. overgelegd,&#13;
alsmede een aantal door hem behaalde&#13;
diploma’s. Van de Venne sr. heeft betwist dat&#13;
het voornemen van Litjens om op het gepachte&#13;
zelf een plantenkwekerij te beginnen ernstig&#13;
gemeend en uitvoerbaar is en richt zich&#13;
met grief 1 tegen het desbetreffende oordeel&#13;
van de pachtkamer in eerste aanleg.&#13;
5.3 De grief slaagt. Gelet op de gemotiveerde&#13;
betwisting door Van de Venne sr. van de uitvoerbaarheid&#13;
van het eigen gebruik, heeft Litjens&#13;
zijn desbetreffende standpunt onvoldoende&#13;
onderbouwd. Uit het door Litjens&#13;
overgelegde ondernemingsplan kan niet voldoende&#13;
worden afgeleid dat het door Litjens&#13;
voorgestelde eigen gebruik uitvoerbaar is. Het&#13;
ondernemingsplan bevat geen solide investerings-&#13;
en financieringsschets, er is geen onderzoek&#13;
gedaan naar het omzetpotentieel in de&#13;
markt en er ontbreekt een omzetbegroting&#13;
c.q. inkomensprognose in het plan. De onderbouwing&#13;
van Litjens is daarmee te summier&#13;
om tot de conclusie te leiden dat het voorgenomen&#13;
eigen gebruik uitvoerbaar is. De&#13;
verplichte afwijzingsgrond van artikel 41 lid 1&#13;
Pachtwet is derhalve niet van toepassing.&#13;
5.4 Een en ander brengt mee dat op grond van&#13;
artikel 38 Pachtwet naar billijkheid moet worden&#13;
beslist. Van de Venne sr. heeft aangevoerd&#13;
dat het gepachte van zeer groot belang is voor&#13;
zijn zoon, die inmiddels voor hem in de plaats&#13;
is gesteld, omdat de pachtgrond naast de huiskavel&#13;
van Van de Venne jr. is gelegen. In relatief&#13;
opzicht maakt het gepachte een aanmerkelijk&#13;
deel uit van de in totaal effectief ter&#13;
beschikking van Van de Venne jr. staande&#13;
grond. De totale beschikbare grond rond de&#13;
huiskavel is slechts 12 ha, waaronder de&#13;
gepachte grond, zodat Van de Venne jr. bij&#13;
beëindiging van de pacht ongeveer 10% effectief&#13;
van het weiland voor zijn melkvee zou&#13;
kwijtraken. Daarnaast is het in de directe&#13;
omgeving, door oprukkende activiteiten voor&#13;
niet-agrarische doeleinden rondom het bedrijf&#13;
van Van de Venne jr., niet mogelijk om vervangende&#13;
pachtgrond te vinden. Ook zal Van&#13;
de Venne jr. door het verlies van de grond&#13;
wellicht enig melkquotum kwijtraken. Verder&#13;
zal hij door het verlies van het gepachte kunnen&#13;
worden geconfronteerd met mestafzetproblemen&#13;
en daarmee gepaard gaande extra&#13;
heffingen.&#13;
5.5 Hiertegenover staat het belang van Litjens.&#13;
Hij heeft aangevoerd dat hij momenteel geen&#13;
andere inkomsten heeft dan zijn WAZ-uitkering&#13;
van € 705,– per maand. Daarnaast heeft&#13;
hij, als gevolg van de economische tegenslag&#13;
die hij in het verleden heeft ondervonden,&#13;
geen oudedagsvoorziening anders dan een&#13;
aanspraak op een AOW-uitkering. Ook heeft&#13;
hij geen relevant vermogen, waardoor hij – naar&#13;
zijn zeggen – wordt gedwongen om op een&#13;
minimum standaard te leven. Het onderhavige&#13;
perceel is voor hem een mogelijkheid om op&#13;
zijn leeftijd nog extra inkomsten te genereren&#13;
en na zijn 65ste zijn AOW-uitkering nog iets&#13;
te verruimen met eigen inkomen.&#13;
5.6 Het hof is, alle omstandigheden van dit&#13;
geval mede in aanmerking nemend, van oordeel&#13;
dat het belang van Litjens naar billijkheid&#13;
de doorslag moet geven. Weliswaar heeft Van&#13;
de Venne jr. belang bij het gepachte, doordat&#13;
de onderhavige grond naast de huiskavel is&#13;
gelegen, maar het hof acht niet aannemelijk&#13;
dat Van de Venne jr. – zoals door hem ter zitting&#13;
bij het hof is aangevoerd – door het verlies&#13;
van het gepachte zodanig in zijn inkomenspositie&#13;
zal worden aangetast dat hij zijn&#13;
bedrijf zal moeten liquideren. Van de Venne&#13;
jr. moet integendeel in staat worden geacht&#13;
zich op de nieuwe situatie in te stellen en het&#13;
verlies van inkomsten dat van een beëindiging&#13;
van de pacht het gevolg zal zijn te beperken.&#13;
Wat betreft het belang van Litjens overweegt&#13;
het hof als volgt. Weliswaar staat – volgens&#13;
hetgeen hiervoor is overwogen – de uitvoerbaarheid&#13;
van het voorgenomen eigen gebruik&#13;
onvoldoende vast, maar dat doet er niet aan af&#13;
dat ieder voordeel dat Litjens met de exploitatie&#13;
van de onderhavige grond kan behalen dat&#13;
boven de pachtprijs uitgaat, voor hem van&#13;
grote betekenis is. In dit verband is van belang&#13;
dat Litjens, naar hij onbetwist heeft aangevoerd,&#13;
thans leeft van een WAZ-uitkering,&#13;
geen relevant vermogen heeft en – ondanks&#13;
zijn leeftijd – geen pensioen heeft opgebouwd.&#13;
Het hof acht het aannemelijk dat het&#13;
voor Litjens inderdaad mogelijk moet zijn om&#13;
met de exploitatie van de grond een voordeel&#13;
als bedoeld te behalen. Alle omstandigheden&#13;
van dit geval in aanmerking genomen is het&#13;
hof van oordeel dat Litjens in ieder geval de&#13;
kans moet worden gegund om zulks te beproeven.&#13;
Een en ander brengt mee dat het verlengingsverzoek&#13;
dient te worden afgewezen.&#13;
5.7 De grieven II tot en met V behoeven, gelet&#13;
op het subsidiaire karakter ervan, thans niet&#13;
meer te worden behandeld.&#13;
5.8 Van de Venne sr. komt met grief VI op&#13;
tegen de beslissing van de pachtkamer in eerste&#13;
aanleg dat de proceskosten moeten worden&#13;
gecompenseerd. Litjens heeft tegen deze beslissing&#13;
een incidentele grief gericht. Naar het&#13;
oordeel van het hof dient Van de Venne sr., als&#13;
de in het ongelijk gestelde partij, te worden&#13;
veroordeeld in de kosten, zowel met betrekking&#13;
tot de eerste aanleg als het hoger beroep.&#13;
5.9 Nu in de onderhavige procedure een eindbeschikking&#13;
wordt gegeven voor het einde van&#13;
de lopende pachttermijn, heeft Van de Venne&#13;
sr. geen belang bij behandeling van grief VII.&#13;
5.10 De slotsom is dat de bestreden beschikking&#13;
voor zover daarin het verlengingsverzoek&#13;
van Van de Venne sr. is afgewezen, dient&#13;
te worden bevestigd met wijziging van gronden.&#13;
Voor zover in deze beschikking een bedrag&#13;
is bepaald dat Litjens aan Van de Venne sr.&#13;
moet betalen indien mocht blijken dat de wil&#13;
tot het eigen gebruik in werkelijkheid niet&#13;
aanwezig was, wordt die beschikking niet in&#13;
stand gelaten omdat de afwijzing van het verlengingsverzoek&#13;
niet is gebaseerd op artikel 41&#13;
van de Pachtwet. Voor zover in de bestreden&#13;
beschikking de kosten zijn gecompenseerd, zal&#13;
de beschikking eveneens worden vernietigd.&#13;
Van de Venne sr. zal worden veroordeeld in de&#13;
kosten van de procedure in beide instanties.&#13;
6 De beslissing&#13;
Het hof, beschikkende het principaal en het&#13;
incidenteel beroep:&#13;
bevestigt met wijziging van gronden de beschikking&#13;
van de rechtbank te Roermond,&#13;
sector kanton, locatie Venlo van 2 december&#13;
2004, voor zover daarin het verlengingsverzoek&#13;
van Van de Venne sr. is afgewezen;&#13;
vernietigt die beschikking voor zover daarin is&#13;
bepaald dat Litjens aan Van de Venne sr. een&#13;
bedrag van € 20.000,– moet betalen, ingeval&#13;
later mocht blijken dat de wil tot eigen gebruik&#13;
in werkelijkheid niet aanwezig is geweest, alsmede&#13;
voor zover daarin de kosten zijn gecompenseerd;&#13;
veroordeelt Van de Venne sr. in de kosten van&#13;
beide instanties, aan de zijde van Litjens&#13;
begroot op € 882,– voor de eerste aanleg en&#13;
voor het hoger beroep op € 2.682,– voor salaris&#13;
van de procureur en op € 244,– voor griffierecht.</content><legacyfootnotes/><footnotes><footnote/></footnotes><auteurs/><published>2006-07-01 00:00:00</published><modified>2006-07-01 00:00:00</modified><editiondate>2006-07-01</editiondate><htmlpath>https://denhollander.info/artikel/4144</htmlpath></article>
</articles></edition>