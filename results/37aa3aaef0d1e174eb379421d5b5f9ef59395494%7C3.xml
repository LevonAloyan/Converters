<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2012</searchword><id>9979</id><udhid>UDH:TvAR/9979</udhid><titel>Twintig jaar landbouw en natuur</titel><searchwords><searchword>TvAR 6/2012</searchword><searchword>UDH:TvAR/9979</searchword></searchwords><attachments><attachment><name>TvAR2012_06_06_Twintig_jaar_landbouw.pdf</name><extention>pdf</extention><url>https://denhollander.info/download/8621/ci</url></attachment></attachments><inleiding>Het thema&#13;
Het thema ‘landbouw en natuur’ of – om het meteen nog maar wat breder te trekken: natuur en milieu – is niet een onderwerp dat centraal staat in het wetenschappelij­ke werk van Gerard Snijders. Ik weet dat hij veel van de natuur houdt – net als staatssecretaris Bleker – en dat hij het milieu een warm hart toedraagt – net als staatssecre­taris Atsma - maar men zal hem niet zo gauw een annota­tie bij een uitspraak van de Raad van State over een gewei­gerde milieuvergunning zien schrijven, een artikel over het Voorlopige Actieprogramma Stikstof of een boek over de Natuurschoonwet. Het is zelfs de vraag of het natuurbe­schermingsrecht wel onderdeel uitmaakt van het agrarisch recht. Vat men het agrarisch recht beperkt op, dan valt het eigenlijk niet onder dit functionele rechtsgebied. Het gaat immers niet om ‘recht voor landbouw’. Echter, neemt men het agrarisch recht ruim, dan valt het er wel onder. Het na­tuurbeschermingsrecht is immers wel degelijk ‘recht met be­trekking tot de landbouw’. Het is zelfs zo dat de bescher­ming van de natuur de landbouw als grootste slachtoffer lijkt te hebben of – het hangt er ook maar weer vanaf hoe men het bekijkt - dat de landbouw als grootste bedreiging voor de natuur wordt aangemerkt. Deze tegenstelling tussen land­bouw en natuur heeft in ieder geval de laatste decennia de discussies beheerst. Er is dus alle aanleiding om stil te staan bij het natuurbeschermingsrecht. Daar komt nog bij dat men eigenlijk dat rechtsgebied niet, althans niet geheel, kan over­laten aan de echte natuurbeschermingsjuristen. Men ziet dat maar weer aan de ketelmuziek die momenteel opklinkt uit die hoek naar aanleiding van de nieuwe Natuurwet die door de regering in de vorm van een concept-wetsontwerp is ge­lanceerd. Overigens kan men dat rechtsgebied ook niet over­laten aan de echte landbouwjuristen, hetgeen gemakkelijk te demonstreren valt aan de vele pogingen die zijn gedaan om de natuurbescherming uit te hollen, vanuit die hoek, en die telkens weer door de Raad van State werden geredresseerd. Net zoals men trouwens de natuur niet kan overlaten aan de boeren, zoals zij zelf wel eens lijken te denken, onder het motto ‘een veld aardappels is ook natuur’.&#13;
</inleiding><content>Tijd voor een objectieve blik. En laten wij dan maar meteen 20 jaar teruggaan. Dat was precies het moment van het ver­schijnen van de zgn. Relatienota, en wel in 1975.1 Dat was niet, zoals de titel wellicht zou doen vermoeden, een nota over het nieuwe huwelijksvermogensrecht, maar deze nota ging over de relatie tussen landbouw en natuur. In de jaren ‘50 en ‘60 had de agrarische sector een enorme rationalisa­tieslag gemaakt. Dat kwam niet alleen tot uitdrukking in het grondgebruik en de teelten – het Engelse raaigras in plaats van de oude bloemrijke graslanden, de ontdekking van de maïs – maar ook in ruilverkavelingsprojecten – waarbij veelal landschapselementen werden geëlimineerd – en in de flinke schaalvergroting in de veehouderij, zonder veel oog voor de nadelige effecten daarvan, bijvoorbeeld door over­matig mestgebruik en ammoniakuitstoot – de beroemde zure regen die alle bossen zou vernietigen. De landbouw was een vijand van de natuur geworden. Genoemde Relatienota be­oogde de relatie te herstellen. Daarbij werd enerzijds ge­dacht aan scheiding van functies, voor de echte natuurgebie­den en landbouwgebieden, maar ook aan verweving tussen landbouw en natuur, waarbij de agrarische bedrijfsvoering zou moeten worden aangepast op doelstellingen van natuur­beheer. Daar is de beroemde Beschikking Beheersovereen­komsten (1983)2 uit voortgekomen, op basis waarvan boe­ren in reservaten – in afwachting van verwerving door de overheid of natuurinstanties – en in beheersgebieden over­eenkomsten konden sluiten teneinde tegen een vergoeding de bedrijfsvoering mede te richten op natuur en landschap. Op dat moment bleek dat wij in Nederland ook zgn. berg­boeren hadden, omdat de Europese Gemeenschap een sub­sidie beschikbaar had gesteld voor boeren ‘met natuurlijke handicaps’. Het begrip ‘reservaat’ is trouwens al lang uit het natuurbeleid en de natuurregelgeving verdwenen, maar fi­gureerde nog wel in de Pachtwet en heeft zelfs de overgang naar het BW in 2007 overleefd, zodat in art. 7:388 nu een geheel eigen definitie van ‘reservaat’ is opgenomen. In re­servaten kunnen vervolgens pachtovereenkomsten met al­lerlei extra bedingen worden overeengekomen. Deze pacht­vorm heeft overigens geen grote vlucht genomen.&#13;
De bergboerenregeling was trouwens bij mijn weten de eer­ste figuur waarbij men geld kon krijgen om iets niet te doen. Boeren dienden (en dienen nog steeds) eenvoudigweg de zgn. ‘natuurlijke handicaps’ in stand te laten. Later heeft dit verschijnsel meer ingang gevonden, bijvoorbeeld bij de zgn. SLOM-regeling – op basis waarvan men geld ontving als men geen melk produceerde. Op het ministerie waar ik toen werkte circuleerde een brief van een varkensboer: ik hoor dat u overweegt om subsidie te verstrekken als men geen varkens houdt. Ik wil mij daar graag voor aanmelden. Ik wilde dit jaar beginnen met 1.000 varkens niet te houden, volgend jaar wil ik omschakelen op 2.000 niet te houden varkens en het jaar daarna ga ik 3.000 varkens niet houden. Graag hoor ik welke bedragen u gaat overmaken.&#13;
Hoe dan ook: het belonen van boeren voor natuur is nog steeds onderdeel van het natuurbeleid. Met een intermez­zo in de vorm van de Regeling beheersovereenkomsten en natuurontwikkeling kwamen we tot het zgn. Program­ma Beheer met allerlei subsidieregelingen – merk op dat het instrument van de overeenkomst werd vervangen door de fi­guur van de subsidie – die vervolgens, in 2006, naar de pro­vincies werden overgeheveld. &#13;
De financiële verhoudingen tussen Rijk en provincie wer­den in de Wet inrichting landelijk gebied (WILG) uitvoerig geregeld, met uitvoeringsprogramma’s en bijbehorende be­stuursovereenkomsten, maar de overeenkomst is door de re­gering opgezegd op dezelfde dag dat staatssecretaris Ble­ker zijn nieuwe kamer op het ministerie betrok, zonder zelfs maar een beroep te doen op eveneens in de wet opgenomen flexibiliteitsbepalingen, bijvoorbeeld in verband met ‘de toe­stand van ’s Rijks financiën’. Op het provinciale niveau was er nogal wat opschudding en die duurt nog steeds voort. Het recent gesloten Natuur Akkoord tussen Bleker en het Inter­provinciaal Overleg (IPO) is door vier provincies afgewe­zen.3 Als het om natuur gaat is de overheid kennelijk geen betrouwbare partner, zowel jegens andere overheidsorganen als jegens boeren en burgers. Immers provincies moesten door de actie van de regering halsoverkop hun subsidierege­lingen opschorten, waardoor velen die van plan waren met natuurbeheer te beginnen, daartoe wellicht al gronden had­den aangekocht, eveneens in de problemen kwamen. &#13;
Dat het met de natuur door boeren slecht kan aflopen laat de casus van het arrest-Den Hamer / De Cloedt zien.4 Dat is een pachtzaak – u merkt wel dat ik toch wel op zoek ben ge­weest naar een relatie met het werk van Gerard Snijders. De betrokken pachter was omgeschakeld van akkerbouw naar natuurlandbouw met kruidenrijk grasland. Hij had daarvoor geen toestemming van de verpachter en dus werd de over­eenkomst ontbonden. Hij mocht wel de beheerperiode afma­ken, waardoor hij in elk geval nog enkele tonnen aan subsi­die kon opstrijken, maar aan het eind moest het land weer in een goede landbouwkundige conditie worden gebracht, dat wil zeggen: weg met het kruidenrijke grasland. Na zes jaar natuurontwikkeling, met veel geld tot stand gebracht, zijn we dan weer terug bij het veld aardappelen. Pachtrechtelijk niets op aan te merken, maar een fiasco voor de natuur. &#13;
Het is nu afwachten wat er gaat gebeuren in de wereld van het natuurbeleid, als het gaat om aankopen, inrichten, en na­tuurlijk ook: omvormings- en beheersubsidies. Wat zal er bijvoorbeeld gaan gebeuren met al die grond die al is aan­gekocht voor de – toen nog ruim opgezette – Ecologische Hoofdstructuur?5 Al met al denk ik dat, zelfs al zou het na­tuurbeleid weer enigszins opkrabbelen, er nog heel weinig particulieren zullen zijn, die daar in zullen stappen als het niet heel veel oplevert. Een bewezen onbetrouwbare partner zal immers een hogere prijs moeten betalen, zoals iedereen weet die Griekse staatsobligaties heeft gekocht. &#13;
Ook een vorm van vrijwillig natuurbeheer vindt plaats via de Natuurschoonwet, op basis waarvan landgoederen zich kunnen laten rangschikken en, mits zij aan bepaalde beheer­seisen voldoen, allerlei fiscale voordelen genieten. Aange­zien deze wet al dateert van 1928 – en daarmee de oudste natuurwet in Nederland genoemd mag worden – valt een be­schouwing daarover buiten het bestek van deze voordracht. &#13;
Tot zover het natuurontwikkeling en natuurbeheer op vrij­willige basis. Er is natuurlijk ook nog wetgeving die de na­tuur beschermt, en waarbij vrijwilligheid geen enkele rol speelt. In het algemeen maken we daarbij het onderscheid tussen a) de bescherming van gebieden en b) de bescher­ming van soorten. Beide hebben een groot belang voor de landbouw. &#13;
De bescherming van natuurgebieden vindt plaats op ver­schillende niveaus en met verschillende regimes. Op ge­meentelijk niveau bevatten bestemmingsplannen aller­lei beperkende bepalingen, mede met het oog op natuur en landschap. Bijvoorbeeld het in stand laten van landschaps­elementen, bodemprofielen en dergelijke. Tegenwoordig kan zelfs de maïsteelt in een bestemmingsplan aan banden wor­den gelegd. Het gaat te ver om alle gebiedscategorieën die zijn benoemd en die op enigerlei wijze bescherming genie­ten hier te behandelen: het zijn er tenminste dertig. Meest­al stelt die bescherming trouwens niet al te veel voor. Zo as­socieer ik het begrip ‘nationaal landschap’ slechts met een visionair en dus onrealistisch startdocument, een commis­sie (waarin natuurlijk alle belangen vertegenwoordigd zijn), die veel geld krijgt en daar vervolgens een recreatief fiets­pad van aanlegt. &#13;
Dat ligt anders met de gebieden van de zwaarste categorie: Natura 2000. Na de inwerkingtreding van de Natuurbescher­mingswet 1998 bleek al onmiddellijk dat deze wet geen goe­de implementatie vormde van de Europese Vogel- en Ha­bitatrichtlijn, maar het heeft nog tot februari 2009 geduurd voordat de wetgever er eindelijk in was geslaagd tot een cor­recte wetstekst te komen. De tussentijd is niet zozeer ge­bruikt om tot een bevredigende bescherming van deze ge­bieden te komen, maar vooral is veel energie gestoken in de vraag: hoe kunnen wij er onderuit? Voortdurend moest de Afdeling bestuursrechtspraak van de Raad van State corri­gerend optreden, ik zei dat daarstraks al. En eigenlijk is dat proces nog steeds gaande, bijvoorbeeld door de Programma­tische Aanpak Stikstof die weliswaar veelbelovend is als het gaat om het toepassen van nieuw generiek beleid om de uit­stoot van ammoniak terug te dringen, maar die ongetwijfeld grote kans loopt om door de Raad van State onderuit ge­haald te worden, waar dat Programma ook mogelijkheden bevat om toch nog weer uitbreiding van bedrijven met scha­delijke effecten toe te staan. Dat kan namelijk niet de bedoe­ling zijn van de Habitatrichtlijn. &#13;
Op de bescherming die Europa eist voor de als Natura 2000 aangewezen gebieden valt door Nederland niet zoveel af te dingen. Wij moeten dat ook niet willen, maar ik besef dat daar wel eens anders over wordt gedacht. In elk geval zal Nederland nog veel moeite hebben om aan de geformuleer­de instandhoudingsdoelstellingen te voldoen. Gelukkig stelt de Habitatrichtlijn geen formele termijn, maar de zaken he­lemaal op zijn beloop laten kan natuurlijk ook weer niet. Ik ben overigens wel van mening dat boeren die door Natu­ra 2000 in de knel komen – in die zin dat hun bedrijf volko­men op slot gaat en geen enkele bedrijfsontwikkeling meer mogelijk is – gecompenseerd zouden moeten worden, liefst in de vorm van een recht op onteigening, met bijbehorende volledige schadeloosstelling. Tot nu toe is dat financiële as­pect in de discussie volslagen onderbelicht gebleven. &#13;
Nu wij onze handen vol hebben aan Natura 2000 ligt het voor de hand om de andere wettelijke beschermingsre­gimes uit te dunnen. Ik vind het dan ook zeker redelijk &#13;
dat beschermde natuurmonumenten en beschermde land­schapsgezichten verdwijnen uit de wet, tenminste als het voorontwerp zoals dat door het ministerie is gepresenteerd, doorgaat. Wel is het doorschuiven van de bescherming van natuurmonumenten naar de ruimtelijke ordening misschien iets te gemakkelijk – op zijn minst zou nagegaan moeten worden of deze gebieden in aanmerking komen om te wor­den aangewezen als Natura 2000 gebieden – maar verder heb ik er geen problemen mee. &#13;
Ook de bescherming van soorten wordt – volgens vele na­tuurorganisaties op schandalige wijze – verminderd. Met de Flora- en Faunawet, die in 2002 in werking trad werden in­teressante wetten zoals de Nuttige Dierenwet van 1914 en de Vogelwet van 1936 vervangen en kwam er een integra­le soortenbeschermingswet tot stand. Ook deze wet dient mede ter implementatie van Europese regelgeving en inter­nationale verdragen, maar hier doet Nederland dat tot nu toe goed. De nieuwe Natuurwet haalt de nationale koppen, zoals wij dat noemen, er af en beperkt de bescherming tot het ni­veau dat internationaal gevraagd wordt. Een van de elemen­ten van het voorstel is dat de lijst van dieren waarop gejaagd mag worden wordt uitgebreid, zodat ook ganzen, smienten, eenden en wilde zwijnen onder vuur komen te liggen. Ook dit roept weerstand op bij natuurorganisaties. Eerlijk gezegd denk ik dat het voor de dieren niet zoveel uitmaakt of zij nu in het kader van beheer en schadebestrijding worden omge­legd – een andere uitzondering in de Flora- en faunawet – of dat zij in het kader van de jacht worden neergeknald. Ster­ker nog: in het kader van de jacht kunnen dieren in elk ge­val niet worden gevangen en vergast, zoals de nijlgans nu moet ondervinden. Dit Afrikaanse dier hoort hier niet thuis en de Raad van State heeft het vergassingsplan goedgevon­den.6 Wie zou verwachten dat de jagers staan te juichen bij deze verruiming van de mogelijkheden heeft het mis: jagers zijn dan immers ook aansprakelijk voor de schade die door bejaagbare soorten wordt aangericht, bijvoorbeeld aan land­bouwgewassen. &#13;
Ik bevind mij thans in de merkwaardige positie dat ik het eens ben met de staatssecretaris. Ik kan u verzekeren dat het voor mij niet gemakkelijk is om dat te bekennen. Het ge­beurt namelijk zelden. Gelukkig gaat het ook nog maar om een conceptwet. De enige conceptwet waar ik het ooit eerder mee eens was, het voorontwerp voor een nieuwe Pachtwet van 2004, is nooit in werking getreden. Dat risico loopt mis­schien nu ook de nieuwe Natuurwet, waar voor zover ik kan zien eigenlijk alleen Bleker en ik achter staan. En dat maakt de zaak niet sterk. &#13;
Ik heb het grootste deel van de afgelopen twintig jaar met veel plezier veel met Gerard Snijders te maken gehad. Hij was een bekwaam voorzitter van de Vereniging voor Agra­risch Recht, een gedreven vice-president van het CEDR, op talrijke bijeenkomsten hebben we samen opgetreden. Het meest intensief en ook het meest inhoudelijk was die sa­menwerking ter gelegenheid van het verschijnen van het ontwerp van de Wet herstructurering varkenshouderij. Ve­len van U zullen Gerard Snijders kennen als iemand met een evenwichtig oordeel over tal van zaken die spelen in het agrarisch recht. Destijds, wij spreken over eind jaren 90 van de vorige eeuw, bleek dat hij ook als juridisch actievoerder kon optreden. Hij was, samen met De Haan, initiatiefnemer van een serie artikelen waarin de Wet herstructurering met kracht van argumenten de grond in werd geboord, met als voornaamste bezwaar het ontbreken van een schadevergoe­ding voor boeren van wie de mestproductierechten werden afgenomen. De discussie was intensief – met de regering en in de Tweede Kamer en liep via parlementaire stukken waar­in de regering ons afdroogde, waarop wij weer counterden via het Juristenblad en het Tijdschrift voor Agrarisch Recht. Even leek het er op dat de Eerste Kamer het met ons eens was, maar uiteindelijk stemde die toch ook voor het wets­voorstel. Een succes kon worden genoteerd toen de Recht­bank Den Haag de wet buiten werking stelde, maar helaas was dat een kortstondig leven beschoren, want het Hof, de Hoge Raad en het Europees Hof van Justitie gaven de re­gering uiteindelijk gelijk, volkomen ten onrechte natuur­lijk. Toen de Nederlandse Vereniging voor Agrarisch Recht in 1999 het Europese congres van het CEDR organiseerde, in Amsterdam, ging Gerard Snijders als gastheer in zijn ope­ningstoespraak ook in op de WHV. Hij deed dat in bewoor­dingen die kennelijk voor de delegatie van het Ministerie van Landbouw aanleiding waren om de zaal demonstratief te verlaten. Helemaal goed gekomen is het niet meer met het ministerie, en het hoeft dan ook niemand te verbazen dat dat uiteindelijk is opgeheven. &#13;
Ik sluit af met de wens dat het nu afgelopen is met het af­scheid nemen van Gerard Snijders. Vorig jaar bij de Vereni­ging, nu in Nijmegen, het is nu wel mooi geweest. Ik hoop nog lang te mogen samenwerken met de scheidende hoog­leraar, bijvoorbeeld in de redactie van Agrarisch Recht, zo­dat wij allen van zijn waardevolle juridische inzichten op het gebied van het agrarisch recht zullen kunnen blijven pro­fiteren. &#13;
</content><legacyfootnotes>* Voordracht ter gelegenheid van het afscheid van prof. mr. G.M.F. Snijders als bijzonder hoogleraar agrarisch recht aan de Radboud Universiteit, 25 januari 2012.&#13;
1. Ministerie van Landbouw en Visserij (1975). Nota betref­fende de relatie landbouw en natuur- en landschapsbehoud; gemeenschappelijke uitgangspunten voor het beleid inzake de uit een oogpunt van natuur- en landschapsbehoud waar­devolle agrarische cultuurlandschappen.&#13;
2. Destijds kon een regeling nog een ‘beschikking’ heten.&#13;
3. Naderhand is alsnog overeenstemming bereikt. &#13;
4. Hof Arnhem 18 augustus 2009, Agr.r. 2009, nr. 5547. &#13;
5. Zie Kamerstukken II 2011/12, 30825, nr. 179. &#13;
6. ABRS 4 januari 2012, LJN BV0107. &#13;
</legacyfootnotes><footnotes><footnote/></footnotes><auteurs>prof. mr. D.W. Bruil&#13;
</auteurs><published>2012-06-01 00:00:00</published><modified>2012-06-01 00:00:00</modified><editiondate>2012-06-01</editiondate><htmlpath>https://denhollander.info/artikel/9979</htmlpath></article>
</articles></edition>