<edition><articles><article><jaar>1992</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/1992</searchword><id>6187</id><udhid>UDH:TvAR/6187</udhid><titel>Het nieuwe vruchtgebruik en de landbouw</titel><searchwords><searchword>TvAR 7/8/1992</searchword><searchword>UDH:TvAR/6187</searchword></searchwords><attachments><attachment><name>1992_nr 78_Artikel_Rodrigues Lopes.pdf</name><extention>pdf</extention><url>https://denhollander.info/download/5981/ci</url></attachment></attachments><inleiding>INLEIDING&#13;
De regeling van het vruchtgebruik in het NBW laat belangrijke verschillen zien met die&#13;
in het BW oud. Het nieuwe vruchtgebruik is veel minder statisch, zelfs bijna dynamisch,&#13;
geworden en lijkt mede daardoor aantrekkelijker en rijp voor een ruimere toepassing.&#13;
Zeer lang geleden is het vruchtgebruik in de landbouw tot ontwikkeling gekomen. Thans&#13;
zou het een plaats van enige betekenis in de moderne landbouw kunnen gaan innemen.&#13;
Objecten van vruchtgebruik zouden niet alleen een hoeve of los land kunnen zijn, maar&#13;
ook een nalatenschap of een onderneming (of een soortgelijke algemeenheid van goederen,&#13;
Boek 3, art. 222). Die nalatenschap stellen wij ons dan in belangrijke mate agrarisch&#13;
voor, bestaande uit bij voorbeeld een hoeve (eventueel met erfpacht als hoofdrecht), vee,&#13;
landbouwwerktuigen, voorraden, lidmaatschappen van coöperaties, allerlei beleggingen&#13;
(ander onroerend goed, aandelen, obligaties) en liquiditeiten, alsmede schulden. Deze&#13;
verzameling kan, al naar haar aard en samenhang, samenvallen met een onderneming, een&#13;
landbouwbedrijf. We kunnen ons ook voorstellen dat de ondernemer pachter is van de&#13;
hoeve. In dat geval zou tegelijk met de vestiging van het vruchtgebruik het pachtrecht&#13;
naar de vruchtgebruiker van het overige bedrijf moeten worden overgeheveld, bij voorbeeld&#13;
bij contractuele indeplaatsstelling.&#13;
In het algemeen zal dwingend pachtrecht (art. 59 Pw over zakelijke genotsrechten)&#13;
geen problemen opleveren. Slechts bij hoge uitzondering immers gaat het ontstaan van&#13;
vruchtgebruik met een vergoeding gepaard. En dan nog is de looptijd nooit onbepaald; zij&#13;
is slechts onzeker, ongeacht de leeftijd van de vruchtgebruiker.</inleiding><content>DEFINITIE VAN VRUCHTGEBRUIK&#13;
Vruchtgebruik geeft het recht om goederen die aan een ander toebehoren, te gebruiken en&#13;
daarvan de vruchten te genieten (Boek 3, art. 201). Belangrijke kenmerken die we in deze&#13;
definitie missen, zijn dat van zakelijk recht (ontstaan door vestiging of verjaring, art. 202)&#13;
en van beëindiging door de dood van de oorspronkelijke vruchtgebruiker (art. 203, lid 2,&#13;
eerste zin).&#13;
Het gebruik blijkt een aanmerkelijk grotere reikwijdte te hebben dan voorheen, toen&#13;
immers in principe het object bij het einde van het recht in dezelfde staat moest worden&#13;
gerestitueerd als bij de vestiging. Thans is sprake van gebruik en verbruik (art. 207, lid 1).&#13;
We kunnen zeggen dat gebruik contractueel kan worden gedefinieerd of dat zulks zelfs&#13;
met gebruik + verbruik het geval is.&#13;
Bij de vestiging kan (ook) nader worden bepaald wat als vrucht moet worden beschouwd&#13;
(art. 216). We moeten aannemen dat de vrijheid tot contractuele bepaling van gebruik en van&#13;
vrucht zich uitstrekt tot waar men redelijkerwijze niet tot een dergelijke bepaling kan komen.&#13;
De rechter zal dan niet verder kunnen gaan dan een marginale toetsing van de contractuele&#13;
omschrijvingen.&#13;
DE TOTSTANDKOMING VAN HET VRUCHTGEBRUIK&#13;
Vruchtgebruik ontstaat door vestiging of door verjaring (art. 202.)&#13;
Aan de vestiging gaat de verlening vooraf. Deze is een verbintenisscheppende overeenkomst&#13;
of een legaat (uiterste wilsbeschikking in art. 204, lid 1); in het laatste geval is,&#13;
in overeenstemming met de taalkundige suggestie, van een eenzijdige rechtshandeling&#13;
sprake, ook al is de volgende fase een overeenkomst tussen erfgenamen en beoogde&#13;
vruchtgebruiker.&#13;
De overeenkomst van verlening houdt een bepaling in die de vruchtgebruikgever en de&#13;
toekomstige vruchtgebruiker verplicht mede te werken aan de vestiging. Hier ligt de titel&#13;
die voor de vestiging is vereist (Boek 3, art. 98 jo art. 84). Verder lijkt de verlening wel&#13;
op een bruikleenovereenkomst: aan de orde zijn gebruik (+ verbruik, denk ook aan verbruikleen),&#13;
beheer, eventueel inrichting en bestemming. Een derde hoofdstuk van de verlening&#13;
kan de beschikking over de betrokken objecten respectievelijk over het&#13;
vruchtgebruik zelf regelen. De verlening kan eventueel de gedaante van een koopovereenkomst&#13;
aannemen, wanneer de beoogde vruchtgebruiker voor de verkrijging moet betalen.&#13;
Deze koop laat zich dus onderscheiden van de koopovereenkomst die voorafgaat aan&#13;
overdracht van het recht door de vruchtgebruiker.&#13;
De vestiging van vruchtgebruik op onroerende goederen geschiedt door inschrijving in&#13;
de openbare registers van een notariële akte (Boek 3, art. 98 jo. art. 89, lid 1). Die akte&#13;
moet de titel vermelden (lid 2), die afkomstig is uit de overeenkomst van verlening.&#13;
Vruchtgebruik op roerende goederen en op rechten aan toonder ontstaat door overhandiging&#13;
(parallel van bezitsverschaffing, art. 90, lid 1; lid 2 over traditio constituto possessorio;&#13;
art. 93, eerste zin). Bij vestiging van het recht op rechten aan order komt daar nog het&#13;
endossement bij (art. 93, slot). Ter zake van vorderingen op naam geldt een afgeleide van&#13;
cessie. Voor het overige wordt gevestigd bij akte (art. 98 jo art. 95). Dit alles is van belang&#13;
wanneer een algemeenheid van goederen object is van vruchtgebruik.&#13;
Partijen bij de vestiging zijn die bij de overeenkomst van verlening, c.q. de erfgenamen&#13;
van de erflater en degene aan wie deze het vruchtgebruik heeft gelegateerd.&#13;
Door de vestiging verkrijgt de vruchtgebruiker zijn zakelijke recht. Zonder vestiging&#13;
zou hij geen vruchtgebruiker zijn doch een bruiklener, een persoonlijk gerechtigde. Maar&#13;
ook dat veronderstelt een rechtshandeling, namelijk de toelating, met bijbehorende bedoeling,&#13;
op het erf.&#13;
Ten slotte kan vruchtgebruik door verjaring worden verkregen. We denken aan grond als&#13;
vruchtgebruikobject. Het recht wordt gevestigd op een bepaald erf doch de vruchtgebruiker&#13;
daarvan gaat zijn recht tevens uitoefenen op een aansluitende strook, reikende tot&#13;
een zo genoemde cultuurgrens. Doet hij dat te goeder trouw, dan leidt dat bezit na een onafgebroken&#13;
periode van tien jaar tot vruchtgebruik van die strook (verjaring, Boek 3; art.&#13;
99). Theoretisch zou een andere weg bestaan, aanvangende met bezit te goeder trouw van&#13;
een afgerond object dat tot verkrijging alléén door verjaring zou moeten leiden. In dat geval laat zich de goede trouw moeilijk voorstellen en is de uitoefening van het vruchtgebruik&#13;
zeer dubieus. Het gedrag van een vruchtgebruiker van land onderscheidt zich van&#13;
dat van, bij voorbeeld, een erfpachter door het niet-doen van betalingen. Het gedrag is&#13;
niet te onderscheiden van dat van een bruiklener, een persoonlijk gerechtigde.&#13;
Hoogstpersoonlijkheid&#13;
Vanouds kennen wij het hoogstpersoonlijk vruchtgebruik in de gedaante van het recht&#13;
van gebruik en het recht van bewoning (thans art. 226). De wet biedt dus de mogelijkheid&#13;
een recht van gebruik of van bewoning te vestigen; in de akte van vestiging wordt dan&#13;
naar het wetsartikel verwezen. We hebben dan te doen met een zakenrechtelijke hoogstpersoonlijkheid.&#13;
Het alternatief is een contractuele hoogstpersoonlijkheid. In de overeenkomst van verlening&#13;
(c.q. in het testament) vinden wij dan een bepaling omtrent de beschikkingsonbevoegdheid.&#13;
Deze kan naar de voorkeur van partijen, met name van de vruchtgebruikgever&#13;
(c.q. de erflater), worden geformuleerd en zich, bij voorbeeld, niet uitstrekken tot het laten&#13;
gebruiken of laten bewonen door een ander (art. 226, lid 4). Enigerlei beschikking&#13;
door de hoogstpersoonlijke vruchtgebruiker betekent wanprestatie, die zal leiden tot bij&#13;
voorbeeld ontbinding van de overeenkomst van verlening. Daarmee zal ook de titel van&#13;
vestiging zijn verdwenen en dus ook het vruchtgebruik zelf (art. 84, causaal stelsel van&#13;
overdracht c.q. vestiging). Een derde zou overigens het vruchtgebruik niet kunnen verkrijgen&#13;
bij afwezigheid van goede trouw. Bij titelonderzoek zou hij toch in de akte van&#13;
vestiging de beschikkingsonbevoegdheid hebben moeten constateren.&#13;
Méér vruchtgebruikers&#13;
Vruchtgebruik kan worden gevestigd ten behoeve van één persoon of van twee of meer&#13;
personen (bij de vestiging reeds bestaande), hetzij gezamenlijk hetzij bij opvolging (art.&#13;
203 lid 1).&#13;
In het geval van meer gezamenlijke vruchtgebruikers wast het aandeel van een exvruchtgebruiker&#13;
bij dat van de anderen naar evenredigheid van hun aandeel aan. Het recht&#13;
eindigt door het tenietgaan van dat van de laatst overgeblevene (zie lid 2). Er kan anders&#13;
worden bepaald, bij voorbeeld dat de aandelen bij de vestiging worden vastgesteld en&#13;
achtereenvolgens tenietgaan of zelfs dat met het overlijden van de eerste mede-vruchtgebruiker&#13;
reeds aan het recht een einde komt.&#13;
Bij vruchtgebruik bij opvolging is er telkens één vruchtgebruiker en eindigt het recht&#13;
bij voorbeeld met de dood van de laatste. Misschien was deze juist vóór de vestiging geboren&#13;
en bereikt hij een zeer hoge leeftijd.&#13;
DE DUUR VAN HET VRUCHTGEBRUIK&#13;
Het vruchtgebruik kan niet worden gevestigd voor langer dan het leven van de vruchtgebruiker&#13;
(art. 203 lid 2). Dit betekent dat, ongeacht de duur waarvoor het recht is gevestigd, het eindigt met de dood van de rechthebbende. Het recht wordt dus bij voorbeeld gevestigd&#13;
voor een bepaalde tijd, doch de tijdsbepaling (art. 38 lid 1), gelegen in de dood&#13;
van de vruchtgebruiker, gaat voor.&#13;
Het recht kan voor een bepaalde tijd of onder voorwaarde zijn gevestigd (zie ook art.&#13;
854 onder 2° BW oud). Dit laatste kan van reële betekenis zijn, bij voorbeeld indien de&#13;
voorwaarde persoonlijke omstandigheden van de vruchtgebruiker of van de vruchtgebruikgever&#13;
of van beiden weergeeft.&#13;
De bepaling van de duur, afgezien van het overlijden van de vruchtgebruiker, behoort&#13;
tot de overeenkomst van verlening. Partijen daarbij kunnen haar bij overeenkomst dus&#13;
wijzigen, hetzij door het einde van de duur dichterbij of verder weg te brengen, hetzij&#13;
door een voorwaarde te stellen of een bestaande voorwaarde anders te formuleren. Om tegen&#13;
derden te goeder trouw te gelden moet de nieuwe duur worden gepubliceerd; in principe&#13;
behoort bij de akte van vestiging een wijzigingsakte te worden opgenomen.&#13;
Inschrijving van het feit van de verandering in kwestie van de rechtstoestand van het onroerende&#13;
goed (art. 17 lid 1 onder a) zou overigens afdoende kunnen zijn. Een derde te&#13;
goeder trouw weet dan dat de in de vestigingsakte opgenomen duur niet meer de geldende&#13;
is.&#13;
GEBRUIK, VRUCHTTREKKING, VERBRUIK, VERTERING&#13;
Een vruchtgebruiker mag de aan het vruchtgebruik onderworpen goederen gebruiken of&#13;
verbruiken overeenkomstig de bij de vestiging gestelde regels of, bij gebreke daarvan,&#13;
met inachtneming van de aard van de goederen en de plaatselijke gewoonten (art. 207 lid&#13;
1). Het aloude uitgangspunt van de instandhouding van de goederen (art. 803 BW oud) is&#13;
nauwelijks meer te herkennen. Veel wordt overgelaten aan de partijen bij de verlening;&#13;
het gaat om contractuele gebruiks/verbruiksbepalingen. De plaatselijke gewoonten ten&#13;
aanzien van gebruik en verbruik zijn niet specifiek voor vruchtgebruik, doch lijken veeleer&#13;
te verwijzen naar het gebruik als door een eigenaar of door een pachter.&#13;
Verbruik en vertering (zie art. 215) houden in dat van zaaks vervanging geen sprake is;&#13;
de zaken houden gewoon op te bestaan. Verbruik van gebouwen of van land lijkt op het&#13;
eerste gezicht niet mogelijk. Toch zouden we in die richting kunnen denken, bij voorbeeld&#13;
aan roofbouw op de genoemde objecten, aan het nalaten van alle onderhoud. Denken&#13;
wij aan vee en machines, onderdelen van een bedrijf, een algemeenheid van&#13;
goederen, dan stellen wij ons afwezigheid van een vervangingsplicht voor. De dieren&#13;
kunnen dan worden geconsumeerd of verhandeld, zonder dat de tegenwaarde in geld behoeft&#13;
te worden ingebracht. Machines kunnen worden gebruikt zonder reservering voor&#13;
vervanging, zonder afschrijving dus. Zelfs vertering van vee en machines is denkbaar;&#13;
deze zaken kunnen worden verkocht en de vruchtgebruiker kan de opbrengst in de consumptieve&#13;
sfeer, althans privé, besteden. In de eerste plaats denken we bij vertering uiteraard&#13;
aan tot de eventuele algemeenheid van goederen behorende liquiditeiten. Een&#13;
vruchtgebruiker met verteringsbevoegdheid heeft geen andere verplichting dan bij het&#13;
einde van het vruchtgebruik te bewijzen dat bepaalde goederen verteerd zijn (vgl. art. 215&#13;
lid 1). Tot de vertering behoort ook het geven van gebruikelijke kleine geschenken (lid 3).&#13;
Bij de vestiging van het vruchtgebruik kan de (vervreemding of de) vertering worden onderworpen&#13;
aan voorafgaande toestemming van een of meer bepaalde personen. Staat het vruchtgebruik onder bewind (zie onder), dan is (de vervreemding en) de vertering van de&#13;
medewerking van de bewindvoerder afhankelijk (art. 215 lid 2).&#13;
De vruchtgebruiker komen alle vruchten toe die tijdens het vruchtgebruik afgescheiden&#13;
of opeisbaar worden (art. 216). We herkennen de natuurlijke en de burgerlijke vruchten&#13;
(art. 808 BW oud, Boek 3, art. 9). Bij de vestiging kan het begrip vrucht nader worden&#13;
bepaald (art. 216, slot). Aldus zouden zelfs de bomen in een boomgaard of pootaardappelen&#13;
als vruchten kunnen worden gedefinieerd respectievelijk waarschijnlijk schadeloosstellingen&#13;
wegens waardevermindering van het object van vruchtgebruik.&#13;
Het recht van gebruik en van bewoning (art. 226, zie boven) sluit gebruik van de zaak&#13;
respectievelijk bewoning van de woning door een ander uit (lid 4). En zelfs het eigen gebruik&#13;
of de eigen bewoning strekt zich niet verder uit dan tot de behoeften van het gezin&#13;
van de gerechtigde (lid 2 en 3).&#13;
BEHEER&#13;
Het beheer, zeker van goederen in gebruik bij een ander dan de hoofdgerechtigde, kan&#13;
niet veel betekenen zonder vaststelling van de uitgangssituatie. Vandaar dat medewerking&#13;
van de vruchtgebruiker aan een boedelbeschrijving verplicht is (art. 205, zie ook lid 5),&#13;
tenzij hierin reeds voorzien is of wordt via een bewind. De vruchtgebruiker moet in tegenwoordigheid&#13;
van of na behoorlijke oproeping van de hoofdgerechtigde de beschrijving&#13;
opmaken. Indien de hoofdgerechtigde tegenwoordig is en partijen haar bewaring&#13;
regelen, kan met een onderhandse beschrijving worden volstaan, anders is de notariële&#13;
vorm voorgeschreven (lid 1; lid 2 over wijze van beschrijving; lid 3 over sanctie tegen&#13;
nalatige vruchtgebruiker; lid 6 over kosten van beschrijving en jaarlijkse opgave). De&#13;
vruchtgebruiker moet jaarlijks aan de hoofdgerechtigde een ondertekende nauwkeurige&#13;
opgave zenden van de mutaties (lid 4).&#13;
De vruchtgebruiker is verplicht soortgoederen die aan het vruchtgebruik onderworpen&#13;
zijn, afgescheiden van zijn overige vermogen te houden (art. 211 lid 2).&#13;
Voordelen die geen vruchten zijn, zijn aan het vruchtgebruik onderworpen (art. 213 lid&#13;
2).&#13;
De vruchtgebruiker moet voor de nakoming van zijn verplichtingen jegens de hoofdgerechtigde&#13;
zekerheid stellen, tenzij hij hiervan is vrijgesteld of een bewind daartoe volstaat&#13;
(art. 206 lid 1). In geval van vrijstelling kan de hoofdgerechtigde jaarlijks verlangen dat&#13;
de goederen hem worden getoond (lid 2, ten aanzien van waardepapieren en geld in het&#13;
algemeen bankafschriften e.d.).&#13;
Bewind over gelegateerd vruchtgebruik of over de daaraan onderworpen goederen kan&#13;
worden ingesteld bij de uiterste wilsbeschikking waarin het legaat is opgenomen. In andere&#13;
gevallen geschiedt de instelling bij notariële akte (art. 204 lid 1; lid 2 over regeling bewind).&#13;
Het bewind is de aangewezen figuur wanneer de erflater respectievelijk de&#13;
vruchtgebruikgever de vruchtgebruiker een goed hart toedraagt, doch hem niet in alle opzichten&#13;
vertrouwt. In de vruchtgebruiker gesteld vertrouwen kan later blijken minder of&#13;
zelfs niet verantwoord te zijn. De hoofdgerechtigde kan dan vorderen dat de rechtbank&#13;
aan hem het beheer toekent of het vruchtgebruik onder bewind stelt (art. 221 lid 1). Hangende&#13;
het geding kan de rechtbank het vruchtgebruik bij voorraad onder bewind stellen&#13;
(lid 2) om daarna bij voorbeeld het beheer aan de hoofdgerechtigde toe te kennen. Voor het beheer of het bewind kunnen voorschriften worden gegeven (lid 3, vervolg over regeling&#13;
bewind). Vooral bij toekenning van het beheer aan de hoofdgerechtigde kunnen deze&#13;
op hun plaats zijn om tegemoet te komen aan de belangen van de zelf als beheerder gefaald&#13;
hebbende vruchtgebruiker.&#13;
Berust het beheer bij de vruchtgebruiker, dan is hij jegens de hoofdgerechtigde verplicht&#13;
de zorg van een goed vruchtgebruiker in acht te nemen (art. 207 lid 3). Hij is bevoegd&#13;
tot alle handelingen die tot een goed beheer dienstig kunnen zijn (lid 2, eerste zin).&#13;
De wetgever geeft zelf als voorbeeld de ontbinding en opzegging van overeenkomsten&#13;
(art. 210 lid 2, tenzij bij vestiging anders bepaald). Het lijkt dus wel of hij zo veel fantasie&#13;
in zijn beheer mag toelaten dat de kwaliteit daaronder kan lijden.&#13;
Tenzij bij de vestiging anders is bepaald, is de vruchtgebruiker bevoegd in en buiten&#13;
rechte nakoming te eisen van aan het vruchtgebruik onderworpen vorderingen en tot het&#13;
in ontvangst nemen van betalingen (art. 210 lid 1). Vooral de vordering tot nakoming betekent&#13;
een verschil met voorheen. Is een verpachte hoeve of los land in vruchtgebruik gegeven,&#13;
dan ligt de inning van de pachtpenningen en zo nodig de eis tot betaling daarvan&#13;
voor de hand; zij zijn de enige vruchten.&#13;
Interessant is de vraag of de vruchtgebruiker op grond van zijn opzeggingsbevoegdheid&#13;
(art. 210 lid 2, zie boven) aan de pachter te kennen mag geven dat hij de verlenging&#13;
van de pachtovereenkomst niet wenst (art. 36 lid 2 Pw.); denk aan een pachter die 65 jaar&#13;
oud is of wordt (art. 38a Pw), aan wanprestatie (art. 39 Pw), aan de vordering tot ontslag&#13;
van de inactieve medepachter (art. 50 lid 2 Pw), aan die tot ontbinding wegens wanprestatie&#13;
(art. 55 Pw, voorheen art. 56) en aan die tot ontbinding van de pachtovereenkomst na&#13;
het overlijden van de pachter (art. 54 lid 3 jo lid 2 Pw). In de eerste plaats kunnen we verwachten&#13;
dat in bijna alle gevallen bij de vestiging zal worden bepaald dat de bevoegdheid&#13;
tot ontbinding en opzegging ter zake van pachtovereenkomsten bij de verpachter, de&#13;
hoofdgerechtigde, blijft. Maar dan resteert de vraag naar het gevolg van het ontbreken&#13;
van een dergelijke contractuele bepaling. Ik denk hierbij vooral aan de leeftijd van 65&#13;
jaar, omdat in de andere gevallen de pachtrechter voldoende oog heeft - en kan of moet&#13;
hebben - voor de beveiliging van de belangen van de pachter. Zou de vruchtgebruiker&#13;
zich dan kunnen ontdoen van de oude pachter die geen serieuze gegadigde voor indeplaatsstelling&#13;
(art. 49 Pw) kan vinden, dan zou de waarde van de hoeve aanmerkelijk stijgen,&#13;
hetgeen op zichzelf gezien goed beheer betekent. Vervolgens zouden allerlei&#13;
mogelijkheden, niet hier te bespreken, ter tafel kunnen komen. Heeft bij voorbeeld de&#13;
vruchtgebruiker de bevoegdheid tot vervreemding (zie onder), dan zou hij de opbrengst in&#13;
Staatsobligaties kunnen beleggen. Dan zou het rendement netto misschien wel tien keer&#13;
zo hoog worden als ten tijde van de verpachting. Waarschijnlijk moet het antwoord, de&#13;
bestrijding van een dergelijk schrikbeeld voor de pachter, worden gezocht in de aard van&#13;
de pachtovereenkomst, in de specifieke pachtverhouding, de relatie tussen verpachter en&#13;
pachter. Hiermee valt niet te rijmen dat de pachter moet vrezen voor het einde van zijn&#13;
hoedanigheid, zeker niet als gevolg van de creativiteit van een vruchtgebruiker.&#13;
De hoofdgerechtigde is slechts bevoegd tot het in ontvangst nemen van betalingen, het&#13;
vorderen van nakoming, het ontbinden en opzeggen van overeenkomsten, indien hij daartoe&#13;
toestemming van de vruchtgebruiker of machtiging van de kantonrechter heeft gekregen&#13;
(art. 210 lid 3). Dit alles geldt dus, voorzover bij de vestiging niet anders is bepaald&#13;
(lid 1 en 2). De machtiging vervangt de toestemming die wel gevraagd maar niet verkregen is. Tegen de machtiging is geen hogere voorziening toegelaten (lid 3, slot), ook niet&#13;
tegen de afwijzing van een verzoek om een machtiging (voeg ik hier aan toe).&#13;
Onderhoud en lasten&#13;
De vruchtgebruiker draagt de gewone lasten en verricht de gewone herstellingen. Hij&#13;
moet de eventuele noodzaak van buitengewone herstellingen aan de hoofdgerechtigde&#13;
meedelen en hem de gelegenheid verschaffen tot het doen daarvan; de hoofdgerechtigde&#13;
is tot het doen van enige herstelling niet verplicht (art. 220 lid 1). Hij beoordeelt dus zelf&#13;
zijn belangen en zijn mogelijkheden. Het lijkt mij wel dat, indien de vruchtgebruiker, met&#13;
het oog op zijn eigen belang, groot onderhoud verricht, hij wel te zijner tijd een vordering&#13;
uit ongerechtvaardigde verrijking (Boek 6, art. 212) op de hoofdgerechtigde heeft.&#13;
Is het genot van de vruchtgebruiker beperkt, waardoor aan de hoofdgerechtigde een&#13;
deel van de vruchten toekomt, dan is deze verplicht naar evenredigheid bij te dragen in de&#13;
lasten en de kosten die ten laste van de vruchtgebruiker komen (art. 220 lid 2). In dit geval&#13;
is de hoofdgerechtigde tevens deel-vruchtgebruiker. Hij behoeft niet bij te dragen in&#13;
de door de vruchtgebruiker onverplicht verrichte buitengewone herstellingen.&#13;
Verzekering&#13;
De vruchtgebruiker is verplicht het voorwerp van zijn vruchtgebruik ten behoeve van de&#13;
hoofdgerechtigde te verzekeren tegen brand (gebouwen) en andere gevaren waartegen het&#13;
gebruikelijk is zich te verzekeren (art. 209 lid 1). We mogen aannemen dat ook de wijze&#13;
van verzekering de gebruikelijke moet zijn, bij voorbeeld een calamiteitenverzekering&#13;
met bouwkosten-index. In geval van nalatigheid van de vruchtgebruiker is de hoofdgerechtigde&#13;
bevoegd zelf een verzekering te nemen en is de vruchtgebruiker verplicht hem&#13;
de kosten daarvan te vergoeden (lid 2). Dit veronderstelt dat de hoofdgerechtigde de&#13;
vruchtgebruiker terzake kan ondervragen, inzage kan hebben in zijn boekhouding, e.d.&#13;
Zijn bevoegdheid daartoe zou misschien reeds kunnen worden ontleend aan de redelijkheid&#13;
en billijkheid (Boek 6, art. 2).&#13;
Stemrecht&#13;
De uitoefening van stemrecht, verbonden aan een aan vruchtgebruik onderworpen goed,&#13;
blijft aan de hoofdgerechtigde toekomen, tenzij bij de vestiging anders is bepaald (Boek&#13;
3, art. 219; Boek 2, art. 88 over aandelen in een NV, art. 197 in een BV). Het deelnemen&#13;
aan de besluitvorming in de algemene vergadering van rechtspersonen (Boek 2, art. 10&#13;
e.v.), waaronder verenigingen (Boek 2, art. 38), waaronder weer met name coöperaties&#13;
(en onderlinge waarborgmaatschappijen, art. 53) speelt in de landbouw een voorname rol.&#13;
De vruchtgebruiker van een onderneming (of andere algemeenheid van goederen) kan,&#13;
indien aan hem bij de vestiging het stemrecht is overgedragen, zijn belang als ondernemer&#13;
volgen. De hoofdgerechtigde die het stemrecht heeft behouden, heeft soms een andere benadering. Het stemrecht komt een plaats toe onder het beheer en wel het beheer van&#13;
het bedrijf, dat zeker gevolgen heeft voor het beheer van de hoeve.&#13;
Optreden in rechte&#13;
Tot het instellen van vorderingen en het indienen van verzoekschriften ter verkrijging van&#13;
een rechterlijke uitspraak die zowel het recht van de vruchtgebruiker als dat van de&#13;
hoofdgerechtigde betreft, is ieder van hen bevoegd, mits hij zorg draagt dat de ander tijdig&#13;
in het geding wordt geroepen (art. 218). In het algemeen gaat het hierbij om de zaak&#13;
of om het hoofdrecht. Voorbeelden zijn een bedreiging van het voortbestaan van de zaak&#13;
en een rechtsaanspraak van een derde die beweert de werkelijke hoofdgerechtigde te zijn&#13;
of een beperkt recht op de zaak te hebben. Feitelijke stoornis zal gewoonlijk leiden tot&#13;
een actie (Boek 6, art. 162 e.v., art. 1401 BW oud) van de vruchtgebruiker die de hoofdgerechtigde&#13;
niet in het geding behoeft te roepen.&#13;
Belegging van gelden&#13;
Tenzij bij de vestiging anders is bepaald, moeten gelden die tot het vruchtgebruik behoren,&#13;
in overleg met de hoofdgerechtigde belegd of in het belang van de overige goederen&#13;
besteed worden (art. 214 lid 1). Dergelijke gelden komen gewoonlijk in een algemeenheid&#13;
van goederen voor, maar toch ook wel bij vruchtgebruik van een hoeve. Een bedrijfsgebouw&#13;
kan teniet zijn gegaan, de assuradeur heeft uitgekeerd, herbouw kan eerst&#13;
later geschieden of hoofdgerechtigde en vruchtgebruiker hebben besloten de penningen&#13;
niet aan herbouw te besteden. Overleg leidt tot storting van de gelden op een renterekening&#13;
(deposito) tot zij kunnen worden besteed, dan wel belegging in obligaties of aandelen&#13;
(bij voorbeeld beleggingsfondsen). In het laatste geval blijft in principe het&#13;
vruchtgebruikvermogen (voorlopig) gelijk, doch heeft het overleg tot goedsvervanging&#13;
geleid. Een andere oplossing is dat de gelden besteed worden tot verbetering van de kwaliteit&#13;
van de overige gebouwen of het aanbrengen van voorzieningen. De belegging is dan&#13;
tevens inrichting (zie onder), investering in het object (en een 'interne zaaksvervanging').&#13;
Doet zich een geschil voor omtrent een en ander, dan beslist de persoon die bij de vestiging&#13;
van het vruchtgebruik daartoe is aangewezen. Ontbreekt deze, dan beslist de kantonrechter;&#13;
tegen diens beslissing is geen hogere voorziening toegelaten (lid 2).&#13;
BESTEMMING EN INRICHTING&#13;
De vruchtgebruiker mag de bestemming die de zaken bij de aanvang van het vruchtgebruik&#13;
hadden, niet veranderen zonder toestemming van de hoofdgerechtigde of machtiging&#13;
van de kantonrechter (art. 208 lid 1).&#13;
Is de bestemming van het land krachtens het bestemmingsplan niet-agrarisch, dan zou&#13;
zij gerealiseerd kunnen worden door de hoofdgerechtigde. In het algemeen zal dit zich&#13;
niet voordoen. We moeten dus denken aan een wijziging binnen de agrarische bestemming&#13;
zoals overgang van akkerbouw naar veehouderij, boomkwekerij, tuinbouw. Deze bestemmingsverandering gaat gepaard met inrichting, de uitvoering van werken die de&#13;
feitelijke toestand ingrijpend wijzigt. Wil de vruchtgebruiker haar ondernemen, dan heeft&#13;
hij de toestemming van de hoofdgerechtigde nodig. Verkrijgt hij deze niet, dan kan hij&#13;
zich tot de kantonrechter wenden. Deze verricht dan een belangenafweging, te vergelijken&#13;
met die van de grondkamer, zoals gevraagd door de pachter (of de verpachter, art. 30&#13;
lid 3 Pw). Met de pacht is de kantonrechter vertrouwd. Anders dan de grondkamer heeft&#13;
echter de rechter niet te maken met het algemeen landbouwbelang en gaat het om meer&#13;
dan het redelijk belang van de hoofdgerechtigde zich niet tegen het door de vruchtgebruiker&#13;
geambieerde verzet. Waarschijnlijk moet hij het bedrijfsbelang van de vruchtgebruiker&#13;
vergelijken met het risico van vermogensverlies dat de hoofdgerechtigde loopt bij het&#13;
einde van het vruchtgebruik.&#13;
Tenzij in de akte van vestiging anders is bepaald, is de vruchtgebruiker, zowel tijdens&#13;
de duur van zijn recht als bij het einde daarvan, bevoegd tot wegneming van veranderingen&#13;
en toevoegingen, mits hij de zaak in de oude toestand terugbrengt (art. 208, lid 2). In&#13;
het algemeen zal het niet gaan om inrichting als gevolg van bestemmingsverandering.&#13;
Anders dan de pachter heeft de vruchtgebruiker geen melioratierecht (art. 31 Pw), tenzij&#13;
dit in de akte van vestiging is opgenomen of bij gelegenheid van de verandering of toevoeging&#13;
is overeengekomen. De kantonrechter kan bij de verlening van een machtiging&#13;
tot bestemmingswijziging niet als voorwaarde een melioratieformule opnemen, omdat&#13;
zijn beschikking juist in de plaats komt van de toestemming van de hoofdgerechtigde en&#13;
de wet hem geen bevoegdheid tot het stellen van voorwaarden geeft.&#13;
BESCHIKKING OVER DE AAN HET VRUCHTGEBRUIK ONDERWORPEN GOEDEREN&#13;
Een vruchtgebruiker is bevoegd tot alle handelingen die tot een goed beheer dienstig kunnen&#13;
zijn. Tot alle overige handelingen ten aanzien van de aan het vruchtgebruik onderworpen&#13;
goederen zijn de hoofdgerechtigde en de vruchtgebruiker slechts tezamen&#13;
bevoegd (art. 207 lid 2). Hier vinden we de hoofdregel voor alle beschikkingsdaden, negatief&#13;
benaderd als niet-beheersdaden; afhankelijk van definities kan aan andere categorieën&#13;
worden gedacht.&#13;
Sommige goederen zijn juist bestemd om vervreemd te worden. De vruchtgebruiker is&#13;
dan bevoegd tot vervreemding overeenkomstig die bestemming (art. 212 lid 1). De vraag&#13;
zal dikwijls zijn of we in casu met dergelijke goederen te maken hebben. In de sfeer van&#13;
het landbouwbedrijf zou het kunnen gaan om opbrengsten van het bedrijf of om effecten&#13;
waarin, in principe tijdelijk, is belegd.&#13;
Bij de vestiging van het vruchtgebruik kan aan de vruchtgebruiker de bevoegdheid&#13;
worden gegeven ook over andere dan tot vervreemding bestemde goederen te beschikken&#13;
(lid 2). Voor die goederen geldt dan ook niet art. 208 lid 2 (over verandering bestemming,&#13;
afbraakrecht ten aanzien van veranderingen en toevoegingen, zie boven), art. 210 lid 2&#13;
(bevoegdheid van de vruchtgebruiker tot ontbinding en opzegging van overeenkomsten&#13;
als beheersdaad, zie boven), art. 217 lid 2, lid 3 tweede zin, lid 4 (onbevoegdheid vruchtgebruiker&#13;
tot verhuur/verpachting van bij vestiging niet verhuurde of verpachte zaak;&#13;
weigering gestanddoening door hoofdgerechtigde van door vruchtgebruiker aangegane&#13;
huur of pacht, zie onder). In andere gevallen mag de vruchtgebruiker slechts vervreemden of bezwaren met toestemming&#13;
van de hoofdgerechtigde of machtiging van de kantonrechter (art. 212 lid 3).&#13;
Deze bepaling wijkt af van die van art. 207 lid 2, door mij boven als hoofdregel aangewezen.&#13;
Er is verschil tussen het gezamenlijk verrichten van een handeling en handelen met&#13;
toestemming, zeker indien in het laatste geval een rechterlijke machtiging die toestemming&#13;
kan vervangen. Bovendien wordt niets bepaald omtrent de vorm van de toestemming,&#13;
zodat gedacht moet worden tot aan limieten als gedogen en rechtsverwerking. De&#13;
machtiging wordt alleen gegeven wanneer het belang van de vruchtgebruiker of van de&#13;
hoofdgerechtigde door de vervreemding of bezwaring wordt gediend en het belang van&#13;
de ander daardoor niet wordt geschaad (lid 3, slot). Zo zou het kunnen zijn dat vooral het&#13;
belang van de hoofdgerechtigde die geen toestemming heeft gegeven, wordt gediend en&#13;
dat het belang van de vruchtgebruiker slechts niet geschaad wordt!&#13;
Bij de vestiging van het vruchtgebruik kunnen een of meer personen worden aangewezen&#13;
wier toestemming voor de vervreemding of voor de vertering nodig is. Is er een bewindvoerder,&#13;
dan is diens medewerking vereist (art. 215 lid 2). Bezwaring wordt hier niet&#13;
afzonderlijk genoemd, hetgeen zou kunnen betekenen dat de vruchtgebruiker zelfstandig&#13;
tot bezwaring kan besluiten.&#13;
Komt de vruchtgebruiker de bevoegdheid tot vervreemding (art. 212, zojuist behandeld)&#13;
of vertering (art. 215 lid 1) toe, dan mag hij de goederen ook voor gebruikelijke&#13;
kleine geschenken bestemmen (art. 215 lid 3).&#13;
Hetgeen in de plaats van aan vruchtgebruik onderworpen goederen treedt doordat daarover&#13;
bevoegdelijk wordt beschikt, behoort aan de hoofdgerechtigde toe en is eveneens&#13;
aan het vruchtgebruik onderworpen, evenals ontvangsten door inning van vorderingen en&#13;
vorderingen tot vergoeding van goederen, waaronder die ter zake van waardevermindering&#13;
(art. 213). Beschikking, indien bevoegdelijk gedaan, leidt dus tot goeds vervanging.&#13;
Ten opzichte van voorheen (BW oud) en zijn vele mutaties mogelijk doch blijft in principe&#13;
het vruchtgebruik-object, c.q. het vermogen (of algemeenheid van goederen) in waarde&#13;
gelijk. Het komt mij voor dat, wanneer onbevoegdelijk is beschikt, doch de derde&#13;
geldig heeft verkregen (Boek 3, art. 88), de goedsvervanging zich eveneens voltrekt. Sterker&#13;
nog, alle vervreemding zou tot goedsvervanging leiden.&#13;
Verhuur en verpachting&#13;
De vruchtgebruiker is bevoegd tot verhuur of verpachting, voor zover bij de vestiging van&#13;
het vruchtgebruik niet anders is bepaald (art. 217 lid 1); dit blijkt in het algemeen te gelden&#13;
voor zaken die ten tijde van de vestiging verhuurd of verpacht waren (lid 2). Alleen&#13;
wanneer het om overeenkomsten voor korte duur gaat of om overeenkomsten die op korte&#13;
termijn kunnen worden beëindigd, kan men nog van beheer spreken. Zeker een verpachting&#13;
voor de wettelijke duur moet als een beschikkingsdaad worden aangemerkt. Ik beperk&#13;
mij hier niet tot verpachting omdat in een algemeenheid van goederen niet-agrarische&#13;
goederen voorkomen en omdat tot een hoeve behorende gebouwen, al dan niet met&#13;
enige grond daarbij, kunnen worden verhuurd (caravan-, botenstalling, vakantieverblijf,&#13;
zelfs permanente woning).&#13;
De bevoegdheid van de vruchtgebruiker kan dus (lid 1) bij de vestiging worden uitgesloten&#13;
dan wel aan toestemming of aan voorwaarden onderworpen. Het is te verwachten dat bij menige akte van vestiging de bevoegdheid van de vruchtgebruiker zal worden geregeld.&#13;
Was bij de vestiging van het vruchtgebruik de zaak niet verhuurd of verpacht, dan behoeft&#13;
de vruchtgebruiker de toestemming van de hoofdgerechtigde tot verhuur of verpachting&#13;
dan wel de machtiging van de kantonrechter, tenzij de bevoegdheid hem bij de&#13;
vestiging is toegekend (lid 2). Het maakt geen verschil of die verhuur of verpachting&#13;
'normaal' was, het object een beleggingsobject is, dan wel op dat moment toevallig was&#13;
verhuurd of verpacht. Aldus is het criterium betrekkelijk formeel. We kunnen aannemen&#13;
dat de kantonrechter, alvorens zijn vervangende machtiging te verlenen, tot de conclusie&#13;
is gekomen dat de verhuur/verpachting in kwestie een beheersdaad van de vruchtgebruiker&#13;
zal zijn. Is evenwel van een beschikkingsvoornemen sprake, dan is immers, gezien&#13;
onder andere de daarmee gepaard gaande waardevermindering van de zaak, de negatieve&#13;
houding van de hoofdgerechtigde gerechtvaardigd.&#13;
In het algemeen eindigt de huur of pacht niet met het einde van het vruchtgebruik (lid&#13;
3 t/m 5, zie onder). Vandaar dat de bevoegdheid van de vruchtgebruiker bij de vestiging&#13;
veel aandacht verdient en de kantonrechter zich vooral om de belangen van de hoofdgerechtigde&#13;
zal moeten bekommeren. Doet hij zulks in onvoldoende mate, dan zal de praktijk&#13;
reageren met uitsluiting van de bevoegdheid van de vruchtgebruiker als&#13;
standaardbeding in de akte van vestiging.&#13;
DE BESCHIKKING OVER HET VRUCHTGEBRUIK&#13;
Een vruchtgebruiker kan zijn recht overdragen of bezwaren zonder dat daardoor de duur&#13;
van het recht gewijzigd wordt (art. 223). Zo kan het recht in handen van de verkrijger tenietgaan&#13;
door het overlijden van de oorspronkelijke vruchtgebruiker, om precies te zijn&#13;
degene te wiens behoeve het recht indertijd is gevestigd.&#13;
Is aan de oorspronkelijke vruchtgebruiker bij de vestiging een grotere bevoegdheid tot&#13;
vervreemding, verbruik of vertering gegeven dan de wet aan de vruchtgebruiker toekent,&#13;
dan komt die ruimere bevoegdheid niet aan de latere verkrijgers van het vruchtgebruik&#13;
toe (art. 223, slot). De bevoegdheid die die van het aanvullende recht te boven gaat, onderdeel&#13;
van de overeenkomst van verlening (c.q. van een legaat), geldt alleen en blijft alleen&#13;
gelden tussen de partijen bij die overeenkomst (c.q. de overeenkomst tussen de&#13;
erfgenamen van de erflater en de legataris-vruchtgebruiker). Aldus wordt de hoofdgerechtigde&#13;
beschermd tegen al te uitbundige opvolgende vruchtgebruikers. De relativiteit&#13;
is niet moeilijk te begrijpen voor degenen die het onderscheid kunnen maken tussen het&#13;
zakelijke recht en het voorafgaande en omgevende verbintenissenrecht, zoals afkomstig&#13;
uit de overeenkomst van verlening.&#13;
Naast de verkrijger is de oorspronkelijke vruchtgebruiker hoofdelijk aansprakelijk&#13;
voor alle uit het vruchtgebruik voortvloeiende verplichtingen jegens de hoofdgerechtigde&#13;
(art. 223, midden). De oorspronkelijke vruchtgebruikverhouding, die tussen de partijen&#13;
bij de verlening, blijft dus bestaan, zij het achtergesteld bij de nieuwe zakenrechtelijke&#13;
relatie tussen vruchtgebruiker en hoofdgerechtigde. De oorspronkelijke vruchtgebruiker&#13;
heeft dus de vrije beschikking over zijn recht, doch de hoofdgerechtigde behoudt de relatie&#13;
tot hem als extra zekerheid. Afstand&#13;
Indien een vruchtgebruiker uit hoofde van de aan het vruchtgebruik verbonden lasten en&#13;
verplichtingen op zijn kosten afstand van zijn recht wil doen, is de hoofdgerechtigde gehouden&#13;
hieraan mede te werken (art. 224). De formulering doet de vraag rijzen of de&#13;
vruchtgebruiker zich alleen op dit motief mag beroepen, of hij dus met een ander motief&#13;
geen afstand mag doen, en of de hoofdgerechtigde om welke reden dan ook zou mogen&#13;
trachten aannemelijk te maken dat het wettelijk motief bij de vruchtgebruiker in werkelijkheid&#13;
niet aanwezig is.&#13;
De afstand van vruchtgebruik geschiedt gelijk de overdracht daarvan (Boek 3, art. 98),&#13;
van een onroerend goed dus door inschrijving van een notariële akte in de openbare registers&#13;
(afgeleide van art. 89 lid 1). De akte moet nauwkeurig de titel vermelden (afgeleide&#13;
van art. 89 lid 2), normaal gesproken de verbintenis uit de overeenkomst tussen vruchtgebruiker&#13;
en hoofdgerechtigde. Hier is evenwel sprake van een wettelijke verplichting van&#13;
de hoofdgerechtigde, zodat de wil van de vruchtgebruiker beslissend is. Voorheen was de&#13;
afstand van een eenzijdige zakenrechtelijke handeling, thans een eenzijdige verbintenisrechtelijke&#13;
handeling, een aanbod, waarvan de aanvaarding wettelijk verplicht is. Verzuim&#13;
van de hoofdgerechtigde betekent dus een onrechtmatige daad, geen wanprestatie.&#13;
Recht van gebruik en van bewoning&#13;
De vruchtgebruikvarianten gebruik en bewoning (art. 226) kunnen niet worden vervreemd&#13;
of bezwaard (lid 4), lenen zich dus in het geheel niet tot beschikking (zie reeds&#13;
boven).&#13;
NA HET EINDE VAN HET VRUCHTGEBRUIK&#13;
Het vruchtgebruik gaat teniet door: het tenietgaan van het hoofdrecht; het verloop van de&#13;
tijd waarvoor of de vervulling van de ontbindende voorwaarde, waaronder het is gevestigd;&#13;
afstand; opzegging indien de bevoegdheid daartoe bij de vestiging is toegekend; vermenging&#13;
(Boek 3, art. 81 lid 2, a t/m e), alsmede de dood van de oorspronkelijke&#13;
vruchtgebruiker c.q. de laatste van een reeks (art. 203 lid 2) en de ontbinding van de&#13;
rechtspersoon-vruchtgebruikster respectievelijk het verloop van dertig jaar na de vestiging&#13;
van het recht met de rechtspersoon als vruchtgebruikster (art. 203 lid 3).&#13;
Na het eindigen van het vruchtgebruik rust op de vruchtgebruiker of zijn rechtverkrijgenden&#13;
de verplichting de goederen ter beschikking van de hoofdgerechtigde te stellen&#13;
(art. 225). De restitutieplicht rust op de rechtverkrijgenden wanneer het recht door het&#13;
overlijden van de oorspronkelijke vruchtgebruiker is geëindigd. Zij zijn dan hetzij zijn&#13;
erfgenamen hetzij zijn opvolgers onder bijzondere titel (degenen aan wie hij zijn recht&#13;
had overgedragen).&#13;
Komt de vruchtgebruiker de bevoegdheid tot gehele of gedeeltelijke vervreemding of&#13;
vertering toe, dan kan de hoofdgerechtigde bij het einde van het vruchtgebruik afgifte&#13;
vorderen van de in vruchtgebruik gegeven goederen of hetgeen daarvoor in de plaats getreden&#13;
is, voorzover de vruchtgebruiker of zijn rechtverkrijgenden niet bewijzen dat die goederen verteerd of door toeval tenietgegaan zijn (art. 215 lid 1). Voor een belangrijk&#13;
deel is deze bepaling het spiegelbeeld van de restitutieplicht (art. 225, zojuist behandeld).&#13;
Vervreemding, zelfs onbevoegdelijk gedaan, leidt tot goedsvervanging en tot een verplichting&#13;
tot afgifte van de vervangende zaken/goederen. Vertering leidt tot vermogensverlies,&#13;
(ander) tenietgaan ook. Op de vruchtgebruiker c.q. zijn rechtverkrijgenden rust de&#13;
bewijslast van een en ander. Grotendeels is sprake van een eventuele aanvulling op de&#13;
laatste verplichte jaarlijkse opgave van de goederen die niet meer aanwezig zijn, van de&#13;
goederen die daarvoor in de plaats zijn gekomen en van de voordelen, niet zijnde vruchten&#13;
(art. 205 lid 1, als opgave van mutaties in de boedelbeschrijving, zie boven). De eventueel&#13;
verteerde en door toeval tenietgegane goederen zijn niet meer aanwezig, voor de&#13;
laatste kunnen uitkeringen van assuradeurs in de plaats zijn gekomen.&#13;
Na het einde van het vruchtgebruik is de hoofdgerechtigde verplicht een bevoegdelijk&#13;
aangegane huur of verpachting gestand te doen (art. 217 lid 3). De bevoegdheid tot verhuur&#13;
of verpachting blijkt uit de akte van vestiging en is aan de huurder of de pachter bekend;&#13;
via het kadaster heeft hij immers de akte van vestiging kunnen vinden en&#13;
bestuderen. De hoofdgerechtigde kan de gestanddoening weigeren, voor zover zonder&#13;
zijn toestemming hetzij de overeengekomen tijdsduur van de huur langer is dan met het&#13;
plaatselijk gebruik overeenstemt of bedrijfsruimte (art. 1624 lid 2 BW, onder andere&#13;
kleinhandel, ambacht, kampeerbedrijf) is verhuurd voor langer dan vijfjaar, hetzij de verhuring&#13;
of verpachting is geschied op ongewone, voor hem bezwarende voorwaarden (lid&#13;
3, vervolg). Dit betekent dat de hoofdgerechtigde zich moet binden aan de voortzetting&#13;
van de overeenkomst, zoals ontdaan van de genoemde bedingen. Dan nog kan het resultaat&#13;
voor hem zeer voelbaar zijn, denk aan een 'normale' pachtovereenkomst, die toch&#13;
weldra kans op verlenging inhoudt, om maar niet te spreken van de indeplaatsstelling en&#13;
voorkeursrecht. De hoofdgerechtigde verliest de bevoegdheid gestanddoening te weigeren&#13;
wanneer de huurder of de pachter hem een redelijke termijn heeft gesteld om zich te&#13;
verklaren en hij zulks binnen deze termijn niet gedaan heeft lid 4; lid 5 over huurder met&#13;
huurobject als hoofdverblijf). Het lijkt voor de hand te liggen dat de huurder of pachter&#13;
bedoeld initiatief neemt. Hij weet dat hij dan kan rekenen op voortzetting van zijn overeenkomst&#13;
zonder de eventuele voor hem vergaande voordelige bedingen. Mocht het onwaarschijnlijke&#13;
niet-verklaren zich voordoen, dan zou hij zelfs in het genot van die&#13;
voordelen blijven. Stelt de huurder of pachter geen termijn en komt de hoofdgerechtigde&#13;
niet met enigerlei verklaring, dan zal misschien het gedrag van de partijen bepalend zijn.&#13;
Op den duur kunnen zij elkander rechtsverwerking toeschrijven.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1992-07-01 00:00:00</published><modified>1991-07-22 00:00:00</modified><editiondate>1992-07-01</editiondate><htmlpath>https://denhollander.info/artikel/6187</htmlpath></article>
</articles></edition>