<edition><articles><article><jaar>2002</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2002</searchword><id>4667</id><udhid>UDH:TvAR/4667</udhid><titel>Nabuurs / Tax c.s. (TvAR 2002/5142)</titel><searchwords><searchword>TvAR 12/2002</searchword><searchword>TvAR 2002/5142</searchword><searchword>UDH:TvAR/4667</searchword></searchwords><attachments><attachment><name>2002_nr 12_Rechtspraak_5142.pdf</name><extention>pdf</extention><url>https://denhollander.info/download/4612/ci</url></attachment></attachments><inleiding>[Pachtwet art. 128, 129; Regeling Superheffing]&#13;
&#13;
Verkoop van melkquotum met overdracht&#13;
via afzonderlijk gesloten pachtovereenkomst.&#13;
Vordering in verband met het volmelken&#13;
van ten onrechte op naam koper geregistreerd&#13;
gedeelte van melkquotum. Pachtrechter&#13;
dient ambtshalve over zijn bevoegdheid&#13;
te beslissen. Hij is gebonden aan de in&#13;
eerste aanleg gegeven en in hoger beroep&#13;
niet bestreden beslissing omtrent de feitelijke&#13;
grondslag van de eis (HR 24 april 1981,&#13;
NJ 1981, 494), maar dit brengt nog niet mee&#13;
dat hij tevens is gebonden aan de vaststelling&#13;
in eerste aanleg, dat ook het werkelijke&#13;
onderwerp van geschil betrekkelijk tot een&#13;
pachtovereenkomst is. Dit aspect is van&#13;
openbare orde en dient ambtshalve te&#13;
worden beoordeeld. Op grond van in het&#13;
arrest gegeven motivering wordt geoordeeld&#13;
dat in dit geval het geschil zijn grondslag&#13;
vindt in de verkoop en overdracht van&#13;
het melkquotum en niet in enige verplichting&#13;
uit de tussen partijen gesloten pachtovereenkomst.&#13;
Volgt alsnog niet-ontvankelijkverklaring.</inleiding><content>ARREST IN DE ZAAK VAN:&#13;
Martinus Wilhelmus Nabuurs, wonende te&#13;
Wanroij, gemeente Sint Anthonis,&#13;
appellant in principaal beroep,&#13;
geïntimeerde in incidenteel beroep,&#13;
procureur: mr J.B.R. Daniëls,&#13;
tegen&#13;
1. Jozef Marinus Johannes Tax, wonende te&#13;
Bergharen,&#13;
2. Johan Marinus Antonius Elisabeth Tax,&#13;
wonende te Bergharen,&#13;
geïntimeerden in principaal beroep,&#13;
appellanten in incidenteel beroep,&#13;
procureur: mr ir. A.F. van Dam.&#13;
1 De procedure in eerste aanleg&#13;
De pachtkamer van het kantongerecht te Nijmegen&#13;
heeft op 11 mei 1998 (in een incident),&#13;
8 februari 1999 en 12 april 1999 tussen appellant&#13;
in principaal beroep, geïntimeerde in incidenteel&#13;
beroep – verder te noemen: Nabuurs –&#13;
als gedaagde enerzijds en geïntimeerden in&#13;
principaal beroep, appellanten in incidenteel&#13;
beroep – verder te noemen: Tax c.s. – als eisers&#13;
anderzijds vonnissen gewezen. In die vonnissen&#13;
heeft de pachtkamer zich bevoegd verklaard&#13;
van de zaak kennis te nemen, is aan Tax&#13;
c.s. opgedragen een akte te nemen respectievelijk&#13;
is Nabuurs veroordeeld om aan Tax c.s. te&#13;
betalen een bedrag van ƒ 16.270,80 met rente&#13;
en buitengerechtelijke kosten onder veroordeling&#13;
van Tax in de kosten van de procedure.&#13;
Van de drie vonnissen is afschrift aan dit arrest&#13;
gehecht. Daarnaar wordt verwezen voor de&#13;
procesgang in eerste aanleg en de aan de&#13;
beslissing ten grondslag gelegde motivering.&#13;
2 De procedure in hoger beroep&#13;
2.1 Bij exploot van 10 mei 1999 is Nabuurs in&#13;
hoger beroep gekomen van de vonnissen van&#13;
8 februari 1999 en 12 april 1999 met dagvaarding&#13;
van Tax c.s. voor dit hof.&#13;
2.2 Bij memorie van grieven heeft Nabuurs&#13;
acht grieven aangevoerd en toegelicht, producties&#13;
overgelegd en geconcludeerd dat het&#13;
hof de vonnissen zal vernietigen en opnieuw&#13;
rechtdoende, voor zover wettelijk geoorloofd&#13;
uitvoerbaar bij voorraad, de door Tax c.s.&#13;
ingestelde vorderingen alsnog zal afwijzen als&#13;
zijnde ongegrond en onbewezen met veroordeling&#13;
van Tax c.s. in de kosten van deze procedure&#13;
in beide instanties.&#13;
2.3 Tax c.s. hebben bij memorie van antwoord&#13;
verweer gevoerd, onder aanvoering van drie&#13;
grieven tegen beide vonnissen incidenteel&#13;
beroep ingesteld, hun eis gewijzigd, bewijs&#13;
aangeboden en geconcludeerd dat het hof in&#13;
het principaal beroep de vonnissen voor zover&#13;
bestreden door de grieven in principaal beroep&#13;
desnoods onder verbetering of aanvulling van&#13;
gronden zal bekrachtigen, althans de grieven&#13;
ongegrond zal verklaren en Nabuurs bij arrest&#13;
uitvoerbaar bij voorraad zal veroordelen in de&#13;
kosten van het principaal beroep en in het&#13;
incidenteel beroep de vonnissen op de door&#13;
de incidentele grieven bestreden onderdelen&#13;
zal vernietigen en, opnieuw rechtdoende:&#13;
– primair: Nabuurs zal veroordelen aan Tax&#13;
c.s. te betalen een bedrag van ƒ 25.941,24 te&#13;
vermeerderen met de wettelijke rente over dat&#13;
bedrag vanaf 11 juni 1997 tot aan de dag der&#13;
algehele voldoening, alsmede Nabuurs zal&#13;
veroordelen in de kosten van het geding;&#13;
– subsidiair: Nabuurs zal veroordelen aan Tax&#13;
c.s. te betalen een bedrag van ƒ 20.165,97, te&#13;
vermeerderen met de wettelijke rente over dat&#13;
bedrag vanaf 11 juni 1997 tot aan de dag der&#13;
algehele voldoening, alsmede Nabuurs zal&#13;
veroordelen in de kosten van dit geding;&#13;
– meer subsidiair: Nabuurs zal veroordelen&#13;
aan Tax c.s. te betalen een bedrag van&#13;
ƒ 11.625,30, te vermeerderen met de wettelijke&#13;
rente over dat bedrag vanaf 11 juni 1997 tot&#13;
aan de dag der algehele voldoening, alsmede&#13;
Nabuurs bij arrest uitvoerbaar bij voorraad&#13;
zal veroordelen in de kosten van dit geding;&#13;
2.4 Nabuurs heeft bij memorie van antwoord&#13;
in incidenteel beroep verweer gevoerd, bewijs&#13;
aangeboden, een productie overgelegd en&#13;
geconcludeerd dat het hof de door Tax c.s.&#13;
aangevoerde incidentele grieven ongegrond&#13;
zal verklaren en de door Tax c.s. zowel primair,&#13;
subsidiair en meer subsidiair ingestelde&#13;
vorderingen zal afwijzen als zijnde ongegrond&#13;
en onbewezen met veroordeling van Tax c.s.&#13;
in de kosten van beide instanties.&#13;
2.5 Hierna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
De grieven in principaal beroep luiden:&#13;
I In het vonnis van 8 februari 1999 heeft de&#13;
pachtkamer van het kantongerecht ten onrechte&#13;
overwogen: “Tijdens de comparitie van&#13;
partijen van 14 december 1998 heeft gedaagde&#13;
erkend in totaal 60.000 kg te hebben ‘volgemolken’&#13;
te weten 30.000 kg gekocht bij pachtovereenkomst&#13;
en 30.000 kg geleasd van voornoemde&#13;
Regeling en Cazant.”&#13;
II In het vonnis van 8 februari 1999 wordt&#13;
door de pachtkamer van het kantongerecht&#13;
ten onrechte overwogen: “Uit een en ander&#13;
blijkt duidelijk dat de stellingen van eisers&#13;
juist zijn. Eisers konden de 30.000 kg die zijn&#13;
verkocht bij de pachtovereenkomst in het jaar&#13;
1994/1995 niet leveren en hebben via Meadow&#13;
ervoor gezorgd dat vervangende 30.000 kg&#13;
quotum voor gedaagde werd geleasd. Eisers&#13;
hebben die 30.000 kg geleasde melk ook&#13;
betaald.”&#13;
III Door de pachtkamer van het kantongerecht&#13;
wordt in het vonnis van 8 februari&#13;
1999 ten onrechte overwogen: “Hoewel de&#13;
administratieve fout is gemaakt door de&#13;
tussenpersoon Meadow kan aan gedaagde&#13;
worden verweten dat hij zoals eisers stellen&#13;
toerekenbaar tekort is geschoten in zijn verplichtingen&#13;
jegens eisers omdat volgens de&#13;
nadere overeenkomst gedaagde wist, zoals hij&#13;
heeft toegegeven ter zitting, dat hij maar recht&#13;
had op in totaal 30.000 kg melkquotum, zodat&#13;
hij terzake schadevergoeding verschuldigd is.”&#13;
IV In het vonnis van 8 februari 1999 heeft de&#13;
pachtkamer van het kantongerecht ten onrechte&#13;
overwogen: “Dat gedaagde, die wist,&#13;
dat hij maar 30.000 kg mocht volmelken volgens&#13;
de nadere afspraak, toch meer heeft volgemolken&#13;
zonder dit aan eisers tijdig mee te&#13;
delen, moet gedaagde worden aangerekend.”&#13;
V Ten onrechte heeft de pachtkamer van het&#13;
kantongerecht in het vonnis van 8 februari&#13;
overwogen: “Omdat hij dit niet tijdig aan&#13;
eisers heeft medegedeeld heeft hij willens en&#13;
wetens misbruik gemaakt van de administratieve&#13;
fout van Meadow.”&#13;
VI Door de pachtkamer van het kantongerecht&#13;
wordt in het vonnis van 8 februari&#13;
1999 ten onrechte overwogen: “Wel staat vast,&#13;
dat gedaagde willens en wetens misbruik heeft&#13;
gemaakt van de administratieve fout en dat hij&#13;
geen recht had op het 30.000 kg geleasde&#13;
melkquotum. Het bedrag dat eisers voor die&#13;
lease-overeenkomsten hebben betaald is dan&#13;
ook het bedrag, dat gedaagde moet vergoeden,&#13;
dat wil zeggen een bedrag van ƒ 10.966,80 aan&#13;
Regeling betaald en een nog niet bekend&#13;
bedrag aan Cazant.”&#13;
VII Ten onrechte heeft de pachtkamer van het&#13;
kantongerecht Nabuurs bij vonnis van 12 april&#13;
1999 veroordeeld tot betaling van een bedrag&#13;
aan buitengerechtelijke kosten ten bedrage&#13;
van ƒ 2.264,32.&#13;
VIII Ten onrechte heeft de pachtkamer van&#13;
het kantongerecht Nabuurs bij vonnis van&#13;
8 februari 1999 en 12 april 1999 veroordeeld&#13;
tot betaling van een bedrag van ƒ 16.270,80.&#13;
De grieven in incidenteel beroep luiden:&#13;
A Ten onrechte overweegt de pachtkamer van&#13;
het kantongerecht in het vonnis van 8 februari&#13;
1999: “Aan de andere kant hebben ook eisers&#13;
schuld daaraan, omdat zij ook gelegenheid&#13;
hadden gehad, dat tijdig te constateren aan de&#13;
hand van in de eerste plaats hun cijferregistratie&#13;
van het melkquotum en tevens van de&#13;
tweewekelijkse melkafrekeningen met de actuele&#13;
stand van zaken. Eisers, zelf medeschuldig&#13;
door hun onoplettendheid aan de opgelegde&#13;
superheffing kunnen derhalve niet volledige&#13;
schadevergoeding daarvan verlangen.”&#13;
B Ten onrechte overweegt de pachtkamer van&#13;
het kantongerecht in het vonnis van 8 februari&#13;
1999: “Wel staat vast, (...) dat hij (bedoeld&#13;
wordt gedaagde, toevoeging RG), geen recht&#13;
had op het 30.000 kg extra geleasde melkquotum.&#13;
Het bedrag dat eisers voor die leaseovereenkomsten&#13;
hebben betaald is dan ook&#13;
het bedrag, dat gedaagde moet vergoeden, dat&#13;
wil zeggen een bedrag van ƒ 10.966,80 aan&#13;
Regeling betaald en een nog niet bekend&#13;
bedrag betaald aan Cazant.”&#13;
C Ten onrechte heeft de pachtkamer van het&#13;
kantongerecht bij vonnis van 12 april 1999&#13;
Nabuurs veroordeeld aan Tax c.s. te betalen&#13;
een bedrag van ƒ 16.270,80, te vermeerderen&#13;
met de wettelijke rente over dit bedrag vanaf&#13;
27 oktober 1997, alsmede tot betaling van&#13;
ƒ 2.264,32 terzake van buitengerechtelijke&#13;
incassokosten.&#13;
4 De vaststaande feiten&#13;
4.1 Tussen partijen staat – voor zover voor dit&#13;
hoger beroep van belang – als enerzijds&#13;
erkend en anderzijds niet of onvoldoende&#13;
betwist het navolgende vast.&#13;
4.2 Bij schriftelijke overeenkomst van 6 december&#13;
1994 hebben Tax c.s. met ingang van&#13;
1 november 1994 voor de duur van zes jaren&#13;
(eindigende 1 november 2000) aan Nabuurs&#13;
verpacht een perceel weiland aan de Elzendweg&#13;
te Bergharen, uitmakende een ter plaatse&#13;
afgebakend gedeelte ter grootte van 1.50 ha&#13;
van het perceel Kadastraal bekend gemeente&#13;
Bergharen, sectie H, nummer 620. Deze overeenkomst&#13;
is op 7 december 1994 bij de grondkamer&#13;
voor Gelderland ingekomen en op&#13;
15 december 1994 door die grondkamer goedgekeurd.&#13;
4.3 Bij de onder 4.2 bedoelde pachtovereenkomst&#13;
werd tevens door Tax c.s. aan Nabuurs&#13;
met ingang van het melkprijsjaar 1995/1996&#13;
overgedragen een referentiehoeveelheid melk&#13;
(melkquotum) van 30.000 kg met een vetgehalte&#13;
van 4,04%. In die overeenkomst staat&#13;
tevens vermeld dat dit melkquotum van&#13;
30.000 kg voor het lopende melkprijsjaar&#13;
1994/1995 zou worden geregistreerd ten name&#13;
van de pachter, zulks met ingang van 6 december&#13;
1994.&#13;
4.4 Bij afzonderlijke overeenkomst van&#13;
6 december 1994 is bedoeld melkquotum&#13;
door Tax c.s. aan Nabuurs verkocht met&#13;
ingang van 1 november 1994 tegen een koopsom&#13;
van ƒ 110.400,–.&#13;
4.5 Voordat de onder 4.3 en 4.4 bedoelde&#13;
stukken werden opgemaakt was door Tax c.s.&#13;
ontdekt dat zij het melkquotum in het lopende&#13;
melkprijsjaar reeds hadden volgemolken.&#13;
Nabuurs heeft er toen mee ingestemd dat het&#13;
melkquotum eerst met ingang van het&#13;
heffingsjaar 1995/1996 op zijn naam zou worden&#13;
geregistreerd.&#13;
4.5 Nabuurs heeft door tussenkomst van Tax&#13;
c.s. op 8 december 1994 van B. Regeling een&#13;
melkquotum van 18.425 kg met vetgehalte&#13;
4,47% en op 21 december 1994 van D.W.&#13;
Cazant een melkquotum van 11.575 met vetgehalte&#13;
3,82% (samen 30.000 kg) tijdelijk&#13;
overgedragen gekregen (geleast).&#13;
4.6 Tax c.s. hebben voor het melkprijsjaar&#13;
1994/1995 een superheffing opgelegd gekregen&#13;
van ƒ 23.478,–, hetgeen overeenstemt met&#13;
30.000 kg teveel geproduceerde melk.&#13;
4.7 Nabuurs heeft van de ontvangen 60.000 kg&#13;
een hoeveelheid van 52.829 kg volgemolken.&#13;
Partijen hebben tevergeefs gepoogd het door&#13;
Nabuurs niet volgemolken gedeelte van&#13;
7.171 kg voor het melkprijsjaar 1994/1995 op&#13;
naam van Tax c.s. geregistreerd te krijgen.&#13;
5 Beoordeling van het geschil in&#13;
hoger beroep&#13;
5.1 Tax c.s. hebben in eerste aanleg aan hun&#13;
vordering tot vergoeding van schade de stelling&#13;
ten grondslag gelegd, dat Nabuurs toerekenbaar&#13;
is tekort geschoten in de nakoming&#13;
van zijn verplichtingen uit hoofde van de&#13;
melkoverdracht dan wel onrechtmatig heeft&#13;
gehandeld door niet aan Tax c.s., de bemiddelaars&#13;
dan wel het COS mee te delen dat het&#13;
overgedragen melkquotum van 30.000 kg ten&#13;
onrechte op zijn naam was geregistreerd en&#13;
vervolgens zonder recht of titel 22.829 kg&#13;
heeft volgemolken (inleidende dagvaarding&#13;
onder 10). Naar het hof hen begrijpt, hebben&#13;
zij daarbij de zaak betrekkelijk tot een pachtovereenkomst&#13;
geacht omdat het melkquotum&#13;
door middel van een pachtovereenkomst is&#13;
geleverd (conclusie van antwoord in het bevoegdheidsincident&#13;
onder 2). In hoger beroep&#13;
hebben zij primair gesteld dat Nabuurs “toerekenbaar&#13;
tekortgeschoten is in de nakoming&#13;
van de pachtovereenkomst” (memorie van&#13;
antwoord in principaal beroep en van grieven&#13;
in incidenteel beroep onder 35), maar daarbij&#13;
blijkt niet dat zij aan hun vordering een andere&#13;
grondslag hebben willen geven dan in eerste&#13;
aanleg. Subsidiair hebben zij hun vordering&#13;
gegrond op art. 6:78 (niet toerekenbaar tekortschieten)&#13;
en meer subsidiair op de toezegging&#13;
van Nabuurs, dat hij een bedrag van ƒ 10.273,–&#13;
zou vergoeden.&#13;
5.2 De pachtrechter is een bijzondere rechter.&#13;
Hij dient ambtshalve over zijn bevoegdheid te&#13;
beslissen – ook al achten beide partijen de&#13;
pachtrechter bevoegd – en moet zonodig in&#13;
hoger beroep alsnog zijn onbevoegdheid uitspreken.&#13;
Het hof wijst hierbij op art. 156 Rv&#13;
alsmede op zijn uitspraken van 27 februari&#13;
1961, P 1961, 2233 en 8 februari 1965, P 1965,&#13;
2570. Weliswaar is het hof in het onderhavige&#13;
geval gebonden aan de – door partijen in&#13;
hoger beroep niet bestreden – beslissing&#13;
omtrent de feitelijke grondslag van de eis&#13;
door de pachtkamer van het kantongerecht&#13;
(zie HR 24 april 1981, NJ 1981, 494), maar dit&#13;
brengt nog niet mee, dat het hof tevens&#13;
gebonden is aan de vaststelling van genoemde&#13;
pachtkamer, dat ook het werkelijke onderwerp&#13;
van geschil betrekkelijk tot een pachtovereenkomst&#13;
is. Dit aspect – een kwestie van&#13;
openbare orde – dient alsnog te worden&#13;
beoordeeld.&#13;
5.3 Naar het oordeel van het hof kan het werkelijke&#13;
onderwerp van geschil niet worden&#13;
aangemerkt als betrekkelijk tot een pachtovereenkomst,&#13;
noch als betrekkelijk tot een&#13;
vordering als bedoeld in art. 129 Pw. Het&#13;
geschil betreft immers de door Tax c.s. gestelde&#13;
omstandigheid dat Nabuurs een hem (wat&#13;
betreft het heffingjaar 1994/1995) abusievelijk&#13;
– immers niet berustend op het door partijen&#13;
(nader) overeengekomene – overgedragen&#13;
melkquotum heeft volgemolken; dit geschil&#13;
vindt, ook blijkens de stellingen van Tax c.s.&#13;
zelf, zijn grondslag in de overdracht van het&#13;
melkquotum tussen Tax c.s. als verkopers en&#13;
Nabuurs als koper daarvan en niet in enige&#13;
verplichting uit de tussen partijen gesloten&#13;
pachtovereenkomst. De meer subsidiaire vordering&#13;
vindt haar grondslag in een toezegging&#13;
van Nabuurs een geldbedrag aan Tax c.s. te&#13;
zullen betalen en kan evenmin in verband&#13;
worden gebracht met enige verplichting uit de&#13;
pachtovereenkomst.&#13;
5.4 Aan het boven gegeven oordeel doet niet&#13;
af, dat de overdracht van het melkquotum is&#13;
neergelegd in een pachtcontract, waarbij is&#13;
vermeld dat de verpachter het melkquotum&#13;
aan de pachter overdraagt. Uit die overeenkomst&#13;
in samenhang met de onder 4.4 bedoelde&#13;
koopovereenkomst – gelet ook op hetgeen&#13;
partijen daaromtrent hebben aangevoerd –&#13;
blijkt immers zonder meer, dat deze er feite-&#13;
lijk toe strekken het melkquotum (definitief)&#13;
ter beschikking te stellen van Nabuurs in&#13;
diens hoedanigheid van koper van dat quotum&#13;
en niet in diens hoedanigheid van pachter.&#13;
Hieruit volgt onder meer dat Nabuurs niet&#13;
jegens Tax c.s. verplicht is de samenhang van&#13;
het quotum met de gepachte grond in stand te&#13;
houden. Dat de overdracht middels een&#13;
pachtovereenkomst is gerealiseerd, lijkt – ook&#13;
blijkens hetgeen partijen daaromtrent hebben&#13;
gesteld – louter te zijn ingegeven door de&#13;
voorschriften van de destijds geldende Beschikking&#13;
Superheffing 1993 (van 23 maart 1993,&#13;
gewijzigd door regeling van 19 januari 1994,&#13;
Stcrt. 14), waaruit volgt dat quotum slechts&#13;
kan worden overgedragen in samenhang met&#13;
de overdracht – waaronder begrepen voldoende&#13;
duurzame verpachting – van voor de melkproduktie&#13;
gebruikte grond. Het hof wijst in&#13;
dit verband nog op hetgeen in genoemde&#13;
koopovereenkomst onder 5, 6 en 7 is bepaald,&#13;
waaruit blijkt dat Nabuurs zich jegens Tax c.s.&#13;
heeft verplicht de pacht uiterlijk per 15 december&#13;
1995 – dus ruim één jaar na aanvang, zulks&#13;
geheel conform de minimumeisen die art. 15,&#13;
lid 4 van de Beschikking Superheffing 1993&#13;
destijds stelde aan de verwerver voor de duur&#13;
van diens gebruik van grond in samenhang&#13;
waarmee quotum was overgedragen, ongeacht&#13;
de titel voor dat gebruik – te beëindigen,&#13;
zulks op straffe van verbeurte van een boete&#13;
van ƒ 100.000,–. Voor de beoordeling van de&#13;
vorderingen van Tax c.s. is dan ook in het&#13;
geheel niet van betekenis of het melkquotum&#13;
in samenhang met een pachtovereenkomst&#13;
dan wel bijvoorbeeld in samenhang met een&#13;
eigendomsoverdracht van grond op Nabuurs&#13;
zou zijn overgegaan.&#13;
5.5 Tax c.s. hebben in eerste aanleg ter onderbouwing&#13;
van de gestelde bevoegdheid van de&#13;
pachtrechter in hun conclusie van antwoord&#13;
in het bevoegdheidsincident nog gewezen op&#13;
het arrest van dit hof van 4 september 1989,&#13;
Agr R 1990, 4353. Het in dat arrest beoordeelde&#13;
geschil betrof echter een rechtstreeks&#13;
uit de pachtovereenkomst voortvloeiende verplichting,&#13;
namelijk de verplichting van een&#13;
pachter om aan het einde van de pachtovereenkomst&#13;
de grond aan de verpachter op te&#13;
leveren met het met die grond samenhangende&#13;
melkquotum. Uit dat arrest blijkt dat die verplichting&#13;
in verband staat met art. 25, lid 2 van&#13;
de Pachtwet en met de uit de pachtovereenkomst&#13;
voortvloeiende eisen van redelijkheid&#13;
en billijkheid. In het onderhavige geval houdt,&#13;
zoals eerder in dit arrest overwogen, het&#13;
geschil geen verband met enige verplichting&#13;
uit de pachtovereenkomst, doch is het geheel&#13;
uitvloeisel van de tussen partijen gesloten&#13;
koopovereenkomst.&#13;
5.6 Gelet op hetgeen hiervoor is overwogen&#13;
dienen Tax c.s. uit hoofde van het werkelijke&#13;
onderwerp van geschil in hun vorderingen&#13;
niet-ontvankelijk te worden verklaard. De&#13;
vonnissen van 8 februari 1999 en 12 april 1999&#13;
zullen daartoe ambtshalve worden vernietigd.&#13;
Tax c.s. zullen worden veroordeeld in de kosten&#13;
van de eerste aanleg en in die van het principaal&#13;
beroep. Nabuurs zal worden veroordeeld&#13;
in de kosten van het incidenteel beroep, nu&#13;
(ook) dat beroep, gelet op de beslissing van&#13;
het hof, onnodig is ingesteld.&#13;
6 De beslissing&#13;
Het hof, rechtdoende in principaal en incidenteel&#13;
beroep,&#13;
vernietigt de vonnissen van de pachtkamer&#13;
van het kantongerecht te Nijmegen van&#13;
8 februari 1999 en 12 april 1999 en, opnieuw&#13;
rechtdoende:&#13;
verklaart Tax c.s. niet-ontvankelijk in hun&#13;
vorderingen;&#13;
veroordeelt Tax c.s. in de kosten van de eerste&#13;
aanleg, aan de zijde van Nabuurs begroot op&#13;
ƒ 1.500,– wegens salaris gemachtigde alsmede&#13;
in de kosten van het principaal beroep, aan de&#13;
zijde van Nabuurs tot op heden begroot op&#13;
ƒ 635,– wegens griffierecht en ƒ 1.200,–&#13;
wegens salaris;&#13;
veroordeelt Nabuurs in de kosten van het&#13;
incidenteel beroep, aan de zijde van Tax c.s.&#13;
begroot op ƒ 600,– wegens salaris.</content><legacyfootnotes/><footnotes><footnote/></footnotes><auteurs/><published>2002-12-01 00:00:00</published><modified>2000-09-05 00:00:00</modified><editiondate>2002-12-01</editiondate><htmlpath>https://denhollander.info/artikel/4667</htmlpath></article>
</articles></edition>