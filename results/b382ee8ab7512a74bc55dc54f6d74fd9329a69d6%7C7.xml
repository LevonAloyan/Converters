<edition><articles><article><jaar>2019</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2019</searchword><id>15932</id><udhid>UDH:TvAR/15932</udhid><titel>Milieu - College van Beroep voor het bedrijfsleven, 22 oktober 2019,  ECLI:NL:CBB:2019:518  (Fosfaatrechten) (TvAR 2019/8009)</titel><searchwords><searchword>TvAR 12/2019</searchword><searchword>TvAR 2019/8009</searchword><searchword>UDH:TvAR/15932</searchword></searchwords><attachments><attachment><name>20769.pdf</name><extention>pdf</extention><url>https://denhollander.info/download/20769/ci</url></attachment></attachments><inleiding/><content>&lt;p class="rechters"&gt;(mr. R.C. Stam)&lt;/p&gt;&lt;p class="annotator"&gt;Met noot E. Zonderland - Knijn&lt;/p&gt;&lt;h3&gt;Fosfaatrechten&lt;/h3&gt;&lt;p&gt;[Meststoffenwet, art. 23 derde lid; Uitvoeringsbesluit meststoffenwet, art. 72 lid 1, art. 72 lid 2; Wet algemene bepalingen omgevingsrecht, art. 2.1]&lt;/p&gt;&lt;p&gt;Naar het oordeel van het College is appellante er niet in geslaagd bewijs te leveren dat dat zij een nieuw gestart bedrijf voert. Het College verwijst naar zijn uitspraak van 6 augustus 2019 (ECLI:NL:CBB:2019:331), waaruit volgt dat aan de voorwaarde om in aanmerking te komen voor de startersregeling niet is voldaan wanneer een omgevingsvergunning die voor 2 juli 2015 is verleend aan een andere (rechts)persoon of een melding die is gedaan door een andere (rechts)persoon. Appellante maakte door de melding op grond van het Activiteitenbesluit Milieubeheer gebruik van de bestaande milieuvergunning en zij deed een verandermelding in plaats van een oprichtingsmelding, zodat zij niet aan deze voorwaarde voldoet. Daarnaast is het waar dat appellante na 1 april 2013 door het verwijderen van de melkinstallatie en de melktank niet onmiddellijk zelf kon melken, maar het is niet ongebruikelijk om dergelijke productiemiddelen te vernieuwen als onderdeel van de modernisering van een bedrijf. Geen sprake van een nieuw gestart bedrijf.&lt;/p&gt;&lt;p&gt;uitspraak van de enkelvoudige kamer van 22 oktober 2019 in de zaak tussen&lt;/p&gt;&lt;p&gt;maatschap [naam 1] , te [plaats] , appellante&lt;/p&gt;&lt;p&gt;(gemachtigde: mr. P.J.G. Goumans),&lt;/p&gt;&lt;p&gt;en&lt;/p&gt;&lt;p&gt;de minister van Landbouw, Natuur en Voedselkwaliteit, verweerder&lt;/p&gt;&lt;p&gt;(gemachtigde: mr. S. Loontjes).&lt;/p&gt;&lt;h3&gt;Procesverloop&lt;/h3&gt;&lt;p&gt;Op 12 januari 2018 heeft verweerder op grond van artikel 23, derde lid, van de Meststoffenwet (Msw) het fosfaatrecht van appellante vastgesteld op 2.735 kg. Het verzoek van appellante om dat fosfaatrecht te verhogen, heeft verweerder op 13 juli 2018 afgewezen. &lt;/p&gt;&lt;p&gt;Bij besluit van 16 augustus 2018 (het bestreden besluit) heeft verweerder het daartegen gerichte bezwaar van appellante ongegrond verklaard.&lt;/p&gt;&lt;p&gt;Appellante heeft tegen het bestreden besluit beroep ingesteld.&lt;/p&gt;&lt;p&gt;Verweerder heeft een verweerschrift ingediend.&lt;/p&gt;&lt;p&gt;Het onderzoek ter zitting heeft plaatsgevonden op 4 september 2019. Namens appellante is haar maat [naam 2] verschenen, bijgestaan door haar gemachtigde. Verweerder heeft zich laten vertegenwoordigen door zijn gemachtigde.&lt;/p&gt;&lt;h3&gt;Overwegingen&lt;/h3&gt;&lt;p&gt;1.1 Appellante kocht op 23 november 2012 van [naam 3] (verkoper) een boerderij met ligboxenstal, erf en een weilandje met een (totaal) oppervlakte van 1.36.45 hectare (ha) (de boerderij) voor € 265.000 k.k. De levering vond plaats op 7 februari 2013. Onderdeel van de afspraken was dat appellante het gebruiksrecht kreeg van bijna vier ha door de verkoper gepachte grond. Uiteindelijk maakte appellante van dat recht geen gebruik. De verkoper woonde tot 1 april 2013 in de boerderij. De verkoper voerde daar een melkveehouderij en beëindigde dat bedrijf volgens zijn opgave per 1 april 2013. Tot 7 februari 2013 hield hij melkvee en tot die datum leverde hij melk aan de fabriek. De verkoper ontmantelde de melkinstallatie en de melktank en verkocht zijn melkquotum en vee aan derden. &lt;/p&gt;&lt;p&gt;1.2 Op 4 juni 2014 deed appellante op grond van artikel 1.10 van het Activiteitenbesluit Milieubeheer melding tot het veranderen van de bestaande inrichting en liet weten:&lt;/p&gt;&lt;p&gt;“De huidige inrichting wordt niet veranderd. De melding betreft het up-to-date brengen van de vergunde dieraantallen behorende bij de bedrijfsopzet + inrichting.”&lt;/p&gt;&lt;p&gt;1.3 Deze melding strekte tot uitbreiding van de veestapel tot 120 melkkoeien en 70 stuks jongvee. Op 2 juli 2015 hield appellante 8 melkkoeien en 113 stuks jongvee (overwegend vaarzen). Het haar toegekende fosfaatrecht is op die dieraantallen afgestemd. &lt;/p&gt;&lt;p&gt;2.1 Appellante stelt dat zij een nieuw gestart bedrijf voert. Zij kocht namelijk een leegstaande boerderij voor een relatief lage koopprijs met de bedoeling om daar te gaan wonen. Pas later ontstond het idee om daar een melkveehouderij te beginnen, namelijk toen zij in juni 2013 wat vee wilde kopen. Op aanraden van een gemeenteambtenaar deed appellante op grond van het Activiteitenbesluit Milieubeheer een verandermelding (in plaats van een oprichtingsmelding) om de aanvraag van een omgevingsvergunning (bouwvergunning) te ontlopen.&lt;/p&gt;&lt;p&gt;2.2 Verweerder betwist dat appellante een nieuw gestart bedrijf voert en weigert om die reden verhoging van het fosfaatrecht.&lt;/p&gt;&lt;p&gt;3.1 Het College stelt voorop dat verweerder ingevolge artikel 23, derde lid, van de Msw de hoogte van het fosfaatrecht per 1 januari 2018 afstemt op het melkvee dat appellante op 2 juli 2015 hield. Appellante erkent dat verweerder die berekening juist maakte, maar vraagt verhoging van het fosfaatrecht met toepassing van artikel 72, eerste lid, van het Uitvoeringsbesluit Meststoffenwet. Op grond van die bepaling verhoogt verweerder op diens verzoek het fosfaatrecht van een landbouwer met een nieuw gestart bedrijf. Artikel 72, tweede lid, van het Uitvoeringsbesluit bepaalt dat een nieuw gestart bedrijf een bedrijf is dat aantoonbaar onder meer beschikt over een voor 2 juli 2015 aan de landbouwer verleende omgevingsvergunning voor het oprichten van een bedrijf voor het houden van melkvee of over een voor 2 juli 2015 door de landbouwer ingediende melding als bedoeld in artikel 1.10 van het Activiteitenbesluit Milieubeheer voor het houden van melkvee (sub a) en tussen 1 januari 2014 en 2 juli 2015 is gestart met de productie van melk bestemd voor consumptie of verwerking (sub c). &lt;/p&gt;&lt;p&gt;3.2 Partijen verschillen van mening of appellante een nieuw gestart bedrijf voert. Het is aan appellante om het bewijs te leveren dat zij een nieuw gestart bedrijf voert. Zij is daar naar het oordeel van het College niet in geslaagd en hij overweegt daartoe het volgende.&lt;/p&gt;&lt;p&gt;3.3 Appellante verwierf met de koop van de boerderij (inclusief een erf van circa 1000 m2) ook de eigendom van een schuur, werktuigenberging en stal, en een weiland van 0.44.60 ha en het gebruiksrecht van bijna 4 ha. De verkoper voerde op de boerderij tot aan de overdracht daadwerkelijk een melkveebedrijf. Op de boerderij rustte ook na de staking van dat bedrijf een milieuvergunning voor het houden van melkvee. Appellante maakte door de melding op grond van het Activiteitenbesluit Milieubeheer gebruik van de bestaande milieuvergunning en zij deed een verandermelding in plaats van een oprichtingsmelding. Het College verwijst in dat verband naar zijn uitspraak van 6 augustus 2019 (ECLI:NL:CBB:2019:331), waaruit het citeert:&lt;/p&gt;&lt;p&gt;“Niet in geschil is dat appellante in maart 2015 een melkveebedrijf heeft overgenomen dat beschikte over een vergunning voor het houden van melkvee en waar door de vorige eigenaar ook is gemolken. Van het oprichten van een nieuw gestart bedrijf is dus geen sprake. Het College neemt daarbij in aanmerking dat in de toelichting op het Besluit van 20 december 2017 tot wijziging van het Uitvoeringsbesluit (Stb. 2017, 521) uitdrukkelijk het volgende is vermeld:&lt;/p&gt;&lt;p&gt;(…) Voorwaarde om in aanmerking te komen voor de voorziening is dat op het moment van het indienen van het verzoek door de landbouwer er sprake moet zijn van een actief bedrijf in de zin van de Meststoffenwet. Daarnaast dient het bedrijf te beschikken over een voor 2 juli 2015 aan de landbouwer verleende omgevingsvergunning of melding Activiteitenbesluit voor het oprichten van een bedrijf voor het houden van melkvee (Artikel 2.1 van de Wet algemene bepalingen omgevingsrecht en artikel 1.10 van het Activiteitenbesluit Milieubeheer). Een omgevingsvergunning die voor 2 juli 2015 is verleend aan een andere (rechts)persoon of een melding die is gedaan door een andere (rechts)persoon is niet voldoende om aan deze voorwaarde te voldoen. (…)” &lt;/p&gt;&lt;p&gt;3.4 Volgens haar eigen stellingen zette appellante vanaf juni 2013, dus kort nadat de verkoper zijn melkveehouderij beëindigde, stappen om melkvee te kopen en in de aangekochte stal onder te brengen. Het is waar dat appellante na 1 april 2013 door het verwijderen van de melkinstallatie en de melktank niet onmiddellijk zelf kon melken, maar het is niet ongebruikelijk om dergelijke productiemiddelen te vernieuwen als onderdeel van de modernisering van een bedrijf. Ook is het waar dat appellante niet het melkquotum van de verkoper kocht en zonder dat recht tot 1 april 2015 niet kon produceren. Toch is dat voor het College geen reden om aan te nemen dat appellante een nieuw bedrijf startte. Medio 2013 wist appellante immers dat vanaf 1 april 2015 geen melkquotum meer zou gelden en de uitwerking en realisatie van haar plannen zo veel tijd zouden kosten dat uitstel van de melkproductie tot 1 april 2015 geen onoverbrugbaar beletsel vormde. Ook is het waar dat de koopprijs relatief laag is, maar die lage koopprijs past ook bij de overname van een verouderd (en deels ontmanteld) bedrijf.&lt;/p&gt;&lt;p&gt;3.5 Al met al concludeert het College dat appellante in de beschreven omstandigheden geen nieuw gestart bedrijf voert. &lt;/p&gt;&lt;p&gt;4. Het beroep slaagt daarom niet. &lt;/p&gt;&lt;p&gt;5. Het College ziet geen reden voor een proceskostenveroordeling.&lt;/p&gt;&lt;h3&gt;Beslissing&lt;/h3&gt;&lt;p&gt;Het College verklaart het beroep ongegrond.&lt;/p&gt;&lt;h3&gt;Noot&lt;/h3&gt;&lt;p&gt;In deze zaak is sprake van een landbouwer die een verzoek heeft gedaan om toekenning van extra fosfaatrechten overeenkomstig art. 72 lid 1 van het Uitvoeringsbesluit Meststoffenwet[1] (hierna: de startersregeling). Eén van de voorwaarden om voor extra fosfaatrechten in aanmerking te komen, is opgenomen in art. 72 lid 2 sub a van dit Uitvoeringsbesluit.[2] Hierin staat dat een nieuw gestart bedrijf een bedrijf is dat aantoonbaar beschikt over een voor 2 juli 2015 aan de landbouwer verleende omgevingsvergunning voor het oprichten van een bedrijf voor het houden van melkvee of over een voor 2 juli 2015 door de landbouwer ingediende melding als bedoeld in art. 1.10 van het Activiteitenbesluit Milieubeheer[3] voor het houden van melkvee.&lt;/p&gt;&lt;p&gt;De landbouwer had een reeds door de verkoper ontmanteld bedrijf (leegstaand, zonder melkinrichting, melktank, veestapel of melkquotum) gekocht en daarna investeringen gedaan om het bedrijf geschikt te maken voor het exploiteren van een melkveebedrijf. Hij hield op het bedrijf op 2 juli 2015 8 melkkoeien en 113 stuks jongvee (voornamelijk vaarzen)[4]. Er rustte bij de aankoop reeds een milieuvergunning op het bedrijf. Op advies van de gemeente werd een verandermelding overeenkomstig 1.10 lid 2 van het Activiteitenbesluit voldoende geacht om het melkveebedrijf op te starten.[5] &lt;/p&gt;&lt;p&gt;Het CBb kwam tot de conclusie dat deze landbouwer, ondanks de door de landbouwer  aangetoonde omstandigheden, toch niet voldeed aan de voorwaarden van de startersregeling en heeft hierbij verwezen naar de feitelijke omstandigheden en naar een door het CBb eerder gedane uitspraak[6] waarin het CBb verwijst naar de toelichting op art. 72 lid 2 sub a Uitvoeringsbesluit.[7] Naar mijn mening komt het CBb in dit geval ten onrechte tot de conclusie dat geen sprake is van een nieuw gestart bedrijf.&lt;/p&gt;&lt;p&gt;In de eerste plaats komen de feitelijke omstandigheden die het CBb in rechtsoverweging 3.4 weergeeft niet overeen met de feiten en omstandigheden zoals weergegeven onder overweging 1.1. Deze landbouwer heeft aangetoond dat hij een ontmanteld bedrijf had aangekocht, bij de aankoop het oogmerk had om er alleen te gaan wonen en pas na de aankoop heeft besloten om de gebouwen geschikt te maken voor het exploiteren van een melkveebedrijf. Ook heeft de verkoper opgegeven dat hij het bedrijf heeft beëindigd. Van een bedrijfsoverdracht was geen sprake. Dat het CBb uit deze feiten en omstandigheden vervolgens de facto concludeert dat de landbouwer een bestaand melkveebedrijf heeft overgenomen, kan ik daarom niet plaatsen. Immers op het moment van aankoop konden de gebouwen niet gebruikt worden voor de exploitatie van een melkveebedrijf en de landbouwer beoogde op het moment van aankoop slechts een woonbestemming. Pas ruim een jaar na de aankoop is de melding als bedoeld in art. 1.10 van het Activiteitenbesluit gedaan, waarmee de landbouwer het melkveebedrijf wou opstarten.&lt;/p&gt;&lt;p&gt;Ten tweede verwijst het CBb naar een uitspraak waar de desbetreffende landbouwer niet een omgevingsvergunning, noch een melding als bedoeld in art. 1.10 van het Activiteitenbesluit heeft overlegd. Juist het feit dat de landbouwer in onderhavige zaak wel een melding als bedoeld in art. 1.10 van het Activiteitenbesluit kon overleggen, is van belang voor de beoordeling of is voldaan aan de in art. 72 lid 2 sub a gestelde voorwaarde. Vanwege dit essentiële verschil is verwijzing naar deze uitspraak niet op zijn plaats. &lt;/p&gt;&lt;p&gt;Dan volgt in de derde plaats een verwijzing naar de toelichting op art. 72 lid 2 sub a van het Uitvoeringsbesluit.[8] Die luidt als volgt: &lt;span class="italic"&gt;‘(…) Voorwaarde om in aanmerking te komen voor de voorziening is dat op het moment van het indienen van het verzoek door de landbouwer er sprake moet zijn van een actief bedrijf in de zin van de Meststoffenwet. Daarnaast dient het bedrijf te beschikken over een voor 2 juli 2015 aan de landbouwer verleende omgevingsvergunning of melding Activiteitenbesluit voor het oprichten van een bedrijf voor het houden van melkvee (Artikel 2.1 van de Wet algemene bepalingen omgevingsrecht en artikel 1.10 van het Activiteitenbesluit Milieubeheer). Een omgevingsvergunning die voor 2 juli 2015 is verleend aan een andere (rechts)persoon of een melding die is gedaan door een andere (rechts)persoon is niet voldoende om aan deze voorwaarde te voldoen. (…)&lt;/span&gt;’. Er was in het geval van deze landbouwer geen sprake van een omgevingsvergunning maar van een (oude) milieuvergunning die door de oorspronkelijke eigenaar in het verleden is aangevraagd. De leegstaande en ontmantelde boerderij is door de landbouwer gekocht om er te gaan wonen. Een melding overeenkomstig art. 1.10 lid 2 van het Activiteitenbesluit is ruim een jaar na de aankoop door de landbouwer zelf gedaan met het oog op het starten van zijn melkveebedrijf. &lt;/p&gt;&lt;p&gt;Hoewel de regelingstekst naar mijn mening op dit punt voldoende duidelijk is, een door de landbouwer ingediende melding als bedoeld in art. 1.10 van het Activiteitenbesluit is voldoende om in aanmerking te komen voor de startersregeling, kent het CBb blijkbaar meer gewicht toe aan de toelichting op de regelingstekst. Vanwege het ontbreken van een nadere motivatie voor dit standpunt van het CBb, heb ik gekeken naar de achterliggende gedachte en doelstelling van art. 72 van de Meststoffenwet.&lt;/p&gt;&lt;p&gt;In de brief van de Staatssecretaris van Economische Zaken, Martijn van Dam, van 3 maart 2016[9], waarin voor het eerst het stelsel van fosfaatrechten wordt aangekondigd, is geopperd dat er voor recent gestarte bedrijven een voorziening zou worden getroffen. Later, op 8 september 2016, is in het voorstel tot wijziging van de Meststoffenwet in verband met de invoering van een stelsel van fosfaatrechten hierover opgenomen dat van een dergelijke voorziening is afgezien, omdat een scherpe afbakening tussen nieuw gestarte bedrijven en voortzetting van een bestaand bedrijf lastig zou zijn[10].&lt;/p&gt;&lt;p&gt;Vervolgens is op advies van de Commissie Knelgevallen, op 30 juni 2017[11], er toch een startersregeling gekomen. In dit advies was opgenomen dat op basis van het systeem van het registreren van (nieuwe) bedrijven in het handelsregister van de Kamers van Koophandel (en dus in het bedrijfsregister van RVO), er inderdaad niet duidelijk kan worden afgebakend welke categorieën van landbouwers daadwerkelijk een ‘nieuw’ bedrijf hebben opgestart en welke categorieën van landbouwers een bestaand bedrijf voortzetten door middel van een nieuwe eigendomsstructuur. &lt;/p&gt;&lt;p&gt;De Commissie concludeert echter ook dat een melkveehouder die overtuigend kan aantonen en onderbouwen dat hij een nieuw bedrijf is gestart op basis van een aantal door de Commissie bedachte criteria, zij wel degelijk als knelgeval extra fosfaatrechten toegekend kan krijgen. Deze criteria heeft de Commissie benoemd en zijn door de wetgever nader uitgewerkt in art. 72 Uitvoeringsbesluit. Het criterium ten aanzien van de milieuvergunning is door de Commissie als volgt omschreven: &lt;span class="italic"&gt;‘- Het bedrijf beschikt over een voor 2 juli 2015 verleende milieuvergunning met het oog op het starten van een melkveebedrijf;’ &lt;/span&gt;Gelet op dit advies van de Commissie is de tekst van art. 72 lid 2 sub a, met de voorwaarde dat de landbouwer moet beschikken over een omgevingsvergunning ter oprichting van het melkveebedrijf &lt;span class="underlined"&gt;of&lt;/span&gt; een melding overeenkomstig art. 1.10 Activiteitenbesluit, logisch. Dat lid 2 van art. 1.10 Activiteitenbesluit (de verandermelding waarop de landbouwer zich beroept) in de regelingstekst niet wordt uitgesloten om in aanmerking te komen voor de startersregeling, is naar mijn mening in het licht van het advies van de Commissie Knelgevallen ook logisch. Een verandermelding kan door een landbouwer immers worden gedaan met het oog op het starten van een melkveebedrijf, waar in onderhavig geval naar mijn mening ook aantoonbaar sprake van was. &lt;/p&gt;&lt;p&gt;Gelet op vorenstaande is de uitspraak van het CBb wat mij betreft lastig te plaatsen. Zowel doelstelling van deze regeling als de regelingstekst zelf, onderschrijft immers het standpunt van de landbouwer dat het wel degelijk gaat om een nieuw gestart bedrijf en de landbouwer wel voldoet aan de in art. 72 lid 2 sub a gestelde voorwaarde van de melding overeenkomstig art. 1.10 Activiteitenbesluit. Deze door de landbouwer gedane melding kon de landbouwer immers overleggen. Een goede motivatie waarom het CBb hier voorbij gaat aan de regelingstekst van art. 72 lid 2 sub a Uitvoeringsbesluit Meststoffenwet, ontbreekt naar mijn mening.&lt;/p&gt;&lt;p&gt;E. Zonderland - Knijn&lt;/p&gt;</content><legacyfootnotes/><footnotes><footnote>1 Art. 72 lid 1 Uitvoeringsbesluit meststoffenwet: ‘Op verzoek van een landbouwer met een nieuw gestart bedrijf, verhoogt Onze Minister het fosfaatrecht, bedoeld in artikel 23, derde lid, van de wet.’</footnote><footnote>2 Art. 72 lid 2 Uitvoeringsbesluit meststoffenwet: ‘Een nieuw gestart bedrijf als bedoeld in het eerste lid, is een bedrijf dat aantoonbaar: a. beschikt over een voor 2 juli 2015 aan de landbouwer verleende omgevingsvergunning voor het oprichten van een bedrijf voor het houden van melkvee of over een voor 2 juli 2015 door de landbouwer ingediende melding als bedoeld in artikel 1.10 van het Activiteitenbesluit Milieubeheer voor het houden van melkvee; (...)’</footnote><footnote>3 Art. 1.10 lid 1 en lid 2 van het Activiteitenbesluit milieubeheer: ‘1. Degene die een inrichting opricht, meldt dit ten minste vier weken voor de oprichting aan het bevoegd gezag. 2. Het eerste lid is van overeenkomstige toepassing met betrekking tot het veranderen van een inrichting en het veranderen van de werking daarvan. Deze melding is niet vereist, indien eerder een melding overeenkomstig dit artikel is gedaan en door dit veranderen geen afwijking ontstaat van de bij die melding verstrekte gegevens.‘</footnote><footnote>4 Overweging 1.1, 1.2 en 1.3 van de uitspraak.</footnote><footnote>5 Overweging  2.1 van de uitspraak.</footnote><footnote>6 Uitspraak van het CBb op 6 augustus 2019, ECLI:NL:CBB:2019:331.</footnote><footnote>7 Overweging 3.3 van de uitspraak.</footnote><footnote>8 Gepubliceerd in &lt;span class="italic"&gt;Stb.&lt;/span&gt; 2017 nummer 521 op 28 december 2017.</footnote><footnote>9 Brief van 3 maart 2016, &lt;span class="italic"&gt;kamerstuk&lt;/span&gt; 34.313, nummer 2.</footnote><footnote>10 Advies Raad van State 8 september, 2016,  &lt;span class="italic"&gt;Stcrt.&lt;/span&gt; 2016 nummer 47481: ‘Voor de in genoemde brief van 3 maart 2016 aangehaalde mogelijkheid voor recent gestarte bedrijven, die ofwel op de peildatum aantoonbaar onomkeerbare financieringsverplichtingen zijn aangegaan ofwel waarbij de veebezetting op de peildatum aantoonbaar hoofdzakelijk bestond uit jongvee, voorziet onderhavig wetsvoorstel niet in een voorziening. Van een voorziening is afgezien omdat een afbakening tot uitsluitend recent gestarte bedrijven waarbij geen sprake is van een bedrijfsoverdracht – een voorziening die uitsluitend ziet op bedrijven die vanaf ‘nul’ zijn begonnen – zeer kwetsbaar is. Een scherpe afbakening tussen nieuw gestarte bedrijven en bedrijven waarbij sprake is van een voortzetting van een bestaand bedrijf – of van een deel van een bedrijf – onder een nieuwe rechtsvorm is niet mogelijk. Dit betekent dat iedere bedrijfsoverdracht potentieel in aanmerking zou komen voor een knelgevallenvoorziening voor recent gestarte bedrijven. Erkenning van al deze situaties als knelgeval zou resulteren in een aanzienlijke groei van het aantal fosfaatrechten en daarmee fors druk zetten op de benodigde generieke afroming.’</footnote><footnote>11 Vindplaats advies Commissie Knelgevallen: file:///C:/Users/TamCom/Downloads/17107958.bijlage+2a.pdf.</footnote></footnotes><auteurs>E. Zonderland - Knijn</auteurs><published>2019-12-20 17:13:54</published><modified>2019-12-23 18:52:12</modified><editiondate>2019-12-20</editiondate><htmlpath>https://denhollander.info/artikel/15932</htmlpath></article>
</articles></edition>