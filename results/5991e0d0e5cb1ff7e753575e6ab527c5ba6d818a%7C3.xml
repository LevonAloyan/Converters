<edition><articles><article><jaar>2014</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2014</searchword><id>10936</id><udhid>UDH:TvAR/10936</udhid><titel>De Brabantse Zorgvuldigheidsscore Veehouderij</titel><searchwords><searchword>TvAR 1/2014</searchword><searchword>UDH:TvAR/10936</searchword></searchwords><attachments><attachment><name>TvAR2014_01_03_De_Brabantse.pdf</name><extention>pdf</extention><url>https://denhollander.info/download/9359/ci</url></attachment></attachments><inleiding>1. Algemeen&#13;
In september 2011 verscheen het rapport van de Commissie Van Doorn ‘Al het vlees duurzaam; de doorbraak naar een gezonde, veilige en gewaardeerde veehouderij in 2020’.1 In dit rapport werden de hoofdlijnen geschetst voor een verduurzaming van de intensieve veehouderij op punten als antibioticagebruik, sluiten van kringlopen, dierenwelzijn, volksgezondheid, ketenbenadering, omgeving etc. Als vervolg daarop is in Noord-Brabant de Brabantse Zorgvuldigheidsscore Veehouderij (hierna: BZV) ontwikkeld. De juridische basis voor deze BZV is te vinden in de nieuwe Verordening ruimte van de provincie. Deze verordening is ook op enkele andere punten aangescherpt. In dit artikel zullen de juridische aspecten van de BZV aan de orde komen, na een korte schets van de inhoud ervan (par. 2) en de overige wijzigingen in de genoemde verordening (par. 3). Deze juridische aspecten betreffen ten eerste de basis van de BZV (par. 4). De eerste kritiek op deze basis is al geventileerd.2 In de tweede plaats zal de juridische uitwerking van de BZV aan de orde komen (par. 5). Afgesloten wordt met een conclusie (par. 6).</inleiding><content>2. De BZV&#13;
Een consultatieversie van de BZV is vastgesteld door Gedeputeerde staten van Noord-Brabant op 25 november 2013. De BZV kent drie pijlers: certificaten (Maatlat Duurzame Veehouderij, Beter Leven etc.). De aanwezigheid van certificaten levert punten op. Daarnaast is er het thema Inrichting en Omgeving. Deze pijler bevat acht maatlatten voor gezondheid, geuremissie, geurimpact, emissie en impact fijn stof en endotoxinen, ammoniak, mineralenkringlopen, verbinding met de omgeving en biodiversiteit. Ten slotte is er het thema Innovatie. Op innovatie kunnen punten worden gescoord als het plan van een initiatiefnemer is goedgekeurd door een Panel Zorgvuldige Veehouderij van de provincie. Het basisidee is dat er punten kunnen worden verdiend als men aan bovenwettelijke standaarden voldoet. Andersom wil dat niet zeggen dat een voldoende score in de BZV automatisch tot toestemming voor uitbreiding leidt: er kunnen lokale, regionale of (inter)nationale regels zijn die dat verhinderen, zoals voor extensiveringsgebieden, of nabij Natura 2000. Het BZV-systeem wordt vergezeld van een computerprogramma, waarmee de scores kunnen worden berekend.&#13;
3. Wijzigingen in de Verordening ruimte&#13;
In de Verordening ruimte 20143 van de provincie Noord-Brabant – die in maart 2014 in werking moet treden - is de basis gelegd voor de toepassing van de BZV. De techniek komt erop neer dat bouwblokken via rechtstreeks werkende regels worden gefixeerd op de op de referentiedatum (1 maart 2014)4 bestaande bebouwing, bebouwing die gebouwd mag worden krachtens een verleende omgevingsvergunning of op basis van een voor genoemde datum ingediende ontvankelijke bouwaanvraag, die in overeenstemming is met het bestemmingsplan. Vergroting van de bebouwing is dan vervolgens alleen nog mogelijk als is aangetoond dat sprake is van een (ontwikkeling naar) ‘zorgvuldige veehouderij’. Bestemmingsplannen moeten vervolgens overeenkomstig de Verordening worden aangepast waarbij het plan moet borgen dat ontwikkelingen alleen mogelijk zijn indien dit bijdraagt aan een (ontwikkeling naar een) zorgvuldige veehouderij.&#13;
Wat een ‘zorgvuldige veehouderij’ is komt vervolgens in een nadere regeling van GS te staan. Dat is de Brabantse Zorgvuldigheidsscore. Daarnaast zijn in deze verordening nog drie vermeldenswaardige wijzigingen, die alle onderdeel uitmaken van het begrip ‘zorgvuldige veehouderij’. In de eerste plaats zijn er normen voor geurhinder en voor fijnstof-concentratie opgenomen. Van een zorgvuldige veehouderij is alleen sprake als ‘is aangetoond dat de kans op geurhinder, voorgrond en achtergrond, in de bebouwde kom niet hoger is dan 12 % en in het buitengebied niet hoger is dan 20 %, waarbij in het geval dat de achtergrondbelasting hoger is dan voornoemd percentage ontwikkeling kan worden toegestaan indien is aangetoond dat hierdoor proportioneel wordt bijgedragen aan de afname van de overschrijding’. En voorts: ‘is aangetoond dat de achtergrondconcentratie, vermeerderd met de bijdrage van het initiatief, een jaargemiddelde fijnstofconcentratie op gevoelige objecten veroorzaakt van maximaal 30 &amp;#956;g/m3’. De vraag is of deze regels juridisch houdbaar zijn, nu er al wettelijke regelingen bestaan die daar iets over zeggen. Voor geurhinder is er de Wet geurhinder en veehouderijen met een exclusief beoordelingskader voor vergunningen. Nu het hier niet gaat om vergunningen, maar om ruimtelijke besluiten – terwijl de rechtspraak daarover nogal afwijkt van die bij vergunningen – lijkt het mogelijk om in het kader van de ruimtelijke ordening normen te stellen voor deze ruimtelijke besluiten.5 Iets lastiger ligt dat naar mijn smaak bij de normen voor fijnstof. Hier&#13;
bestaat de wettelijke regeling uit de Wet milieubeheer.6 De&#13;
uitstoot van fijnstof valt onder de bepalingen voor de luchtkwaliteit.&#13;
Titel 5.2 verschaft niet de bevoegdheid aan het&#13;
provinciebestuur om scherpere grenswaarden te stellen dan&#13;
die gelden op basis van bijlage 2 bij de Wet milieubeheer.&#13;
Voor PM 2,5 gaan de normen per 2015 werken (voorschrift&#13;
4.4). Dit voorschrift moet zelfs tot die datum expliciet buiten&#13;
toepassing blijven. Theoretisch kan de provincie wel de&#13;
concentratie van fijnstof meenemen in een ruimtelijke afweging&#13;
(toets of een voldoende goed woon- en leefmilieu&#13;
verzekerd is) en daarover beleid of toetswaarden opnemen&#13;
in haar ruimtelijk beleid. De ruimte daarvoor lijkt intussen&#13;
praktisch niet erg groot.7&#13;
De laatste aanpassing die vermeld kan worden, is de eis dat&#13;
‘een zorgvuldige dialoog is gevoerd, gericht op het betrekken&#13;
van belangen van omwonenden bij de planontwikkeling’.&#13;
De toelichting zegt daarover:&#13;
Deze dialoog is er specifiek op gericht om in een&#13;
vroegtijdig stadium (nog voordat het concrete plan&#13;
vastligt) kennis te nemen van eventuele bezwaren,&#13;
wensen en belangen van omwonenden zodat die bij&#13;
de uitwerking kunnen worden betrokken. Dit kan&#13;
bijvoorbeeld door samen met de omgeving te bespreken&#13;
hoe vanuit ieders perspectief een goede invulling&#13;
geven wordt aan de Brabantse Zorgvuldigheidsscore&#13;
Veehouderij. Het is overigens niet zo dat partijen het&#13;
altijd met elkaar eens moeten worden; het gaat er om&#13;
dat inzicht bestaat in de wensen van de omgeving in&#13;
relatie tot de mogelijkheden die de ondernemer heeft.&#13;
De gemeente beslist of de dialoog op een (voldoende)&#13;
zorgvuldige wijze is gevoerd.&#13;
Dat zal nog wel aanleiding tot geschillen geven.&#13;
4. De juridische basis van de BZV&#13;
De provincie Noord-Brabant heeft gekozen voor de ruimtelijke&#13;
ordening, meer specifiek: de Verordening Ruimte als&#13;
juridische kapstok voor de BZV. De vraag is dus, meer specifiek:&#13;
kan de BZV via de ruimtelijke ordening een bindende&#13;
werking krijgen?&#13;
De moeilijkheden liggen op een drietal punten:&#13;
a. Is een provinciale regeling waarbij alle bouwblokken&#13;
‘op de muur’ komen te staan aanvaardbaar?&#13;
b. Is het opnemen van niet-ruimtelijk relevante elementen&#13;
in de BZV aanvaardbaar?&#13;
c. Is er een provinciaal belang gemoeid met de BZV?&#13;
Deze punten komen in deze paragraaf aan de orde.&#13;
4.1 Bouwblok op de muur&#13;
De Raad van State eist in het algemeen bij de opstelling van&#13;
bestemmingsplannen een concrete belangenafweging. Een&#13;
algemene regel voor de grootte van een bouwblok kan worden&#13;
gehanteerd, maar telkens zal in concrete gevallen moeten&#13;
worden onderzocht en afgewogen of het nodig is om&#13;
van die algemene regel af te wijken. Kan zo’n nadere afweging&#13;
– met als resultaat toch weer een groter bouwblok –&#13;
voor alle gevallen in redelijkheid worden uitgesloten? Men&#13;
wijkt met de methode die nu in de Verordening Ruimte staat&#13;
af van de gedachte ‘bouwblok op maat’, die in het verleden&#13;
in Brabant werd gehanteerd en ook door de Raad van&#13;
State min of meer wordt voorgeschreven. Uiteraard kan gewerkt&#13;
worden met de wijzigingsbevoegdheid. Dat wil zeggen:&#13;
een strikte regeling in het bestemmingsplan, met de&#13;
mogelijkheid voor het bestuur om een vrijstelling te verlenen.&#13;
Ook deze instrumentenkeuze zal moeten worden verantwoord.&#13;
8 Dit levert meteen al het eerste probleem op: kan&#13;
het ‘bouwblok op de muur’ voor de gehele provincie zonder&#13;
meer planologisch worden onderbouwd? Dat vergt een stevig&#13;
verhaal, bijvoorbeeld in een provinciale structuurvisie.&#13;
De ontwerp Structuurvisie Ruimte 2014 bevat deze onderbouwing&#13;
uitmondend in de provinciale keuze voor een algemene&#13;
regeling: geen uitbreiding, tenzij duurzaam. Een echt&#13;
struikelblok behoeft hier dan ook niet te liggen. Bovendien&#13;
hanteert de Verordening ruimte een iets andere techniek,&#13;
waarbij het niet zozeer gaat om het bouwblok zelf, maar om&#13;
het oprichten van bebouwing binnen dat bouwblok. Feitelijk&#13;
komt dat overigens wel op hetzelfde neer.&#13;
4.2 Niet ruimtelijk relevante elementen&#13;
Dat ligt misschien anders bij het tweede probleem. Vast staat&#13;
dat een aantal onderdelen van de BZV niet ruimtelijk relevant&#13;
zijn, zoals gezondheid (m.u.v. de Q-koorts)9 en dierenwelzijn.&#13;
In het 1-sterrensysteem van Beter Leven staat&#13;
bijvoorbeeld dat varkens een krulstaart moeten hebben (coupeerverbod).&#13;
10 Als dan dierenwelzijn via een certificaat meetelt&#13;
in de score en er bijvoorbeeld een weigeringsbesluit&#13;
wordt genomen omdat op dat punt te weinig punten worden&#13;
behaald, zal in bezwaar en beroep ongetwijfeld naar voren&#13;
komen dat de Verordening Ruimte – die tot zo’n weigeringsgrond&#13;
leidt – in strijd is met de Wet ruimtelijke&#13;
ordening vanwege het treden buiten het doel van die wet, en&#13;
dus onverbindend is. Dit probleem is niet geheel op te lossen,&#13;
zolang niet-ruimtelijke factoren meegenomen worden&#13;
in de BZV en dus in de besluitvorming. Andersom kan ook&#13;
een beroep verwacht worden tegen een uitbreidingsbesluit&#13;
op basis van een goede score op dierenwelzijn, op dezelfde&#13;
gronden.&#13;
Het probleem valt misschien wel te verkleinen, en wel op&#13;
verschillende manieren:&#13;
a. Niet-omgevingsrelevante factoren buiten de BZV laten.&#13;
Dat heeft uiteraard als nadeel dat deze factoren&#13;
niet kunnen worden meegewogen, waardoor het begrip&#13;
‘duurzaamheid’ een nogal beperkte invulling&#13;
krijgt.&#13;
b. Niet omgevingsrelevante factoren een minder zwaar&#13;
gewicht geven in de score, zodat de punten die op die&#13;
onderdelen kunnen worden behaald niet doorslaggevend zijn bij het besluit over een bouwblokvergroting.&#13;
Dit is in de BZV uiteindelijk ook het resultaat: er kunnen&#13;
voldoende punten worden behaald op omgevingsrechtelijke&#13;
factoren.&#13;
c. De op het eerste gezicht niet omgevingsrelevante factoren&#13;
toch voorzien van een ruimtelijke onderbouwing.&#13;
Deze zou dan ongeveer als volgt moeten luiden:&#13;
- vanuit ruimtelijke overwegingen willen wij geen enkele&#13;
uitbreiding van de bebouwing voor de veehouderij&#13;
toestaan.&#13;
- Brabant is vol.&#13;
- Wij willen slechts een uitzondering maken voor die&#13;
bedrijven die in alle opzichten als duurzaam kunnen&#13;
worden gekwalificeerd.&#13;
- Ook voor de omgeving van een bedrijf is uitbreiding&#13;
slechts acceptabel als aan alle eisen wordt voldaan,&#13;
inclusief dierenwelzijn e.d.&#13;
- Wat is duurzaam? De BZV.&#13;
Nadeel van deze optie is dat bouwblokuitbreiding inderdaad&#13;
een uitzondering zal moeten blijven (hoewel&#13;
sommigen dit als voordeel zullen zien). Ook hier zal&#13;
een goed ruimtelijk verhaal noodzakelijk zijn.11&#13;
De voorlopige conclusie luidt: het opnemen van niet-ruimtelijk&#13;
relevante factoren in de BZV op basis van de Wet&#13;
ruimtelijke ordening loopt het risico door de rechter niet te&#13;
worden geaccepteerd. Aan de andere kant kan worden vastgesteld&#13;
dat de Raad van State bestemmingsplanregelingen in&#13;
stand laat, die ook op het eerste gezicht niet ruimtelijk relevant&#13;
zijn, zoals de bestemming ‘biologisch’ of een regeling&#13;
in een bestemmingsplan voor koeien in de wei. Toch is de&#13;
opening die hier geboden wordt misschien niet al te groot.&#13;
Als we de rechtspraak inzake de bestemming ‘biologisch’&#13;
nader bezien komen we tot het volgende.12&#13;
In een uitspraak van de Raad van State van 200213 was de&#13;
volgende bestemmingsregeling aan de orde:&#13;
Gronden aangewezen voor landschappelijk en natuurwetenschappelijk&#13;
waardevol gebied zijn ingevolge&#13;
artikel 11, eerste lid, van de voorschriften onder meer&#13;
bestemd voor:&#13;
- het behoud en herstel van de landschappelijke en&#13;
natuurwetenschappelijke waarden;&#13;
- een dierenpension met een oppervlakte van maximaal&#13;
5000 m2 ter plaatse waar op de plankaart de&#13;
desbetreffende aanduiding voorkomt (....);&#13;
- agrarische bedrijfsdoeleinden in de vorm van agrarische&#13;
bedrijfsactiviteiten gebaseerd op de biologische&#13;
productiemethode (.....);&#13;
Onder biologische productiemethode wordt ingevolge&#13;
artikel 1, sub cc., van de voorschriften een duurzame&#13;
productiemethode verstaan, gebaseerd op:&#13;
- het produceren van voedingsmiddelen, die voedingsfysiologisch&#13;
hoogwaardig zijn, in een voldoende hoeveelheid,&#13;
zonder residuen van stoffen die de gezondheid&#13;
van mens en dier kunnen schaden;&#13;
- het behoud of herstel van een optimale bodemvruchtbaarheid;&#13;
- het behoud of herstel van natuur en landschap;&#13;
- het behoud van de genetische diversiteit;&#13;
- het vermijden van handelingen die het milieu belasten&#13;
of tot verarming daarvan bijdragen;&#13;
- een minimaal gebruik van eindige grondstoffen;&#13;
- een veelzijdige bedrijfsstructuur met een zoveel&#13;
mogelijk gesloten kringloopsysteem;&#13;
- het houden van landbouwhuisdieren op een zodanige&#13;
wijze dat deze hun belangrijkste soorteigen gedragingen&#13;
kunnen uiten.&#13;
Men zou menen dat hierin nogal wat niet-omgevingsrelevante&#13;
factoren meespelen.&#13;
De ABRS overweegt:&#13;
De voorschriften omtrent dat aangepast agrarisch&#13;
gebruik leveren naar het oordeel van de Afdeling geen&#13;
strijd op met artikel 10, eerste lid, tweede volzin,&#13;
van de Wet op de Ruimtelijke Ordening.14 Met dit&#13;
wetsartikel wordt, blijkens de geschiedenis van de&#13;
totstandkoming ervan, beoogd te voorkomen dat via&#13;
bestemmingsplannen structuurbeleid wordt gevoerd&#13;
met betrekking tot agrarische bedrijven. In dat kader&#13;
komt als voornaamste reden voor de tweede volzin&#13;
naar voren het tegengaan van het opnemen in een bestemmingsplan&#13;
van een vestigingsregeling aangaande&#13;
de bedrijfsgrootte. Verder blijkt uit de wetsgeschiedenis&#13;
dat het bedoelde artikelgedeelte onverlet laat de&#13;
regulering via bestemmingsplannen van de vorm van&#13;
bodemcultuur en van de soort agrarische bedrijven.&#13;
In de omschrijving van het begrip ‘biologische&#13;
productiemethode’ in artikel 1, sub cc., van de voorschriften&#13;
worden naar het oordeel van de Afdeling&#13;
geen eisen in het plan opgenomen met betrekking tot&#13;
de structuur van agrarische bedrijven, maar worden&#13;
de vorm van bodemcultuur en soort van agrarische&#13;
bedrijven gereguleerd.&#13;
Voorts is de Afdeling, in navolging van het deskundigenbericht,&#13;
van oordeel dat een agrarische productiewijze&#13;
als in dit artikel voorgeschreven een positieve&#13;
invloed op de kwaliteit van bodem en grondwater&#13;
heeft en daarmee op de (mogelijkheden voor) ontwikkeling&#13;
van natuurwaarden.&#13;
In deze summiere overweging concludeert de ABRS dat de&#13;
bestemmingsregeling geoorloofd is, omdat er een positieve&#13;
invloed van uitgaat op de kwaliteit van bodem en grondwater.&#13;
Men kan er over twijfelen of de regeling ook intact was&#13;
gelaten als alleen het laatste voorschrift (‘soorteigen gedragingen’)&#13;
was opgenomen. Het is jammer dat uit de uitspraak&#13;
niet blijkt dat dit expliciet aan de orde is geweest. Positief&#13;
(voor de BZV) is wel dat het voorschrift als het ware ‘meelift’&#13;
in de ‘biologische productiemethode’.&#13;
In een uitspraak van 2009 is de biologische tuinbouw aan de&#13;
orde.15 De volgende overwegingen zijn van belang: 2.52. (…) Deze bedrijven zouden, gelet op hun situering,&#13;
in aanmerking komen om (weg)gesaneerd te&#13;
worden. Uitgangspunt is om verspreid glas te saneren&#13;
en te verplaatsen naar de Piek-locatie. Voor deze&#13;
bedrijven is een uitzondering gemaakt omdat deze al&#13;
biologische teelt hadden en sanering en verplaatsing&#13;
van biologische bedrijven niet eenvoudig is, omdat uit&#13;
onderzoek is gebleken dat er bij plaatsing van een biologisch&#13;
glastuinbouwbedrijf op het gebied van ziekten&#13;
en plagen problemen te verwachten zijn voor wat&#13;
betreft twee plantenbelagers, te weten de vliegende&#13;
en/of vrij bewegende insecten en de vrij sporulerende&#13;
schimmels.&#13;
2.53. Vast staat dat het bedrijf van [appellante sub 8]&#13;
niet is gevestigd binnen een glasconcentratie- of een&#13;
intensiveringsgebied en dat voor dit bedrijf uitsluitend&#13;
omdat het gaat om een glastuinbouwbedrijf waar biologische&#13;
teelt plaatsvindt een uitzondering is gemaakt&#13;
op het saneringsbeleid. De Afdeling acht het, nu het&#13;
gaat om een bestaand bedrijf dat is gevestigd op een&#13;
uit ruimtelijk oogpunt niet gewenste locatie, maar dat&#13;
ook niet zonder meer wegbestemd kon worden vanwege&#13;
de aard van het bedrijf, uit een oogpunt van een&#13;
goede ruimtelijke ordening geoorloofd dat uitsluitend&#13;
de bedrijfsvoering zoals die ter plaatse plaatsvond&#13;
positief is bestemd.&#13;
De bestemming ‘biologisch’ wordt hier goedgevonden vanuit&#13;
een negatieve motivering. Het bedrijf zou eigenlijk moeten&#13;
worden wegbestemd, maar mag – biologisch - blijven&#13;
vanwege de risico’s voor de omgeving. Daarmee is de bestemming&#13;
ook in dit geval ruimtelijk relevant.&#13;
Deze uitspraken lijken dus een opening te bieden voor de introductie&#13;
van op het eerste gezicht niet ruimtelijk relevante&#13;
voorschriften, maar doordat in beide gevallen toch een relatie&#13;
is gelegd met de omgeving, blijkt uit deze uitspraken allerminst&#13;
dat men alles zomaar via de ruimtelijke ordening&#13;
kan regelen. Aan de andere kant is een betrekkelijk dun verhaal&#13;
over de ruimtelijke relevantie kennelijk al voldoende&#13;
om de Raad van State tot de conclusie te brengen dat het&#13;
hem ‘niet onredelijk voorkomt’. Dat blijkt naar mijn mening&#13;
ook uit uitspraken over de aanlegvergunningstelsels voor&#13;
voedergewassen (maïs).&#13;
Een sluitende conclusie valt uit dit alles niet te trekken. Een&#13;
planologisch verhaal zal in elk geval noodzakelijk zijn, ongeveer&#13;
volgens de lijnen zoals hiervoor aangeduid. Als variabelen&#13;
voor de houdbaarheid hebben te gelden:&#13;
–– De exclusiviteit van de uitbreidingsopties: hoe strikter&#13;
hoe beter;&#13;
–– De mate waarin niet-ruimtelijke factoren meetellen&#13;
voor de beslissing: hoe minder hoe beter;&#13;
–– De mate waarin in een ruimtelijke onderbouwing kan&#13;
worden voorzien: hoe beter hoe beter.&#13;
Wij weten niet hoe de Raad van State uiteindelijk zal beslissen.&#13;
Er blijft dus altijd een zeker risico dat dat negatief zal&#13;
zijn voor de BZV.&#13;
4.3 Provinciaal belang&#13;
Art. 4.1 Wro bepaalt ‘Indien provinciale belangen dat met&#13;
het oog op een goede ruimtelijke ordening noodzakelijk maken,&#13;
kunnen bij of krachtens provinciale verordening regels&#13;
worden gesteld (..)’. Het zal dus onderbouwd moeten worden&#13;
dat de inhoud van de BZV een provinciaal belang is.&#13;
Grote problemen zijn hierbij overigens niet te verwachten&#13;
nu de Raad van State het ‘provinciaal belang’ zeker niet beperkt&#13;
opneemt.16 Een speciale moeilijkheid hierbij is de verhouding&#13;
tot de Wet geurhinder en veehouderij. In deze wet&#13;
is de normstelling voor de geurhinder uit veehouderijen gegeven,&#13;
terwijl nadere normstelling door de gemeenteraad&#13;
bij verordening kan worden vastgesteld, op basis van een&#13;
gebiedsvisie.17 Gemeenten dienen bij hun ruimtelijke besluitvorming&#13;
aandacht te besteden aan een goed woon- en&#13;
leefklimaat, door de achtergrondbelasting bij deze besluitvorming&#13;
te betrekken. Sommige gemeenten hebben daarvoor&#13;
voorschriften in bestemmingsplannen staan, die gericht&#13;
zijn op eventuele uitbreiding van agrarische bouwblokken.&#13;
Andere gemeenten hanteren gebiedsvisies. De vraag is dus&#13;
of er een provinciaal belang kan worden opgeworpen, nu de&#13;
wetgever (in de Wgv) gekozen heeft voor het gemeentelijk&#13;
niveau. Ik ben van mening dat deze vraag opnieuw in het&#13;
kader van de Wet ruimtelijke ordening zelf moet worden beantwoord&#13;
en dat het provinciaal belang daarbij ruim wordt&#13;
uitgelegd. De Wgv is geheel gericht op de vergunningverlening,&#13;
de zgn. omgekeerde werking (woon- en leefklimaat) is&#13;
ruimtelijke ordening. Dat betekent dus dat in de BZV geurhindermaatstaven&#13;
kunnen worden meegenomen.&#13;
4.4 Conclusie&#13;
De basis van de BZV in de ruimtelijke ordening is vooral&#13;
onzeker vanwege het gegeven dat in de BZV onderwerpen&#13;
zijn opgenomen die niet ruimtelijk relevant zijn. De bovenvermelde&#13;
rechtspraak, gevoegd bij de constatering dat de&#13;
Raad van State zeer afstandelijk toetst, biedt evenwel voldoende&#13;
hoop voor een goede afloop. Ook zal het in de praktijk&#13;
misschien weinig voorkomen dat een score - leidend tot&#13;
een toestemming om te bouwen dan wel een weigering van&#13;
die toestemming – afhankelijk is van niet-ruimtelijke factoren.&#13;
4.5 Mogelijke gevolgen&#13;
Wat gebeurt er als de rechter onverhoopt oordeelt dat de&#13;
BZV op deze manier niet kan?&#13;
Er zijn twee situaties te onderscheiden:&#13;
a. een initiatiefnemer gaat in beroep tegen een afwijzend&#13;
besluit en voert aan dat hij niet aan de gevraagde score&#13;
komt doordat hij niet scoort op certificaten die niet&#13;
ruimtelijk relevant zijn, zoals dierenwelzijn, maar&#13;
voor de omgevingsgerelateerde onderwerpen wel&#13;
duurzaam is. In dit geval zal de rechter oordelen dat&#13;
de vergunning alsnog verleend moet worden.&#13;
b. een belanghebbende gaat in beroep tegen een verleende&#13;
vergunning, omdat de initiatiefnemer alleen dankzij&#13;
dierenwelzijn voldoende punten haalt, en stelt dat dat&#13;
omgevingsrechtelijk niet relevant is. In dit geval zal&#13;
de rechter het besluit vernietigen,omdat de eisen vanuit&#13;
dierenwelzijn buiten beschouwing moeten blijven.&#13;
Het hangt van de overwegingen en het precieze dictum in de&#13;
uitspraak af, wat de gevolgen voor het systeem zijn. Het kan&#13;
zijn dat alleen dat deel van de regeling onverbindend wordt&#13;
verklaard dat dierenwelzijn betreft. Dat betekent dat deze&#13;
factoren verder buiten beschouwing moeten blijven. Maar&#13;
het kan ook dat de rechter vindt dat daardoor het hele stelsel niet deugt. Dat laatste ligt meer voor de hand omdat het voor&#13;
de rechter niet zo gemakkelijk is om het punt dierenwelzijn&#13;
eruit te lichten.18 Als het hele BZV-systeem buiten de orde&#13;
wordt verklaard - ofwel art. 7.3 van de Verordening ruimte&#13;
2014 moet buiten toepassing blijven - dan betekent dat wij&#13;
terugvallen op de regelingen die wel blijven bestaan. In het&#13;
algemeen is dat de rest van de verordening en de geldende&#13;
bestemmingsplannen, hetgeen betekent dat er gewoon uitgebreid&#13;
mag worden als dat volgens die regelingen kan, dus&#13;
zonder toepassing van de BZV.&#13;
In beide gevallen kan de BZV-regeling worden aangepast.&#13;
5. De uitwerking van de BZV&#13;
5.1 Algemeen&#13;
De ‘nadere regeling’ van de provincie zal nog moeten worden&#13;
vormgegeven. Men kan zich daar gemakkelijk vanaf&#13;
maken door te verwijzen naar een computerprogramma,&#13;
zoals dat voor de BZV wordt ontwikkeld. Een artikel&#13;
als ‘Zorgvuldige veehouderij wordt bepaald door middel&#13;
van het Programma BZV 2014’ is denkbaar. Rechtsstatelijk&#13;
is dat niet fraai – in feite bepaalt de programmeur wat&#13;
de rechtsnorm is - maar het komt meer voor. Men zie bijvoorbeeld&#13;
art. 2 van de Regeling geurhinder en veehouderij,&#13;
waarin wordt verwezen naar verspreidingsmodel V-Stacks&#13;
vergunning 2010. Het ligt niettemin voor de hand om een&#13;
meer uitgebreide beschrijving van het berekeningsmodel in&#13;
de nadere regeling op te nemen en in elk geval de voor een&#13;
score bepalende factoren te omschrijven.&#13;
Wat een ‘zorgvuldige veehouderij’ precies inhoudt kan van&#13;
geval tot geval verschillen. Immers: elke veehouderij zal&#13;
een puntenscore kunnen opbouwen op basis van verschillende&#13;
factoren. Dat betekent dat deze score uitmondt in een&#13;
omschrijving van wat voor dat bedrijf ‘zorgvuldig’ inhoudt.&#13;
Deze omschrijving zal moeten worden vastgelegd om bindend&#13;
te kunnen zijn voor het vervolg.&#13;
Zolang de geldende bestemmingsplannen van gemeenten&#13;
nog niet zijn aangepast aan de Verordening, werkt deze laatste&#13;
rechtstreeks ten aanzien van aanvragen van de omgevingsvergunning-&#13;
bouwen. Dat betekent dus dat de voorwaarden&#13;
m.b.t. de zorgvuldige veehouderij als voorschriften&#13;
in de bouwvergunning moeten worden opgenomen. Als de&#13;
bestemmingsplannen worden aangepast komt de vraag aan&#13;
de orde: hoe moet dat?&#13;
5.2 Regeling in het bestemmingsplan&#13;
Een en ander zal door gemeenten, via bestemmingsplannen,&#13;
moeten worden geïmplementeerd. Daarbij spelen twee elementen&#13;
een rol:&#13;
–– Het besluit waarbij de uitbreiding wordt toegestaan;&#13;
–– De vormgeving van de regeling voor het betrokken&#13;
bedrijf en de handhaving daarvan.&#13;
Een uitbreiding van het bouwblok kan in een bestemmingsplan&#13;
op verschillende manieren vorm krijgen. Het meest&#13;
voor de hand ligt de wijzigingsbevoegdheid van art. 3.6, eerste&#13;
lid, onder a, Wro. In het bestemmingsplan wordt bepaald&#13;
dat B&amp;W het plan kunnen wijzigen op het punt van een vergroting&#13;
van een bouwblok. Daar zal een bepaald maximum&#13;
aan gekoppeld kunnen worden. Voor (nog grotere) bouwblokken&#13;
kan een bestemmingsplanherziening worden geëntameerd.&#13;
Deze zal dan (opnieuw) moeten voldoen aan de&#13;
Brabantse Verordening ruimte.&#13;
Het besluit tot bestemmingsplanwijziging door B&amp;W zal,&#13;
volgens de rechtspraak, in het bestemmingsplan gekoppeld&#13;
moeten worden aan objectieve begrenzingen. Daartoe zal in&#13;
de eerste plaats een maximum oppervlakte opgenomen kunnen&#13;
worden; een onbeperkte uitbreidingsmogelijkheid zou&#13;
bovendien in strijd kunnen komen met de eis dat een wijzigingsbevoegdheid&#13;
niet mag leiden tot een ingrijpende verandering&#13;
in de structuur van het plan. De BZV kan volgens mij&#13;
gezien worden als een objectieve begrenzing van de wijzigingsbevoegdheid.&#13;
Als een planologisch besluit voor uitbreiding van een bouwblok&#13;
eenmaal genomen is, kunnen de omgevingsvergunningen&#13;
worden verleend (voor bouwen moeten deze worden&#13;
verleend). De vraag is vervolgens hoe het betrokken bedrijf&#13;
gehouden kan worden de voorgenomen score ook te realiseren&#13;
en op peil te houden.&#13;
a) De voorwaardelijke verplichting&#13;
Als het gaat om realiseren en instandhouding van voorzieningen,&#13;
zou de zgn. voorwaardelijke verplichting een rol&#13;
kunnen spelen. De Afdeling bestuursrechtspraak verlangt&#13;
zo’n verplichting als een voorziening noodzakelijk wordt&#13;
geacht met het oog op de ruimtelijke aanvaardbaarheid van&#13;
het plan. Het gebruik conform de bestemming is toegestaan&#13;
indien de voorziening wordt gerealiseerd en in stand wordt&#13;
gehouden. Zie bijvoorbeeld de uitspraak van de Afdeling&#13;
van 29 december 2010 (LJN BO9160):&#13;
‘(…) Met het oog op de realisatie van de landschappelijke&#13;
inpassing heeft de gemeente een planrealisatieovereenkomst&#13;
gesloten met [belanghebbende]&#13;
waarin, aldus de toelichting van [belanghebbende] ter&#13;
zitting, een inspanningsverplichting is opgenomen om&#13;
deze te realiseren. De aanleg van de beoogde beplantingshaag&#13;
is echter niet in (de voorschriften van) het&#13;
plan geregeld. Nu uit de stukken en het verhandelde&#13;
ter zitting is gebleken dat de raad de aanleg van de&#13;
beplantingshaag wel noodzakelijk acht met het oog op&#13;
de ruimtelijke aanvaardbaarheid van het plan, heeft de&#13;
raad de aanleg daarvan ten onrechte niet in het plan&#13;
geregeld. Niet valt in te zien dat de raad geen voorschrift&#13;
in het plan heeft kunnen opnemen, inhoudende&#13;
dat het gebruik van het perceel conform de bestemming&#13;
alleen dan planologisch is toegestaan indien een&#13;
beplantingshaag als hiervoor bedoeld wordt aangelegd&#13;
en in stand gehouden. Het betoog van [appellant sub&#13;
1] dat de landschappelijke inpassing onvoldoende&#13;
in het plan is gewaarborgd, slaagt. Het college heeft&#13;
ten onrechte goedkeuring verleend aan het bestreden&#13;
plandeel.(…)’.&#13;
Voor zover de BZV-score uitmondt in het realiseren van&#13;
voorzieningen zoals landschappelijke inpassing – of andersom:&#13;
landschappelijke inpassing leidt tot een score - zou dit&#13;
in een voorwaardelijke verplichting kunnen worden neergelegd.&#13;
Op zich zou de voorwaardelijke verplichting zich ook&#13;
uit kunnen strekken tot allerlei andere uitkomsten van de zorgvuldigheidsscore, maar voorbeelden van andere dan fysieke&#13;
voorzieningen zijn er in de rechtspraak niet. Het is dus&#13;
maar de vraag of zo’n uitgebreide voorwaardelijke verplichting,&#13;
waarin bijvoorbeeld de aanwezigheid van een certificaat&#13;
geregeld is, geaccepteerd zou worden. Een aanleiding&#13;
om te denken dat dat niet het geval is, is uiteraard evenmin&#13;
voorhanden.19&#13;
b) De bestemmingsregeling&#13;
Een voorwaardelijke verplichting zou wel de gemakkelijkste&#13;
weg zijn, want als dat niet kan, zal de bestemmingsregeling&#13;
zelf een nauwkeurige omschrijving dienen te omvatten voor&#13;
het concrete geval. De bestemming ‘zorgvuldige veehouderij’&#13;
zou dan in concreto moeten worden ingevuld, met de&#13;
door het betrokken bedrijf behaalde puntenscore. Voor het&#13;
vervolg is immers noodzakelijk dat men weet waar men zich&#13;
aan moet (blijven) houden.&#13;
Dat betekent dat niet volstaan kan worden met het vastleggen&#13;
van het behaalde aantal punten. Dat zou uit het oogpunt&#13;
van flexibiliteit wenselijk zijn; het is dan immers mogelijk&#13;
dat het bedrijf in de loop van de tijd zou mogen veranderen,&#13;
mits maar het aanvankelijk toegekende aantal punten&#13;
behouden blijft. Geurreductie zou dan bijvoorbeeld kunnen&#13;
worden ingewisseld voor dierenwelzijn.20 Of die flexibiliteit&#13;
in de praktijk ook nodig en/of mogelijk is, is overigens&#13;
de vraag. Daar komt bij dat een dergelijke bestemmingsregeling,&#13;
met de bestemming ‘zorgvuldige veehouderij, score&#13;
8 punten op de BZV-maatlatten’ waarschijnlijk in strijd&#13;
is met de rechtszekerheid. Dit beginsel vergt dat in een bestemmingsplan&#13;
wordt vastgelegd wat geldt en wat niet geldt,&#13;
en daarbij kan niet verwezen worden naar een regeling elders.&#13;
Deze regeling kan immers ook nog worden gewijzigd&#13;
(dat is zelfs de bedoeling) zodat het bestemmingsplan dan&#13;
niet meer duidelijk aangeeft wat wel en niet mag. Overigens&#13;
bevat de Wro genoeg mogelijkheden voor flexibiliteit, zodat&#13;
een aanpassing van het plan kan plaatsvinden op het moment&#13;
dat het bedrijf een en ander wil wijzigen.&#13;
Zou men toch een flexibele regeling in het bestemmingsplan&#13;
zelf willen opnemen dan zijn er twee opties:&#13;
–– Het opnemen van de score van een bedrijf in de&#13;
bestemmingsregeling zelf. Na de bestemming in de&#13;
begripsomschrijving, bijvoorbeeld:&#13;
‘zorgvuldige veehouderij’: veehouderij die voldoet&#13;
aan de Score ‘Brabantse Zorgvuldige Veehouderij’,&#13;
als opgenomen in de bijlage bij dit bestemmingsplan,&#13;
door middel van maatregelen en voorzieningen gericht&#13;
op een goede ruimtelijke inpassing, tot uitdrukking&#13;
komend in een puntenscore.&#13;
zou voor een concreet bedrijf (naast andere bouw- en&#13;
gebruiksvoorschriften) de bestemming ‘zorgvuldige&#13;
veehouderij’ met een score van xxx punten.&#13;
met vervolgens de voorschriften zoals die uit de score&#13;
voortvloeien:&#13;
o Op het bedrijf gelden de volgende certificaten :…&#13;
o Het bedrijf veroorzaakt niet meer geurhinder dan…&#13;
o Etc.&#13;
Daar kan dan nog een flexibiliteitsbepaling aan worden toegevoegd:&#13;
Het bedrijf voldoet aan de score, zoals weergegeven in de&#13;
bijlage, met dien verstande dat alternatieve maatregelen en&#13;
voorzieningen uit de bijlage mogen worden getroffen, indien&#13;
en voor zover de totale score in stand wordt gehouden.&#13;
Het nadeel van deze optie is, dat er nogal wat begripsomschrijvingen&#13;
moeten worden geformuleerd. Het voordeel&#13;
is dat direct duidelijk is waar het bedrijf aan moet voldoen,&#13;
ook voor derden.&#13;
– Voor het geheel verwijzen naar de bijlage bij het bestemmingsplan.&#13;
Bijvoorbeeld: Het bedrijf voldoet aan&#13;
de score, zoals weergegeven in de bijlage, met dien&#13;
verstande dat alternatieve maatregelen en voorzieningen&#13;
uit de bijlage mogen worden getroffen, indien en&#13;
voor zover de totale score in stand wordt gehouden.&#13;
Het voordeel van deze optie is dat het bestemmingsplan&#13;
zelf tamelijk simpel oogt. Het nadeel is dat het&#13;
minder duidelijk is voor derden en derhalve op gespannen&#13;
voet staat met de rechtszekerheid.&#13;
Het ligt voor de hand dat er voorbeeld-bestemmingsregelingen&#13;
worden opgesteld.&#13;
c) Planrealisatieovereenkomst&#13;
Een derde alternatief is nog de aloude planrealisatieovereenkomst.&#13;
Dat is op zich een goede figuur, waarbij men bovendien&#13;
niet gebonden is aan de strikte regels van de Wro en&#13;
waarbij ook de omgeving van het betrokken bedrijf zou kunnen&#13;
worden betrokken.&#13;
5.3 Regeling zonder bestemmingsplan&#13;
Zolang het bestemmingsplan nog niet is aangepast geldt&#13;
de Verordening Ruimte rechtstreeks, dat wil zeggen dat de&#13;
bouwvergunningaanvraag getoetst wordt aan de BZV van&#13;
de provincie. De vraag is vervolgens of aan deze bouwvergunning&#13;
ook voorschriften kunnen worden verbonden die&#13;
de handhaving van de BZV voor de toekomst zeker stellen.&#13;
De oude rechtspraak over art. 56 Woningwet is nog steeds&#13;
ten volle relevant.21 Daaruit blijkt dat aan de bouwvergunning&#13;
geen voorschriften kunnen worden verbonden die als&#13;
gebruiksvoorschriften gelden.22 Ook voorschriften voor beplanting&#13;
zijn niet mogelijk.23 Dergelijke voorschriften houden&#13;
eisen in die niet zijn aan te merken als eisen waaraan het&#13;
bouwwerk waarop de aanvraag betrekking heeft als zodanig)&#13;
moet voldoen. Nadat het bouwplan overeenkomstig de&#13;
daarvoor verleende vergunning is gebouwd, is de bouwvergunning&#13;
uitgewerkt en heeft deze geen andere functie dan te&#13;
dienen als bewijs dat legaal is gebouwd. Met dit aflopende&#13;
karakter van de bouwvergunning is het opnemen van voorschriften die duidelijk werking in de toekomst hebben, niet&#13;
te verenigen.24&#13;
Dat betekent dat bij de verlening van de bouwvergunning&#13;
wel getoetst kan worden aan de BZV (en eventueel geweigerd)&#13;
maar dat vervolgens niet kan worden gehandhaafd. Dit&#13;
probleem is op te lossen door een voorbereidingsbesluit te&#13;
nemen en te wachten tot het bestemmingsplan is aangepast.&#13;
5.4 Controle en handhaving&#13;
Speciale aandacht is nodig voor controle en handhaving als&#13;
eenmaal een planologisch besluit is genomen ten behoeve&#13;
van de uitbreiding van een veehouderij op basis van de BZV.&#13;
De controle op de naleving van bestemmingsplannen berust&#13;
bij de gemeente (B&amp;W). Dat het met die controle niet te&#13;
best gesteld is, wordt telkens weer bevestigd. Aangezien het&#13;
bij de ‘zorgvuldige veehouderij’ niet alleen gaat om de initiële&#13;
beslissing, maar ook om naleving nadien, zal controle&#13;
noodzakelijk zijn, om eventueel sancties te kunnen opleggen.&#13;
Zo zal, als een veehouderij niet (meer) voldoet aan de&#13;
score, en dus niet aan de voorwaardelijke verplichting, de&#13;
planrealisatieovereenkomst of de bestemmingsregeling zelf,&#13;
een sanctie moeten volgen om geloofwaardig te blijven.&#13;
De controle op de naleving zal dus moeten worden georganiseerd.&#13;
Bij de BZV gaat het dan ook nog eens om factoren&#13;
die zich buiten het blikveld van de ruimtelijke ordening afspelen&#13;
en die zich dus ook buiten de normale bestemmingsplancontroles&#13;
(indien daarvan al sprake is) bevinden, zoals&#13;
allerlei certificaten. Als gemeenten deze controles zelf niet&#13;
kunnen of willen uitvoeren zal daarvoor derhalve een organisatie&#13;
moeten worden opgetuigd. Voor zover de BZV is samengesteld&#13;
uit certificaten, zou een administratieve controle&#13;
voldoende zijn: zolang de certificaten op het bedrijf (geldig)&#13;
aanwezig zijn, voldoet men aan de regels. Deze administratieve&#13;
controle kan door de gemeente worden verricht, maar&#13;
er zou ook een aparte certificerende instelling voor kunnen&#13;
worden aangewezen. Indien de BZV-score ook andere elementen&#13;
omvat, zoals landschappelijke inpassing, zal een fysieke&#13;
controle noodzakelijk zijn.&#13;
Welke sancties kunnen worden ingezet als de veehouderij&#13;
zich niet houdt aan de bestemmingsregeling?&#13;
De Wro / Awb biedt verschillende mogelijkheden. In de eerste&#13;
plaats de bestuursdwang. Daarbij gaat het om een feitelijk&#13;
herstel, door het bestuur, van de situatie zodat deze in&#13;
overeenstemming is met de norm. Deze vorm van handhaving&#13;
kan men zich bij de BZV moeilijk voorstellen. Meer&#13;
voor de hand ligt de last onder dwangsom (art. 5:32 Awb).&#13;
Ook strafrechtelijke handhaving is nog mogelijk, maar niet&#13;
erg gebruikelijk.&#13;
Interessant is nog de vraag of besluiten bij wijze van sanctie&#13;
kunnen worden ingetrokken. Er moet van worden uitgegaan&#13;
dat zo’n intrekking alleen mogelijk is als de wet in&#13;
deze sanctie voorziet. Ten aanzien van het wijzigingsbesluit&#13;
geldt dat de Wro niet in een intrekkingsbevoegdheid voorziet.&#13;
Voor de vergunningen ligt dat anders. Art. 5.19 van de&#13;
Wabo verklaart het vergunningverlenend gezag bevoegd de&#13;
vergunning in te trekken, indien een onjuiste opgave is gedaan,&#13;
niet overeenkomstig de vergunning wordt gehandeld,&#13;
de voorschriften of beperkingen niet worden nageleefd of&#13;
algemene regels niet worden nageleefd. Met de laatste zinsnede&#13;
wordt kennelijk gedoeld op de algemene bouw- en&#13;
milieuvoorschriften, dus niet het bestemmingsplan of wijzigingsplan.&#13;
Voor zover onderdelen van de BZV (bijvoorbeeld&#13;
emissie-eisen) neergelegd worden in de omgevingsvergunning&#13;
en daar wordt vervolgens niet aan voldaan, dan&#13;
zou de omgevingsvergunning kunnen worden ingetrokken.&#13;
Voor andere onderdelen van de BZV geldt dat niet. Met&#13;
name het onderdeel ‘bouwen’ kan niet worden ingetrokken.&#13;
Aangezien intrekking van de vergunning meestal het uiterste&#13;
middel is (na dwangsom) en de overtreder bovendien een&#13;
hersteltermijn moet worden gegund, moet men zich in de&#13;
praktijk niet te veel voorstellen van de mogelijkheden tot intrekking.&#13;
Voor wat betreft de naleving van de voorwaardelijke verplichting&#13;
en de sancties daarop wordt dit alles niet anders.&#13;
Naleving van de planrealisatieovereenkomst zal via een actie&#13;
tot nakoming kunnen geschieden, met de daaraan verbonden&#13;
privaatrechtelijke sancties, zoals ontbinding en&#13;
schadevergoeding, alsmede een veelal in de overeenkomst&#13;
opgenomen boetebeding.&#13;
6. Slot&#13;
Over de BZV kan inderdaad een proefschrift worden geschreven.&#13;
25 Daar zal nog wel even mee gewacht moeten&#13;
worden op de verdere juridische uitwerking op provinciaal&#13;
en gemeentelijk niveau. Vooruitlopend daarop: de BZV kan&#13;
zeker niet op voorhand en zonder meer als juridisch onzorgvuldig&#13;
worden aangemerkt. Daarbij mag, wat mij betreft,&#13;
bij de beoordeling ook een rol spelen dat het streven naar&#13;
een zorgvuldige veehouderij een belangrijk maatschappelijk&#13;
doel en wellicht een voorwaarde voor de levensvatbaarheid&#13;
van de intensieve veehouderij vormt. Mocht de BZV onderuit&#13;
gaan, dan is het vermoedelijk helemaal gedaan met de&#13;
uitbreidingsmogelijkheden voor deze tak van landbouw. Zoals&#13;
de Commissie van Doorn stelt: ‘Slagen we er namelijk&#13;
niet in de veehouderij een perspectief te&#13;
bieden dat voldoet aan wat we met z’n allen wenselijk vinden,&#13;
dan zal de sector de komende jaren een onevenredig&#13;
zware klap toebedeeld krijgen. De effecten van een dreigende&#13;
shake out reiken ver. Ze schaden niet alleen de Brabantse&#13;
economie, ze hebben direct invloed op de vitaliteit van het&#13;
Brabantse buitengebied.’</content><legacyfootnotes>* Instituut voor Agrarisch Recht, Rijksuniversiteit Groningen. Onderzoeker BZV i.o.v. provincie Noord-Brabant.&#13;
1. www.brabant.nl/actueel/nieuws/2011/september/-/media/A03E3DB9102E49C595D563B2E2CB6ACD.pdf.&#13;
2. P.P.A. Bodden, ‘De Brabantse Zorgvuldigheidsscore Veehouderij: een zorgvuldig bestuurlijk instrument?’ Agr.r. 2013, p. 369.&#13;
3. Zie: www.brabant.nl/dossiers/dossiers-op-thema/ruimtelijke-ordening/verordening-ruimte/ontwerpverordening-ruimte-2014.aspx?document=verordening-ruimte-2014---regels&amp;rel=8113ABB7873349F1BD455CF8E0EF0A3A.&#13;
4. Via een voorbereidingsbesluit wordt die datum 21 september 2013.&#13;
5. Zie A.B. Blomberg, Advies Verordening ruimte, december 2013, www.brabant.nl/politiek-en-bestuur/provinciale-staten/vergaderstukken-en-besluiten-ps-en-commissies/doorslaggezoeken.&#13;
aspx?q=blomberg&amp;sort=date%3aD%3aS%3ad1.&#13;
Er zijn gemeenten die dat nu ook al in bestemmingsplannen&#13;
opnemen. Voor zover mij bekend is daar nog geen&#13;
jurisprudentie over.&#13;
6. Art. 5.6 Wm juncto bijlage 2 bij de Wm.&#13;
7. Zie Van der Feltz (T&amp;C Milieurecht) Titel 5.2, aant. 8. Zie&#13;
voor een voorbeeld: Rechtbank Roermond, 3 augustus&#13;
2011, LJN BR4244 (Vrijstelling bestemmingsplan, Beesel).&#13;
8. Zie: Bruil, ‘Het bestemmingsplan buitengebied’, Agr.r.&#13;
april 2011, met vermelding van jurisprudentie.&#13;
9. In ieder geval tot op heden heeft de Raad van State geen&#13;
regeling in een bestemmingsplan met het oog op de gezondheid&#13;
geaccepteerd. Dat kan misschien in de toekomst&#13;
anders komen te liggen. Zie: J.J.J. de Rooy, ‘Veehouderijen,&#13;
volksgezondheid en omgevingsrecht’, Agr r. 2011, p.&#13;
281 e.v.&#13;
10. Zie: Bruil, ‘Dierenwelzijn’, Agr.r., mei 2012, p. 118-126.&#13;
11. De redenering valt misschien te vergelijken met de planologische&#13;
onderbouwing voor industrievestigingen die alleen&#13;
bedoeld zijn ter oplossing van knelpunten in de eigen&#13;
gemeente. Eigenlijk mag men geen onderscheid maken&#13;
tussen ‘eigen’ bedrijven en bedrijven van elders. Daar moet&#13;
een planologisch verhaal onder, dat begint met: ‘wij willen&#13;
eigenlijk helemaal geen uitbreiding van industrie’.&#13;
12. De volgende uitspraken zijn eerder geanalyseerd door&#13;
Marinus Buijs, ‘Ruimte voor een zorgvuldige veehouderij&#13;
in Brabant’, paper Basiscursus agrarisch recht, mei 2013.&#13;
13. ABRvS 27 maart 2012, LJN AE0730 (Houten).&#13;
14. NB: dit voorschrift is in de Wro vervallen.&#13;
15. ABRvS 15 april 2009, LJN BI 1102 (Brielle).&#13;
16. Zie hierover: P.P.A. Bodden, ‘Wie ordent de ruimte in het&#13;
landelijk gebied?’, Agr.r. 2011, p. 158 e.v.&#13;
17. Art. 6 Wgv.&#13;
18. Zie echter ABRvS 13 november 2013 zaaknr.&#13;
201303243/1/R2 etc. waarin de ABRvS minutieus nagaat&#13;
welke onderdelen van de depositiebank niet deugen en&#13;
welke wel, terwijl de idee van saldering via de bank overeind&#13;
blijft.&#13;
19. Zie voorts ABRvS 9 januari 2013, Agr.r. 2013/5718 waarin&#13;
een voorwaardelijke verplichting werd geëist voor hagen.&#13;
Van een consequente lijn is nog geen sprake, aldus annotator&#13;
Paul Bodden, met verwijzing naar ABRvS 3 oktober&#13;
2012, JM 2012, 159, waarin geen speciale borging in het&#13;
bestemmingsplan werd verlangd. Een probleem is niet&#13;
dat de BZV kan wijzigen, zoals Bodden, a.w., aanvoert.&#13;
Een wijziging zou namelijk alleen voor nieuwe gevallen&#13;
(nieuwe uitbreidingen) gelden.&#13;
20. Voor zover mogelijk op basis van de Wet geurhinder.&#13;
21. T&amp;C Wet algemene bepalingen omgevingsrecht, art.&#13;
2.22, aant. 3. Zie ook ABRvS 17 maart 2010, zaaknr.&#13;
200902809/1/H1.&#13;
22. Rb. Utrecht 12 april 1996, BR 1996, p. 717.&#13;
23. ABRvS 10 mei 2001, BR 2001, p. 685.&#13;
24. Ruimtelijk bestuursrecht, p. WW art. 56-12.&#13;
25. Bodden, a.w., p. 370, die natuurlijk ook de aangewezen&#13;
figuur is om dat op zich te nemen.</legacyfootnotes><footnotes><footnote/></footnotes><auteurs>prof. mr. D.W. Bruil</auteurs><published>2014-01-01 00:00:00</published><modified>2014-01-01 00:00:00</modified><editiondate>2014-01-01</editiondate><htmlpath>https://denhollander.info/artikel/10936</htmlpath></article>
</articles></edition>