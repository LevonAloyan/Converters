<edition><articles><article><jaar>2017</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/2017</searchword><id>14078</id><udhid>UDH:TvAR/14078</udhid><titel>Wet natuurbescherming: de lange weg naar een meer planmatige aanpak van  de jacht</titel><searchwords><searchword>TvAR 2/2017</searchword><searchword>UDH:TvAR/14078</searchword></searchwords><attachments><attachment><name>19027.pdf</name><extention>pdf</extention><url>https://denhollander.info/download/19027/ci</url></attachment></attachments><inleiding>&lt;p&gt;In 2015 schreef Willem Lambooij een artikel ‘Jacht, beheer en schadebestrijding in de Wet natuurbescherming’ in dit tijdschrift, over het (gewijzigde) wetsvoorstel en de parlementaire stand van zaken eind 2014.[2] Nu is de wet op 1 januari 2017 in werking getreden en zijn ook het uitvoeringsbesluit en de regeling gepubliceerd. Sterker nog: de volgende ingrijpende wijziging is alweer door de wetgever bekend gemaakt met de publicatie van het Aanvullingswetsvoorstel Natuur Omgevingswet.[3] Dat zal wennen worden: dan zullen we, bijvoorbeeld, geen jachtakte meer kennen, maar een ‘omgevingsvergunning voor een jachtgeweeractiviteit’. &lt;br/&gt;Eerst de Wet natuurbescherming (hierna: Wnb).[4] Deze is aangevuld met publicatie van het Besluit natuurbescherming (hierna: Bnb),[5] het inwerkingtredingsbesluit,[6] en de Regeling natuurbescherming (hierna: Rnb).[7] De regeling van jacht, beheer, schade- en overlastbestrijding is veranderd ten opzichte van de door Lambooij beschreven situatie. In dit artikel wordt de huidige stand van zaken in hoofdlijnen geduid, vanuit het gegeven dat een planmatige aanpak van jacht, beheer en schadebestrijding feitelijk tot uitgangspunt in de wet is verheven.&lt;/p&gt;</inleiding><content>&lt;h3&gt;1. Planmatig beheer&lt;/h3&gt;&lt;p&gt;Nadat onder de Flora- en faunawet de planmatige aanpak van het faunabeheer was geïntroduceerd door het werken met faunabeheerplannen, stelt de nieuwe wet dit plan centraal. In de nieuwe wet wordt de planmatige aanpak verbreed. Met een planmatige en gebiedsgerichte aanpak wordt geborgd dat alle inspanningen in het kader van schadebestrijding, beheer en jacht op elkaar worden afgestemd. Ingevolge art. 3.12 lid 10 Wnb behoeft alleen het beheer van populaties van exoten of verwilderde dieren en de schadebestrijding van schadeveroorzakende exoten of verwilderde dieren geen planmatige aanpak. Het principe van planmatig beheer ligt ook ten grondslag aan de in de wet uitgewerkte regimes voor schadebestrijding: uitgevoerd door grondgebruikers, beheer: uitgevoerd door faunabeheereenheden en wildbeheereenheden, en jacht: uitgevoerd door jachthouders. &lt;/p&gt;&lt;p&gt;Toch is deze gedachte niet consequent doorgevoerd in de wet, omdat met name de regulering van de jacht door het parlement is gewijzigd. In het wetsvoorstel was aanvankelijk neergelegd dat ook de ‘plezierjacht’ als instrument onderdeel zou worden van het verplicht op te stellen faunabeheerplan, waarin alle beheerinspanningen zouden worden gepland en gecoördineerd. Hiermee zouden alle inspanningen in het kader van schadebestrijding, beheer en jacht op elkaar worden afgestemd. Een afschotplan was in het wetsvoorstel opgenomen, als verplicht onderdeel van het faunabeheerplan. Voor de uitoefening van de jacht leek dit te gaan betekenen dat in een afschotplan het afschot zou moeten worden gepland, gestructureerd en gemaximeerd, met inachtneming van de schadehistorie en de draagkracht van de populaties. Op deze wijze gereguleerd zou de jacht feitelijk geen zelfstandig uit te oefenen recht meer zijn van de jachtaktehouder, maar een instrument in het kader van wildbeheer. Het afschotplan werd via het aannemen van een amendement uit het wetsvoorstel gestemd.[8] Volgens de Kamer zou het opstellen van een afschotplan leiden tot te veel administratieve druk. In plaats van planmatig bepaald vooraf, moeten jagers - op grond van de regeling zoals die in de wet terecht is gekomen - achteraf verantwoording afleggen over de (resultaten van de) jacht.[9] Op grond van art. 3.13 Wnb moeten jachtaktehouders namelijk gerealiseerde afschotgegevens overleggen aan de faunabeheereenheid. De faunabeheereenheid maakt deze vervolgens openbaar. &lt;/p&gt;&lt;h3&gt;2. Faunabeheerplannen&lt;/h3&gt;&lt;p&gt;Faunabeheerplannen blijken aldus een cruciale rol te spelen in het nieuwe stelsel van jacht, beheer en schadebestrijding. Het faunabeheerplan is de basis voor de uitvoering van een vrijstelling voor schadebestrijding (art. 3.15, eerste of derde lid, Wnb), de verlening van ontheffingen voor faunabeheer (art. 3.17, eerste lid, Wnb) en de uitoefening van de jacht (art. 3.20 e.v. Wnb). Voor het beheer van populaties zullen de lange termijndoelen voor het werkgebied van de faunabeheereenheid moeten worden omgezet naar werkplannen, die een vertaling van de doelen naar een concrete inzet op streekniveau bevatten. Daarbij kan samenhang worden aangebracht tussen beheer, schadebestrijding en jacht. Soms kan het leefgebied van diersoorten, het werkgebied van een faunabeheereenheid overstijgen, zoals bij het ree, damhert, edelhert en wildzwijn. In de wet is een bepaling opgenomen, zodat er in die gevallen een overkoepelend (provinciegrens overstijgend) beheerplan kan worden opgesteld. De Minister van EZ kan dergelijke diersoorten aanwijzen, waarna het aan de betrokken faunabeheereenheden is om gezamenlijk een faunabeheerplan voor die soort op te stellen (art. 3.12, derde lid, Wnb). De minister heeft tot nu toe in de Rnb geen diersoort in deze zin aangewezen. &lt;/p&gt;&lt;p&gt;Het is in eerste instantie aan de faunabeheereenheden om bij het opstellen van het faunabeheerplan te bezien welke beheermaatregelen noodzakelijk zijn. Daarbij kan ook worden beoordeeld in hoeverre andere maatregelen dan afschot een effectieve bijdrage kunnen leveren aan respectievelijk beheer, de bestrijding van schade, of het handhaven - of bereiken - van een redelijke wildstand in het jachtveld.&lt;/p&gt;&lt;p&gt;In de wet is nauwelijks geregeld welke inhoud een faunabeheerplan zou moeten hebben. Feitelijk schrijft de wet slechts voor dat het faunabeheerplan passende en doeltreffende maatregelen moet bevatten ter voorkoming en bestrijding van schade door in het wild levende dieren.[10] In de Ffw werden onder verwijzing naar het Besluit faunabeheer omvangrijke eisen gesteld aan de inhoud van dit plan.[11] &lt;/p&gt;&lt;p&gt;Eisen aan de inhoud van het faunabeheerplan worden onder de Wnb gesteld in de provinciale verordening[12], of bij ministeriële regeling, ingeval een faunabeheerplan moet worden vastgesteld voor gronden waarvan de Kroondrager het jachtrecht heeft (art. 1.9 Bnb). De provinciale regels kunnen in elk geval betrekking hebben op, de omvang en begrenzing van het werkgebied van de faunabeheereenheid, de aard, omvang en noodzaak van de op grond van het faunabeheerplan te verrichten handelingen en de wijze waarop en de perioden waarin die handelingen worden verricht. &lt;/p&gt;&lt;p&gt;Een faunabeheerplan behoeft goedkeuring van gedeputeerde staten. Dit is geen goedkeuring als bedoeld in de Awb, omdat het faunabeheerplan zelf geen door een bestuursorgaan vastgesteld besluit is (niet van publiekrechtelijke aard).[13] Gedeputeerde staten geven een oordeel over de noodzaak en proportionaliteit van de inhoud en de uitvoering van faunabeheerplannen, zodat het publieke belang en de samenhang met het algehele natuurbeleid van de provincie is gewaarborgd. Daarbij zouden zij ook het toepassen van mogelijke alternatieven om schade effectief te voorkomen, kunnen betrekken.[14] Dit laatste lijkt vooral van belang omdat gedeputeerde staten een ontheffing voor populatiebeheer slechts kunnen verlenen indien er ‘geen andere bevredigende oplossing’ bestaat.[15] &lt;/p&gt;&lt;p&gt;In de Rnb is als voorwaarde voor het gebruik mogen maken van de (landelijke) vrijstelling opgenomen dat gehandeld wordt overeenkomstig het goedgekeurde faunabeheerplan.[16] Dat geldt ook voor provinciale vrijstellingen op grond van de regelingen in de provinciale verordeningen. Voor zover het faunabeheerplan betrekking heeft op de vrijstelling voor schadebestrijding door grondgebruikers of de uitoefening van de jacht, is het goedkeuringsbesluit van gedeputeerde staten te beschouwen als een zelfstandig besluit, waartegen op grond van de Awb bezwaar en beroep open staat.[17] Indien aan de wettelijke voorwaarden voor gebruik van de vrijstellingen of de jacht is voldaan behoeft immers geen aanvullend toestemmingsbesluit te worden genomen. Dit is een opmerkelijk verschil ten opzichte van de situatie onder de Flora- en faunawet. &lt;/p&gt;&lt;h3&gt;3. Faunabeheereenheid en wildbeheereenheid&lt;/h3&gt;&lt;p&gt;Faunabeheereenheden zijn samenwerkingsverbanden van jachthouders en anderen, zoals maatschappelijke organisaties. De faunabeheereenheid is geïntroduceerd onder de Ffw. Provinciale faunabeheereenheden vervullen in het huidige faunabeleid een essentiële rol, omdat zij zorgen voor een maatschappelijke en gebiedsgerichte inbedding van het faunabeheer. Een faunabeheereenheid heeft de rechtsvorm van een vereniging met volledige rechtsbevoegdheid, of een stichting, aldus art. 3.12 tweede lid, Wnb. In het bestuur van de faunabeheereenheden zijn de maatschappelijke geledingen vertegenwoordigd die belang hebben bij de uitvoering van het faunabeleid, zoals jagers, de landbouwsector en de organisaties die natuurterreinen beheren. Bij provinciale verordening worden nadere regels gesteld waaraan de faunabeheereenheid moet voldoen. De faunabeheereenheden blijven, net als onder de Ffw, verantwoordelijk voor het opstellen van faunabeheerplannen, goed te keuren door gedeputeerde staten (art. 3.12, eerste, derde en zevende lid, Wnb).&lt;/p&gt;&lt;p&gt;Een wildbeheereenheid (WBE) is een samenwerkingsverband van jachthouders met een jachtakte. In de Wnb is in art. 3.14 Wnb vastgelegd dat een WBE de rechtsvorm van een vereniging moet hebben. De WBE-leden voeren het vastgestelde faunabeheerplan uit en doen werkelijk aan beheer en schadebestrijding. Gezien het belang dat grondgebruikers en terreinbeheerders bij de werkzaamheden van de wildbeheereenheden kunnen hebben, is voorzien dat ook zij lid kunnen worden van een wildbeheereenheid. Op grond van art. 3.14, eerste lid, Wnb zijn alle van het geweer gebruikmakende jachthouders verplicht om zich met anderen te organiseren in een WBE.[18] Provinciale staten stellen nadere regels waaraan WBE’s in hun provincie moeten voldoen (art. 3.14, tweede lid, Wnb).&lt;/p&gt;&lt;h3&gt;4. Instrumenten&lt;/h3&gt;&lt;h4&gt;4.1. Vrijstelling voor grondgebruikers bij schade&lt;/h4&gt;&lt;p&gt;De vrijstellingen onder de Wnb zien op handelingen op door de grondgebruiker gebruikte gronden, dan wel in of aan door hem gebruikte opstallen, ter voorkoming van in het lopende of daarop volgende jaar dreigende schade op deze gronden, in of aan deze opstallen, of in het omringende gebied. Die schade moet ‘belangrijk’ zijn als het gaat om vogels en ‘ernstig’ als het gaat om ‘strikt beschermde soorten’. De wetgever heeft er bewust voor gekozen om geen nadere definities van deze begrippen op te nemen: In het licht van vaste jurisprudentie van het Hof van Justitie gaat het om begrippen die binnen de Europese Unie op uniforme wijze moeten worden uitgelegd en toegepast en waarvan de interpretatie uiteindelijk aan het Hof van Justitie is voorbehouden.[19]&lt;span class="superscript"&gt;,&lt;/span&gt;&lt;/p&gt;&lt;p&gt;Onder de Ffw was in dit kader slechts sprake van het begrip ‘belangrijke schade’ aan - samengevat - landbouwbelangen. De Afdeling bestuursrechtspraak aanvaardde in 2007 reeds dat een bedrag van € 250,00 per schadegeval een niet onredelijke grens was voor het mogen aannemen van ‘belangrijke schade’.[20] Het kan daarbij gaan om het voorkomen van schade in het lopende, of het komende jaar. Daarbij speelt de onderbouwing van de (dreigende) schade een belangrijke rol. Die moet primair blijken uit het faunabeheerplan. Als uit cijfermatige onderbouwing (meerjarig, taxatiegegevens schade, aantalsontwikkeling soort, locatie gegevens schade) voldoende aannemelijk is dat belangrijke schade aan gewassen dreigt, kon onder de Ffw door het bevoegd gezag ontheffing voor schadebestrijding worden verleend.[21] Aannemelijk is dat onder het nieuwe stelsel gebruik kan worden gemaakt van de vrijstelling als uit het faunabeheerplan blijkt dat dergelijke schade zich ter plaatse voordoet. Steeds moet worden beoordeeld of sprake is van (dreigende) schade waarvoor de vrijstelling voor de betreffende soort geldt: ruimer gebruik van de vrijstelling, bijvoorbeeld voor andere vormen van schade, vond de Afdeling bestuursrechtspraak onder de Ffw niet aanvaardbaar[22] en er is geen aanleiding om aan te nemen dat daar verandering in zal komen. Ingevolge art. 3.25, tweede lid, Wnb moeten bij het verlenen van een vrijstelling de middelen worden aangewezen die voor het vangen of doden van de in de vrijstelling genoemde dierensoorten mogen worden gebruikt.&lt;/p&gt;&lt;p&gt;De vrijstellingen richten zich tot de grondgebruiker. Dit is degene die gerechtigd is de grond te gebruiken krachtens een zakelijk of persoonlijk recht.[23] De grondgebruiker kan het aldus ontstane recht schriftelijk overdragen aan een ander.&lt;/p&gt;&lt;h4&gt;4.2. Landelijke en provinciale vrijstelling&lt;/h4&gt;&lt;p&gt;De vrijstellingen vallen uiteen in een landelijke en provinciale vrijstelling. Volgens de memorie van toelichting bij het wetsvoorstel is er behoefte aan een landelijke vrijstelling als het gaat om soorten die provinciegrens overstijgend schade veroorzaken en een effectieve aanpak van deze schade gebaat zal zijn bij een gelijksoortige aanpak in alle betrokken provincies.[24] Tegen die achtergrond heeft het rijk de bevoegdheid de betrokken soorten in het Bnb aan te wijzen en voor de bestrijding van schade door die soorten nader te reguleren in de Rnb. Gezien de decentralisatie van de meeste natuurbeheertaken naar het niveau van de provincie is in art. 3.15, achtste lid, Wnb bepaald dat ‘vaststelling, wijziging of intrekking’ van het Bnb na overleg met de provincies plaatsvindt. In art. 3.1 van het Bnb zijn voor de landelijke vrijstelling aangewezen de Canadese gans, de houtduif, de kauw, de zwarte kraai, het konijn en de vos. De aard en omvang van de schade die de landelijk aangewezen soorten veroorzaken is nader toegelicht in de toelichting op het Bnb.[25] In art. 3.3, eerste lid, Rnb worden de dodingsmethoden en vangmiddelen voor soorten die onder de landelijke vrijstelling vallen voorgeschreven. Voor de vogelsoorten mogen slechts geweren, honden niet zijnde lange honden, haviken, slechtvalken en woestijnbuizerds worden gebruikt. Voor konijnen en vossen mogen meer middelen worden ingezet, waaronder ook kastvallen en vangkooien. Uitsluitend de in de regeling genoemde middelen mogen worden gebruikt voor de uitvoering van de landelijke vrijstelling, met de beperkingen die daarbij voor de onderscheiden diersoorten gelden. &lt;/p&gt;&lt;p&gt;Provinciale staten kunnen bij verordening vogels, strikt beschermde dieren en overige dieren - als bedoeld in art. 3.10 Wnb – aanwijzen, die niet bij amvb zijn aangewezen. De bij vrijstelling aan te wijzen soorten mogen niet in hun voortbestaan worden bedreigd, of dat gevaar lopen en moeten schade veroorzaken in de provincie. Met deze bepaling wordt feitelijk uitgesloten dat soorten die voorkomen op de zogenaamde rode lijsten van met uitroeiing bedreigde of speciaal gevaar lopende diersoorten onder een vrijstelling kunnen vallen.[26] Bij een voorgenomen aanwijzing zal steeds moeten worden bezien of een soort de bestrijding kan verdragen.&lt;/p&gt;&lt;h4&gt;4.3. Vrijstelling bij overlast&lt;/h4&gt;&lt;p&gt;Naar analogie van de voorziening voor schadebestrijding voorziet art. 3.16 Wnb ook in de mogelijkheid om een landelijke vrijstelling dan wel provinciale vrijstelling te verlenen voor de bestrijding van dieren van soorten, die niet in hun voortbestaan worden bedreigd, of dat gevaar lopen en die in het hele land, onderscheidenlijk in de provincie, overlast veroorzaken. Deze bepaling is nieuw ten opzichte van de Flora- en faunawet en is per amendement in de wet gekomen. Ze geeft een aanvullende voorziening voor de aanpak van overlast in het bebouwde gebied door gemeenten. Rijk en een provincie kunnen diersoorten aanwijzen die respectievelijk in het gehele land of in de desbetreffende provincie overlast veroorzaken binnen de bebouwde kom. De bij ministeriële regeling te regelen vrijstelling voor landelijk overlast veroorzakende dieren kan alleen betrekking hebben op dieren van soorten die bij AMvB zijn aangewezen (art. 3.16, tweede lid, Wnb). De minister heeft geen invulling gegeven aan deze mogelijkheid, omdat hij vindt dat de soorten die eventueel in aanmerking zouden komen niet op landelijke schaal overlast veroorzaken. Op provinciaal niveau overlast gevende soorten moeten worden aangewezen bij provinciale verordening van provinciale staten.[27] Het gaat in art. 3.16 Wnb om overlast die niet mede is te beschouwen als ‘schade’, waarvoor art. 3.15 van de wet een regeling bevat.[28] Het gaat bovendien om overlast binnen de bebouwde kom. Vrijstelling om deze te bestrijden wordt niet verleend aan grondgebruikers, maar aan gemeenten. Op grond van de Gemeentewet is het College van burgemeester en wethouders met de uitvoering belast. Het college zal in voorkomende gevallen moeten kunnen beargumenteren dat er sprake is van een belang om de vrijstelling te hanteren. &lt;/p&gt;&lt;h3&gt;5. De ontheffing&lt;/h3&gt;&lt;p&gt;Een ‘oude bekende’ komt in een licht gewijzigde vorm terug, de ontheffing (art. 68 Ffw). In art. 3.17 Wnb wordt de mogelijkheid voor ontheffingverlening gecreëerd voor het beperken van de omvang van populaties van beschermde soorten. GS is daarvoor het bevoegde gezag. In de toelichting op het wetsvoorstel wordt deze mogelijkheid tot ontheffingverlening als aanvullend op de vrijstelling beschreven: In de gevallen dat de vrijstelling voor schadebestrijding door de grondgebruiker en de jacht onvoldoende soelaas bieden, kunnen gedeputeerde staten ontheffing verlenen voor populatiebeheer. Het uitgangspunt bij deze ontheffing is – zoals ook nu het geval is – dat zij voor een meerjarige periode wordt verleend aan een faunabeheereenheid, op basis van een faunabeheerplan. Populatiebeheer kan in beginsel voor iedere soort aan de orde zijn, mits populatiebeheer dienstig is aan de wettelijke belangen. Dat zal in het besluit en het onderliggende faunabeheerplan steeds moeten worden aangetoond.&lt;/p&gt;&lt;p&gt;Dit kan bijvoorbeeld voor grauwe ganzen gebeuren. Als wilde populaties de pan uit rijzen en er ontstaat te veel schade (bv landbouwschade), dan kan op grond van het faunabeheerplan door de provincie (College van GS) een ontheffing worden verleend. Aan de ontheffing kunnen voorschriften en beperkingen worden verbonden.[29] Op grond van art. 3.17, tweede lid, Wnb verlenen gedeputeerde staten de ontheffingen met het oog op populatiebeheer in beginsel aan faunabeheereenheden. Opvallend is dat de ontheffing zal worden verleend voor het uitvoeren van ‘beperking van de omvang van een populatie’: populatiebeheer. Onder de Ffw was het op grond van het in 2005 gewijzigde Besluit Beheer en schadebestrijding dieren ook mogelijk ontheffing te verlenen met ‘populatiebeheer’ als grondslag.[30] Dit kon echter slechts met het oog op het beheer van populaties edelherten, reeën, damherten en wilde zwijnen, zo bepaalde art. 4, eerste lid, onder e, van genoemd besluit.&lt;/p&gt;&lt;h3&gt;6. De opdracht&lt;/h3&gt;&lt;p&gt;Provincies kunnen ook zelf het initiatief nemen tot het beheer van populaties van dieren, zoals zij dat ook op grond van art. 67 van de Flora- en faunawet konden doen. Daartoe is in art. 3.18 van de Wnb opgenomen dat GS een opdracht tot reductie van de omvang van door GS aangewezen populaties van dieren kunnen geven. Deze opdracht kan worden verstrekt aan faunabeheereenheden, wildbeheereenheden, samenwerkingsverbanden van personen, of personen. Daarbij kunnen GS bepalen dat aangewezen personen toegang hebben tot terreinen, zodat in voorkomende gevallen ook zonder toestemming van de eigenaar van de grond opgetreden kan worden. Zo nodig kan toegang tot gronden worden afgedwongen met behulp van de sterke arm. &lt;/p&gt;&lt;p&gt;De opdracht tot populatiebeheer strekt tevens tot afwijking van de verbodsbepalingen van de soortenbeschermingsregimes, voor zover de opdracht ziet op populatiebeheer voor dergelijke soorten. Er is derhalve geen afzonderlijke ontheffing meer nodig; wel zijn alle vereisten voor ontheffingverlening van overeenkomstige toepassing, zo is bepaald in art. 3.18, eerste lid, Wnb.[31] Zo moet ook bij een opdracht worden getoetst of er geen andere bevredigende oplossing bestaat en moet worden aangegeven wat de invloed is op de staat van instandhouding van de betrokken soort. De belangen met het oog waarop een opdracht ten behoeve van het populatiebeheer kan worden gegeven komen overeen met de gronden genoemd in de art. 3.3, 3.8 en 3.10, voor zover deze in het kader van populatiebeheer relevant zijn. Daarbij wordt ook verwezen naar art. 3.17, eerste lid, onder a., b. en c. van de Wnb. Op grond van art. 3.25, eerste lid, Wnb moeten de middelen voor vangen en doden worden aangewezen die bij de opdracht mogen worden ingezet. Voor sommige soorten is een opdracht de enige wijze waarop bejaging c.q. bestrijding van schade kan plaatsvinden. Dat geldt met name voor verwilderde dieren en exoten. &lt;/p&gt;&lt;p&gt;Nu exoten en verwilderde dieren niet vallen onder de bescherming van art. 3.1, 3.5 of 3.10 van de Wnb hoeft naar mijn mening ook niet te worden ingegaan op de vraag of er een andere bevredigende oplossing bestaat en wat het effect op de staat van instandhouding zal zijn als het gaat om de bestrijding van deze soorten. Het feit dat in art. 3.12, tiende lid van de Wnb is bepaald dat het beheer van populaties van exoten, of verwilderde dieren, niet overeenkomstig een faunabeheerplan behoeft te geschieden sluit hierbij aan.&lt;/p&gt;&lt;h3&gt;7. De jacht&lt;/h3&gt;&lt;p&gt;Hier geldt dat er weinig veranderd is ten opzichte van de Ffw, met uitzondering van het gegeven dat het faunabeheerplan nu ook aandacht moet besteden aan de wildsoorten. Het recht om te jagen komt toe aan de jachthouder. De jachthouder is degene die krachtens eigendom, een beperkt recht, een pachtovereenkomst of een huurovereenkomst gerechtigd is tot het jagen in een veld (art. 3.23 Wnb). Het begrip ‘jachthouder’ is in de definities van de wet opgenomen.[32] De regeling behelst een continuering van de regeling die was opgenomen in art. 33 van de Flora- en faunawet. Het genot van de jacht kan echter worden overgedragen aan de erfpachter, of de vruchtgebruiker (allen zakelijk gerechtigden). Het jachtgenot gaat bij de vestiging van het absoluut recht mee over, tenzij de eigenaar zich het recht voorbehoudt (art. 3.23 eerste lid, onder b, Wnb). Ingeval van pacht geldt, dat de pachter jachthouder is van een veld, tenzij anders is bepaald bij de pachtovereenkomst (art. 3.23, eerste lid, onder c, Wnb). Overdracht van het jachtrecht kan in de gevallen als bedoeld in art. 3.23, eerste lid, onder b. en c. Wnb slechts plaatsvinden voor zover de jacht niet ten tijde van de vestiging van het erfpachtrecht of vruchtgebruik, of het aangaan van de pachtovereenkomst reeds was verhuurd. Op grond van art. 3.20, vierde lid, Wnb kan de jachthouder aan anderen toestemming verlenen om buiten zijn gezelschap te jagen. Daarbij moet voldaan zijn aan bij AMvB te stellen regels. Deze regels zijn opgenomen in de art. 3.2 en 3.3 van het Bnb. Deze regels zijn beperkt, omdat de wet zelf al eisen stelt en garanties biedt om zeker te stellen dat - ook zonder aanwezigheid van de jachthouder - de jacht in diens jachtveld op ordentelijke wijze verloopt. Een belangrijke wettelijke eis is dat degene die buiten het gezelschap van de jachthouder jaagt, daarvoor de expliciete, schriftelijke toestemming van de jachthouder heeft (art. 3.20, vierde lid, Wnb). &lt;/p&gt;&lt;h4&gt;7.1. Wild&lt;/h4&gt;&lt;p&gt;Net als in de Ffw is het de jachthouder op grond van de Wnb toegestaan om op zijn jachtveld te jagen op wild van de vijf in de wet aangewezen soorten (art. 3.20, eerste lid, Wnb). In het wetsvoorstel werd aanvankelijk voorgesteld om de lijst van als wild aan te wijzen soorten fors uit te breiden. Bij nota van wijziging is deze uitbreiding van de wildlijst echter weer geschrapt. De staatssecretaris van EZ heeft dit gemotiveerd vanuit het standpunt dat een duurzame jacht vooral tot zijn recht komt als jacht mogelijk is op wildsoorten waarop de invloed van de jachthouder op de wildstand in zijn eigen jachtveld belangrijk is. Dit zou vooral opgaan voor de eend, de fazant, de houtduif, de haas en het konijn.[33] De jacht is verboden als de jacht op de betreffende wildsoort niet is geopend, zo is bepaald in art. 3.22 Wnb. In art. 3.5 Rnb heeft de staatssecretaris de tijdvakken bepaald waarin de jacht op de vijf resterende wildsoorten is geopend. Art. 3.22, vierde lid, Wnb geeft gedeputeerde staten van provincies de bevoegdheid om de jacht te sluiten als bijzondere weersomstandigheden dat vergen.[34] Buiten die situatie beschikken provincies niet over de bevoegdheid om de jachthouder zijn recht op het uitoefenen van de jacht te ontzeggen.[35]&lt;/p&gt;&lt;h4&gt;7.2. Jachtakte&lt;/h4&gt;&lt;p&gt;Belangrijke voorwaarde om te mogen jagen is het hebben van een jachtakte. Een jachtakte is te verkrijgen indien het jachtexamen is behaald (art. 3.28, tweede lid en ander a van de Wnb). Dit vereiste wordt voorgeschreven in de Benelux-beschikking M(83)3 over de erkenning van jachtexamens binnen de BENELUX.[36] Verder moet de aanvrager de leeftijd van achttien jaar hebben bereikt, over een jachtveld kunnen beschikken en een bewijs van jachtverzekering kunnen overleggen. In het Besluit natuurbescherming zijn nadere regels gesteld over de aktes en hun geldingsduur (art. 3.21 Bnb). Ook worden eisen gesteld aan het in het kader van het verkrijgen van de jachtakte af te leggen jachtexamen (art. 3.18 Bnb). In de Regeling natuurbescherming worden deze regels nader uitgewerkt (art. 3.7 e.v. Rnb). De jachtakte heeft een geldingsduur van één jaar (art. 3.21 Bnb). Hierover is wel discussie geweest, omdat de jachtpraktijk graag een termijn van vijf jaren wilde. Het kabinet heeft geconcludeerd dat verlenging van de geldigheidsduur van die akte niet past bij de versterking van het stelsel ter beheersing van het legaal wapenbezit; ook bij de andere wapenverloven heeft het kabinet afgezien van een verlenging van de geldigheidsduur tot vijf jaar.﻿[37]&lt;/p&gt;&lt;h4&gt;7.3. Middelen&lt;/h4&gt;&lt;p&gt;In art. 3.21, eerste lid, Wnb zijn de middelen aangewezen waarmee de jacht mag worden uitgeoefend. Ten aanzien van de uitoefening van de jacht is op limitatieve wijze bepaald welke middelen daarbij mogen worden gebruikt. Hiermee wordt uitvoering gegeven aan Benelux-beschikking M(96)8. Blijkens de memorie van toelichting is geprobeerd bij de keuze van deze middelen aan te sluiten bij de heersende Nederlandse jachtpraktijk.[38] Bepaalde in de Benelux-beschikking genoemde middelen worden van oudsher niet gebruikt voor de jacht in Nederland en deze zijn in de Wnb niet aangewezen, zoals paarden. De middelen bij de uitoefening van de jacht moeten worden onderscheiden van de middelen voor het vangen en doden van dieren die kunnen worden ingezet bij populatiebeheer en schadebestrijding (art 3.3 Wnb en 3.25 Wnb). &lt;/p&gt;&lt;p&gt;Een belangrijk middel is het geweer. Ten behoeve van de jacht mag gebruik worden gemaakt van geweren. Maar aan dat gebruik zijn vele eisen gesteld. Deze staan grotendeels vermeld in art. 3.26 Wnb. Het legitiem gebruik van het geweer is verbonden aan het hebben van een jachtakte. Op grond van art. 3.26, tweede lid, van de wet zijn nadere regels gesteld aan het gebruik van het geweer. Op basis van deze grondslag zijn in de art. 3.13 tot en met 3.15 Bnb regels vastgelegd over het type geweer (en de te gebruiken munitie) dat bij het doden van verschillende diersoorten mag worden gebruikt.&lt;/p&gt;&lt;p&gt;Als overige jachtmiddelen worden genoemd honden, eendenkooien, jachtvogels, lokeenden of lokduiven (niet blind of verminkt), fretten, buidels en schermen. Fretten worden veelal gebruikt voor het vangen van konijnen, net als buidels en vaak in combinatie. &lt;/p&gt;&lt;h3&gt;8. Afronding&lt;/h3&gt;&lt;p&gt;Jacht, faunabeheer en schadebestrijding kruipen in de regelgeving langzamerhand steeds dichter naar elkaar toe, maar wel in een zeer traag tempo. Voor de jacht in strikte zin geldt dat de jachthouder moet zorgen voor een ‘redelijke stand van de in zijn jachtveld aanwezige wild’ (art. 3.20, derde lid Wnb). Dat zou met enige goede wil kunnen worden uitgelegd als de zorg voor een gunstige staat van instandhouding. Hoe de ‘redelijke wildstand’ moet worden vastgesteld of bewaakt blijft echter onduidelijk, nu de wet de aan de individuele jachthouder opdraagt om een redelijke wildstand in zijn jachtveld te bereiken.[39] De wetgever stelt hierbij dat van de wildsoorten als bedoeld in art. 3.18, tweede lid Wnb, te weten fazant, wilde eend, houtduif, haas en konijn, zeker is dat de staat van instandhouding gunstig is en dat ze, bij een te hoge stand, schade veroorzaken. Het bereiken van een redelijke wildstand per jachtveld draagt dus bij aan het voorkomen van schade, zonder dat de staat van instandhouding van de soort daar onder te lijden heeft.[40] Het is de vraag of dat nog wel zo is. De stand van de wilde eend bijvoorbeeld is al jaren dalend.[41] De zorg voor ‘verstandig gebruik’ en ‘duurzaam gebruik’ zijn in de wet verankerd door het doden van dieren in beginsel alleen toe te staan als dit vangen en doden is gebaseerd op een planmatige aanpak. Niet alleen beheer, maar ook schadebestrijding en jacht dienen op grond van deze wet op een planmatige en gebiedsgerichte wijze te worden uitgevoerd, op basis van faunabeheerplannen, opgesteld door faunabeheereenheden en goedgekeurd door gedeputeerde staten (zie: art. 3.12, eerste lid, Wnb). Het is daarom jammer dat het element van ‘planmatig jagen’ via een ‘afschotplan’ uit de wet is gehaald en vervangen door de verplichte melding van het gerealiseerde afschot ‘achteraf’. &lt;/p&gt;</content><legacyfootnotes/><footnotes><footnote>1 Luuk Boerema is adviseur Natuur en leefomgeving bij Boerema &amp; Van den Brink BV. Hij schrijft dit artikel op persoonlijke titel.</footnote><footnote>2 Lambooij, Jacht, beheer en schadebestrijding in de Wet natuurbescherming, &lt;span class="italic"&gt;TvAR&lt;/span&gt; 2015, nr. 3.</footnote><footnote>3 Internetconsultatie 21 november 2016.</footnote><footnote>4 &lt;span class="italic"&gt;Stb.&lt;/span&gt; 2016, 34.</footnote><footnote>5 &lt;span class="italic"&gt;Stb.&lt;/span&gt; 2016, 383.</footnote><footnote>6 &lt;span class="italic"&gt;Stb.&lt;/span&gt; 2016, 384.</footnote><footnote>7 &lt;span class="italic"&gt;Stcrt &lt;/span&gt;2016, 55791.</footnote><footnote>8 &lt;span class="italic"&gt;Kamerstukken II&lt;/span&gt; 2014/15, 33 348, nr. 107.</footnote><footnote>9 Art. 3.13 Wnb.</footnote><footnote>10 Art. 3.12, vierde lid, Wnb.</footnote><footnote>11 Art. 30 Ffw.</footnote><footnote>12 Art. 3.12, negende lid, Wnb.</footnote><footnote>13 Zie art. 10:25 Awb, dat het begrip ‘goedkeuring’ omschrijft als ‘de voor de inwerkingtreding van een besluit van een bestuursorgaan vereiste toestemming van een ander bestuursorgaan’.</footnote><footnote>14 &lt;span class="italic"&gt;Handelingen II&lt;/span&gt; 2014/15, 33 348, nr. 9, p. 86.</footnote><footnote>15 Zie bijvoorbeeld art. 3.3, vierde lid, Wnb.</footnote><footnote>16 Art. 3.2 Rnb.</footnote><footnote>17 &lt;span class="italic"&gt;Kamerstukken II&lt;/span&gt; 2014/15, 33 348, nr. 9, p. 95.</footnote><footnote>18 &lt;span class="italic"&gt;Kamerstukken II&lt;/span&gt; 2014/15, 33 348, nr. 9, p. 121.</footnote><footnote>19 &lt;span class="italic"&gt;Kamerstukken II&lt;/span&gt; 2011/12, 33 348, nr. 107, p. 248.</footnote><footnote>20 ABRvS 21 maart 2007, ECLI:NL:RVS:2007:BA1175, &lt;span class="italic"&gt;JM&lt;/span&gt; 2007/88 m. nt. Boerema, &lt;span class="italic"&gt;M en R&lt;/span&gt; 2007, 66 m. nt. Bastmeijer.</footnote><footnote>21 ABRvS 29 augustus 2007, ECLI:NL:RVS:2007:BB2488, &lt;span class="italic"&gt;JNA&lt;/span&gt; 2007/5 m. nt. Boerema.</footnote><footnote>22 ABRvS 13 januari 2016, ECLI:NL:RVS:2016:43, &lt;span class="italic"&gt;JOM&lt;/span&gt; 2016/79.</footnote><footnote>23 Definitie art. 1.1. Wnb.</footnote><footnote>24 &lt;span class="italic"&gt;Kamerstukken II&lt;/span&gt; 2011/12, 33 348, nr. 3, p. 167.</footnote><footnote>25 Toelichting Besluit natuurbescherming, p. 68 en 69.</footnote><footnote>26 Zie ook art. 1.5 lid 4 Wnb.</footnote><footnote>27 Art. 3.16 lid 3 Wnb.</footnote><footnote>28 Toelichting Besluit natuurbescherming, p. 70.</footnote><footnote>29 Art. 5.3. Wnb.</footnote><footnote>30 &lt;span class="italic"&gt;Stb&lt;/span&gt;. 2005, 462, inwerking getreden op 28 september 2005.</footnote><footnote>31 &lt;span class="italic"&gt;Kamerstukken II&lt;/span&gt; 2011/12, 33 348, nr. 3, p. 267/268.</footnote><footnote>32 Art. 1.1 Wnb.</footnote><footnote>33 &lt;span class="italic"&gt;Kamerstukken II&lt;/span&gt; 2013/14, 33 348, nr. 5, p. 41.</footnote><footnote>34 Zo mag niet worden gejaagd op wild dat zich bevindt in of in de nabijheid van wakken, of bijten in het ijs. Ook mag niet worden gejaagd indien wild zich als gevolg van weersomstandigheden in uitgeputte toetsend verkeert, zie art. 3.6 negende en elfde lid Bnb.</footnote><footnote>35 &lt;span class="italic"&gt;Kamerstukken II&lt;/span&gt; 2014/15, 33 348, nr. 9, p. 94.</footnote><footnote>36 Beschikking van het Comité van Ministers van de Benelux Economische Unie strekkende tot onderlinge erkenning van de jachtexamens (M(83)3), &lt;span class="italic"&gt;Trb.&lt;/span&gt; 1987, 2.</footnote><footnote>37 &lt;span class="italic"&gt;Kamerstukken II&lt;/span&gt; 2015/16, 33 348, nr. 190, p. 20.</footnote><footnote>38 &lt;span class="italic"&gt;Kamerstukken II&lt;/span&gt; 2011/12, 33 348, nr. 3, p. 268.</footnote><footnote>39 Art. 3.20, derde lid, Wnb.</footnote><footnote>40 &lt;span class="italic"&gt;Kamerstukken II&lt;/span&gt; 2014/15, 33 348, nr. 9, p. 90-91.</footnote><footnote>41 &lt;span class="italic"&gt;Aanhangsel Handelingen II&lt;/span&gt; 2015/16, nr. 2140.</footnote></footnotes><auteurs>mr. drs. L. Boerema</auteurs><published>2017-03-02 15:13:12</published><modified>2017-04-11 12:02:22</modified><editiondate>2017-03-02</editiondate><htmlpath>https://denhollander.info/artikel/14078</htmlpath></article>
</articles></edition>