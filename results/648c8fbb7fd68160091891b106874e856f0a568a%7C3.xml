<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2001</searchword><id>5640</id><udhid>UDH:TvAR/5640</udhid><titel>De provincie en de Flora- en faunawet</titel><searchwords><searchword>TvAR 12/2001</searchword><searchword>UDH:TvAR/5640</searchword></searchwords><attachments><attachment><name>2001_nr 12_Artikel_Manschot.pdf</name><extention>pdf</extention><url>https://denhollander.info/download/5572/ci</url></attachment></attachments><inleiding>1. Inleiding&#13;
Vele tekenen duiden erop dat de Flora- en faunawet op 1 januari 2002 eindelijk van&#13;
kracht wordt. Maar niet alles is nog geregeld. Enkele voorbeelden hiervan zijn:&#13;
– de ministeriële regeling ex artikel 67, lid 1 is er nog niet (zie paragraaf 2.3);&#13;
– het Besluit Faunafonds ter uitvoering van de artikelen 83, lid 1, 95 en 96 is nog in de maak;&#13;
– de status van de verwilderde duif moet nog worden geregeld; dit na interventie van&#13;
de Tweede Kamer die deze vogel meer bescherming wil bieden dan de staatssecretaris&#13;
beoogde in het Besluit beheer en schadebestrijding dieren1.&#13;
De komst van deze wet markeert een belangrijke omslag in het denken over de bescherming&#13;
van flora en fauna. Ik beperk me tot de fauna: de bescherming en de intrinsieke&#13;
waarde van het dier staan centraal met een paar belangrijke uitzonderingen, namelijk de&#13;
jacht en de schadebeperking en -bestrijding.&#13;
De wet vervangt onder meer de Vogelwet en de Jachtwet en codificeert aldus, zou je&#13;
kunnen zeggen, het recht op ingrijpen in de fauna. Qua bevoegdheden zullen er behoorlijke&#13;
verschuivingen gaan plaatsvinden, met name naar de provincies. Onderstaand zal ik&#13;
de bevoegdheden van de provincies in de nieuwe wet in globale zin behandelen.</inleiding><content>2. Opzet van de wet, verhouding rijks- en provinciaal beleid&#13;
In essentie is de wet mijns inziens een geslaagd voorbeeld van decentralisatie. De wetgever&#13;
heeft de hoofdlijnen bepaald en het kader gecreëerd en daarbinnen voeren de&#13;
provincies hun beleid op het vlak van beheer en schadebeperking en -bestrijding. Zij&#13;
hebben daarbij een ruime marge.&#13;
De voornaamste bevoegdheden van de provincies zijn de mogelijkheid om bij&#13;
provinciale vrijstelling aan de grondgebruiker toe te staan om bij AMvB aangegeven&#13;
beschermde dieren te verjagen, te verstoren etc. en zelfs te doden, en GS hebben de&#13;
bevoegdheid om ontheffing te verlenen voor verjaging, verstoring en afschot van&#13;
beschermde dieren. Zowel voor de vrijstelling als voor de ontheffing geldt dat het uiterste&#13;
middelen zijn. Voor beide geldt dat toepassing pas mogelijk is wanneer er geen&#13;
andere verantwoorde oplossing bestaat en geen afbreuk wordt gedaan aan een gunstige&#13;
staat van instandhouding van de soort. Bij de vrijstelling is de toepassing beperkt tot het&#13;
voorkómen van belangrijke schade aan gewassen, vee, bossen, bedrijfsmatige visserij en&#13;
wateren. Hier zit een belangrijk verschil met de ontheffingen, want de vrijstelling is niet&#13;
toepasbaar om schade aan de fauna te voorkomen. Ik kom daarop nog terug. 2.1. De vrijstelling aan grondgebruikers (art. 65)&#13;
De diersoorten waarop de vrijstelling betrekking heeft worden bij AMvB bepaald. Er&#13;
zijn soorten die in het hele land veelvuldig belangrijke schade aanrichten en soorten die&#13;
in delen van het land veelvuldig belangrijke schade aanrichten. In het Besluit beheer en&#13;
schadebestrijding dieren2 zijn tot landelijk schadelijke soorten aangewezen: de mol, het&#13;
konijn en de houtduif (‘landelijke lijst’). Tot de andere categorie zijn aangewezen: de&#13;
bosmuis, brandgans, ekster, grauwe gans, haas, holenduif, huismus, kauw, kleine rietgors,&#13;
smient, spreeuw, veldmuis, wilde eend en zwarte kraai (‘provinciale lijst’).&#13;
Tot verdriet van sommige provincies staat de vos niet op deze lijst en is een zerotolerance&#13;
beleid ter bescherming van weidevogels door middel van vrijstelling niet&#13;
mogelijk, want, zoals gezegd, schade aan de fauna is geen criterium voor het verlenen&#13;
van vrijstelling en van belangrijke schade aan vee door de vos is eigenlijk geen sprake.&#13;
Mij zijn enkele gevallen bekend van lammeren en meer gevallen van kippen, maar die&#13;
schade is eventueel te beperken en te bestrijden met ontheffingen. De provincies bepalen&#13;
bij verordening tegen welke soorten met welke middelen mag worden opgetreden&#13;
en zo nodig waar in de provincie.&#13;
Op basis van de wettekst is niet alleen verstoren en verjagen etc. mogelijk, ook het&#13;
doden is niet uitgesloten.&#13;
Niettemin stelt de Nota van Toelichting op het Besluit beheer en schadebestrijding dieren3&#13;
dat provincies bij het opstellen van de verordening de nodige terughoudendheid&#13;
dienen te betrachten als het gaat om vangen en doden van dieren. Als dat aan de orde is,&#13;
is ontheffingverlening het middel bij uitstek.&#13;
Ik wil hierbij een paar opmerkingen plaatsen.&#13;
a. Zowel op de ‘landelijke’ als op de ‘provinciale’ lijst staan soorten, die ook als bejaagbaar&#13;
gelden. Volgens de al genoemde Nota van Toelichting moet het doden van deze&#13;
dieren te allen tijde als jacht worden aangemerkt. Dus als de vrijstelling al het doden&#13;
toelaat, zijn alleen de toelaatbare jachtmiddelen geoorloofd en moet de grondeigenaar&#13;
als jager gekwalificeerd zijn.&#13;
b. De aanwijzing van deze soorten geldt voor twee jaar; daarna wordt bezien of handhaving,&#13;
uitbreiding of bepaling van de lijsten noodzakelijk is.&#13;
c. De door de wetgever aangegeven terughoudendheid voor wat betreft het vangen en&#13;
doden van dieren wordt in de meeste provincies gevolgd vanuit het beschermingsprincipe&#13;
en bij gebrek aan ‘schadehistorie’ van deze dieren die een bevoegdheid tot&#13;
vangen of doden kan legitimeren. Zij volstaan met het toestaan van het opzettelijk&#13;
verstoren en verjagen. Met die keuze maken zij het zich niet eenvoudig qua&#13;
bestuurslasten: een in een verordening vervatte vrijstelling is niet onderhevig aan de&#13;
rechtsmiddelen van de Awb omdat er sprake is van een algemeen verbindend voorschrift.&#13;
Het laat zich voorspellen dat er dus meer een beroep op ontheffingen zal&#13;
worden gedaan. d. Overigens heeft het rijk, voor zover ik weet, nog niet bepaald of de landelijke soorten&#13;
wel gevangen en gedood mogen worden. Ik verwacht eigenlijk wel dat dit&#13;
gebeurt: de houtduif en het konijn zijn bejaagbaar wild en voor een mol geldt alleen&#13;
verjagen, dat schiet niet op.&#13;
2.2. De ontheffing (art. 68)&#13;
De ontheffing ex artikel 68 van de wet is het uiterste middel om schade te voorkomen&#13;
en te beperken. Net als bij de vrijstelling gelden als randvoorwaarden dat er geen andere&#13;
bevredigende oplossing bestaat en dat er geen afbreuk plaatsvindt aan een gunstige staat&#13;
van instandhouding van de soort.&#13;
De belangen met het oog waarop een ontheffing kan worden verleend zijn hier breder&#13;
gedefinieerd, namelijk:&#13;
a. volksgezondheid en openbare veiligheid;&#13;
b. veiligheid van het luchtverkeer;&#13;
c. preventie van belangrijke schade aan gewassen, vee, bossen, bedrijfsmatige visserij en&#13;
wateren;&#13;
d. preventie van schade aan flora en fauna;&#13;
e. andere belangen, zoals in het al genoemde Besluit beheer en schadebestrijding dieren&#13;
nader gedefinieerd (art. 4), namelijk de preventie en de bestrijding van schade of&#13;
belangrijke overlast door steenmarters aan gebouwen en inventaris, het voorkomen&#13;
en bestrijden van schade veroorzaakt door vossen aan niet bedrijfsmatig gehouden&#13;
vee of door konijnen en vossen op sportvelden en industrieterreinen, en het voorkomen&#13;
en bestrijden van onnodig lijden van zieke of gebrekkige edelherten, damherten,&#13;
reeën en wilde zwijnen.&#13;
Regel is dat ontheffingen worden verleend aan faunabeheereenheden (FBE) en niet aan&#13;
individuele aanvragers, op een paar voor de hand liggende uitzonderingen na. Die ontheffing&#13;
wordt verleend op basis van een faunabeheerplan, opgesteld door de faunabeheereenheid,&#13;
onder goedkeuring van gedeputeerde staten. Het gaat om planmatig&#13;
beheer en planmatige preventie en bestrijding. Dat is de hoofdregel. Ik kom daar in 2.4&#13;
nog op terug.&#13;
De ontheffing is een beschikking die vatbaar is voor bezwaar en beroep op grond van&#13;
de Awb, maar die veelal op korte termijn gebruikt moet kunnen worden. Daar zit spanning,&#13;
die er overigens ook in het vigerend recht is.&#13;
Ik denk dat de meeste provincies om praktische redenen ervoor zullen kiezen om&#13;
ontheffingen op voorhand te verlenen aan de faunabeheereenheden op basis van het&#13;
faunabeheerplan. Ontheffingverlening op voorhand kan tot voordeel hebben dat de&#13;
rechtmatigheid kan worden bestreden op een moment waarop de ontheffing nog niet&#13;
gebruikt behoeft te worden. Dat faunabeheerplan steunt op een provinciale beleidsvisie&#13;
(zie ook paragraaf 2.4). Beide documenten schetsen de omstandigheden waaronder een&#13;
ontheffing benut mag worden en onder welke voorwaarden. Ook hierbij wil ik enkele&#13;
kanttekeningen plaatsen.&#13;
a. Hoe interactief provinciale beleidsnota’s en faunabeheerplannen ook opgesteld zullen&#13;
worden, het valt te verwachten dat organisaties, begaan met het lot van dieren, ook juridisch&#13;
de grenzen van de nieuwe wetgeving zullen willen verkennen. Daar is niets mis mee,&#13;
maar dat zal zeker in den beginne tot forse bestuurslasten en lange procedures leiden. b. Uit wat ik tot nu toe vanuit de provincie zie, concludeer ik dat er vooralsnog geen&#13;
schokkende beleidsombuigingen te verwachten zijn als het gaat om de ontheffingverlening.&#13;
Naast de erkende schadeaspecten heeft dat mede als reden, denk ik, dat&#13;
tussen de provincies en LNV is afgesproken, dat afwijkend ontheffingenbeleid wat&#13;
leidt tot extra vergoedingen van het Faunafonds, voor rekening van de desbetreffende&#13;
provincie komt. Wanneer een provincie op ethische gronden zou menen, dat&#13;
afschot van knobbelzwanen onder geen enkele voorwaarde meer mogelijk is, dan&#13;
betaalt zij daarvoor het gelag. Hieronder ligt nog wel de rechtsvraag of het huidige&#13;
beschermingsregime zoals LNV dat nu hanteert voor niet zeldzame, schadeveroorzakende&#13;
soorten, ook onder de nieuwe wetgeving, met het zware accent op bescherming,&#13;
door de rechter geaccepteerd wordt.&#13;
c. Nog even een opmerking over de vos. Bij ontheffing kan afschot van vossen worden&#13;
toegestaan ter voorkoming van schade aan weidevogels. Er wordt, laat ik zeggen,&#13;
genuanceerd gedacht over de rol van Reinaert bij de achteruitgang van weidevogels&#13;
en vooral de grutto. Alle tot nu toe gehouden onderzoeken leveren bewijzen van&#13;
(enige) predatie, maar een één-op-één causaliteit is nog niet bewezen. Mijn inziens&#13;
hoeven we niet te wachten tot de laatste grutto’s er niet meer zijn, maar is het op z’n&#13;
minst een poging waard om preventief tot afschot over te gaan in die gebieden waar&#13;
de weidevogelstand ernstig terugloopt.&#13;
2.3. Ingrepen in populaties (art. 67)&#13;
Artikel 67 biedt de mogelijkheid voor GS, als er geen andere mogelijkheid is, om de&#13;
stand van sommige soorten beschermde inheemse diersoorten, andere dieren of verwilderde&#13;
dieren te beperken. Die beperking betreft alleen door de Minister aangewezen&#13;
soorten. Daarbij moet gedacht worden aan muskusratten, beverratten, wilde katten, de&#13;
wasbeer etc. Die ingrepen vinden plaats door door GS aan te wijzen personen of categorieën&#13;
personen, in door GS aan te wijzen gebieden en kunnen desnoods tegen de wil&#13;
van de terreineigenaren plaatsvinden. De mogelijkheid is niet expliciet als vrijstelling of&#13;
ontheffing gedefinieerd in de wet. Ik houd het maar op vrijstelling.&#13;
Tot nu toe is er, zoals in de inleiding al vermeld, geen soortenlijst verschenen; die zal&#13;
er nog wel komen en dan kunnen de muskusrattenvangers hun activiteiten gewoon&#13;
voortzetten en dat moet ook wel. In theorie is het mogelijk dat de vos op deze lijst&#13;
belandt en dat zou de mogelijkheid geven om waar nodig de vossenstand te reguleren&#13;
en bijvoorbeeld desnoods tegen de wil van een terreinbeherende particulier of organisatie&#13;
dit dier te bestrijden.&#13;
2.4. Faunabeheereenheden en faunabeheerplannen&#13;
Bij de beleidsvoorbereiding en bij de uitvoering van het ontheffingenbeleid spelen de&#13;
FBE’s een cruciale rol. Zij zijn de opstellers van een faunabeheerplan, zij voeren het&#13;
beheer, zij registreren en zij voeren de ontheffingen uit. De FBE’s zijn meer dan opgeschaalde&#13;
WBE’s4. Onder regie van het KNJV5 is in 2000 een brede coalitie ontstaan van terreinbeheerders, boeren en jagers die samen vorm en inhoud willen geven aan de&#13;
FBE’s. Er zullen er landelijk 21 komen en de organisaties hebben een landelijk model&#13;
opgesteld om tot oprichting te komen.&#13;
Volgens de wet is een FBE een samenwerkingsverband van jachthouders, erkend&#13;
door GS, ten behoeve van beheer van diersoorten en de bestrijding van schade door&#13;
dieren. In het Besluit Faunabeheer6 zijn de eisen opgenomen waaraan een FBE moet&#13;
voldoen: het dient een stichting of vereniging te zijn en het werkgebied beslaat minimaal&#13;
75% van een zoveel mogelijk aaneengesloten gebied van minimaal 5000 ha. Hun&#13;
belangrijkste publieke taak is het opstellen van een faunabeheerplan (FBP). Dat plan is&#13;
gericht op een duurzaam beheer van diersoorten, waarvoor dat nodig is met het oog op&#13;
de belangen genoemd in artikel 68. Populair gezegd betreft het de soorten die in aanvaring&#13;
kunnen komen met een aantal belangen in de samenleving en waarvoor nochtans&#13;
een duurzaam beheer kan worden gevoerd. Het gaat om het evenwicht van duurzaamheid&#13;
en de noodzaak de andere belangen te behartigen.&#13;
De wettelijke eisen voor een FBP zijn uitgebreid.7 Ik noem de belangrijkste in samengevatte&#13;
vorm. Het bevat het werkgebied met kaart, de kwantitatieve gegevens over populaties&#13;
van soorten waarvoor een duurzaam beheer nodig is, de onderbouwing van de&#13;
noodzaak van duurzaam beheer, inclusief de verwachtingen welke belangen geschaad&#13;
worden, zonder beheer, een beschrijving van wat er de laatste vijf jaar met deze soorten&#13;
gebeurd is en wat aan schadepreventie is gedaan, de gewenste stand van de dieren waarvoor&#13;
een duurzaam beheer wordt gewenst en hoe dat te bereiken en de mogelijkheden&#13;
en voorwaarden om ontheffingen te gebruiken. Het plan geldt voor vijf jaar en jaarlijks&#13;
rapporteert de FBE aan GS.&#13;
De opstelling van de FBP’s wacht nu op de vaststelling van de provinciale beleidsnota’s&#13;
faunabeheer. Die nota’s zullen de politiek gelegitimeerde randvoorwaarden bevatten&#13;
waarbinnen de FBP’s moeten passen. De FBE’s denken constructief mee met de provincies.&#13;
In de meeste provincies zijn deze herfst de beleidsnota’s behandeld. In elk geval in&#13;
Friesland, Drenthe, Groningen, Noord Holland, Utrecht en Noord-Brabant. Min of&#13;
meer synchroon daaraan kan het FBP al worden voorbereid, zodat het plan zo kort&#13;
mogelijk na 1 januari 2002 operationeel is. Hier zit evenwel een tweetal knelpunten.&#13;
1. Sommige provincies hebben uit onvrede met de weigering van LNV om voldoende&#13;
formatie over te dragen naar de provincies ten behoeve van de nieuwe wet, de voorbereidingen&#13;
opgeschort.&#13;
2. De FBE’s in wording hebben al in juli 2001 aan LNV en de provincies respectievelijk&#13;
ƒ 50.000 en 0.6 fte gevraagd aan ondersteuning. LNV heeft ƒ 10.000 per FBE toegezegd;&#13;
de provincies hebben laten weten dat hun bijdrage afhankelijk is van de middelen&#13;
die LNV decentraliseert. Dat schiet dus niet op.&#13;
Om enige druk op de ketel te zetten, hebben de organisaties achter de FBE’s te kennen&#13;
gegeven pas tot formele oprichting over te gaan als de financiën adequaat zijn geregeld.&#13;
Intussen besloten de provincies om individueel met de FBE’s in oprichting te gaan&#13;
praten over wat er nodig is en over wat de provincie kan betekenen voor een snelle oprichting van de FBE’s. Die stap is logisch want, laat dat helder zijn, de FBE’s zijn&#13;
voor de provinciale uitvoering van de wet van groot belang. Als zij er niet komen, zal er&#13;
van planmatig beheer weinig terechtkomen en individuele ontheffingverlening is geen&#13;
wenkend perspectief! Dat betekent ad hoc beslissen, geen ontheffingverlening op voorhand,&#13;
dus inefficiëncy, sterke stijging van bestuurskosten en het niet kunnen benutten&#13;
van de ervaringen van mensen in het veld.&#13;
2.5. Wat doen GS nog meer?&#13;
Tenslotte nog enkele andere bevoegdheden van GS die in de Flora- en faunawet geregeld&#13;
zijn.&#13;
a. Beschermde leefomgeving: GS kunnen een plaats, die van wezenlijke betekenis is als&#13;
leefomgeving voor een beschermde inheemse planten- of diersoort met het oog op&#13;
de instandhouding van die soort op die plaats, de status beschermde leefomgeving&#13;
geven (art. 19). Zo’n besluit vermeldt alle handelingen, die een aantasting van die&#13;
plaats tot gevolg kunnen hebben. Die handelingen zijn meldingsplichtig en GS kunnen&#13;
de handeling (voorwaardelijk) toestaan of weigeren. Blijkens de wetsgeschiedenis&#13;
is dit nieuwe fenomeen vooral bedoeld voor beperkte gebieden als landschapselementen.&#13;
Mijns inziens gaat de wet uit van de bescherming van bestaande waardevolle&#13;
plaatsen dat wil zeggen plaatsen waar de planten of dieren al voorkomen. Interessant&#13;
is dat op zijn minst één provincie het instrument ook wil gebruiken om nieuw te&#13;
creëren leefomgevingen te beschermen. Ik ben zeer benieuwd hoe dat verder zal&#13;
gaan. Naar mijn waarneming opteren de meeste provincies voor vrijwillige bescherming&#13;
van waardevolle leefomgevingen en zien zij het nieuwe instrument als een nuttige&#13;
stok achter de deur.&#13;
b. Opschorting van de jacht: Wat materieel al bestond wordt bestendigd, namelijk GS&#13;
zijn bevoegd de jacht op te schorten bij bijzondere weersomstandigheden. Het ligt&#13;
voor de hand dat er een verbinding wordt gelegd met de ontheffingen, in die zin dat&#13;
ook die worden opgeschort wanneer dat met de jacht gebeurt.&#13;
c. Kievitseieren: Wanneer de minister meent dat de belangen van natuurbehoud zich&#13;
daar niet tegen verzetten, kan hij een periode tussen 1 maart en 9 april vaststellen,&#13;
waarbinnen GS aan erkende samenwerkingsverbanden van weidevogelbeschermers&#13;
ontheffing kunnen verlenen om kievitseieren te rapen (art. 60). De ministeriële regeling&#13;
voor erkenning van de samenwerkingsverbanden en de regeling om nadere&#13;
regels te stellen aan de ontheffingverlening door GS zijn nog niet verschenen. Zie ik&#13;
het goed, dan zal het eierenrapen alleen in Fryslan voortgezet worden, waar het een&#13;
lange traditie heeft én gecombineerd wordt met nazorg en weidevogelbescherming&#13;
in de brede zin.&#13;
2.6. Invloed van beleid op schadebestrijding&#13;
Het is evident dat er een verband bestaat tussen het beleid dat de provincies voeren met&#13;
betrekking tot vrijstellingen en ontheffingen en de hoogte van schade. Grote terughoudendheid&#13;
in het verlenen van vrijstellingen en ontheffingen zal leiden tot meer schade.&#13;
Het kan niet zo zijn dat het sterke accent op bescherming van dieren wordt afgewenteld&#13;
op de grondgebruikers door hoge drempels op te werpen vooraleer van een ontheffing&#13;
gebruik kan worden gemaakt en door het beperken van de aanspraken op schadevergoeding door het Faunafonds. Hoe het Faunafonds in deze wil opereren vindt u&#13;
beschreven in het artikel van Revoort. Ik beperk mij hier tot het voortraject. Los van de&#13;
ethische aspecten is er een zeer alledaagse drijfveer voor provincies om oog te hebben&#13;
voor de schadeaspecten van hun beleid, namelijk de financiën. In het overleg tussen&#13;
LNV en IPO over het ontwerpbesluit Faunafonds is indringend aan de orde geweest,&#13;
hoe provinciaal beleid vertaald moet worden in financiële verantwoordelijkheid. Wettechnisch&#13;
is de ingang het bepaalde in artikel 96, lid 2, waar bepaald is dat de provincies&#13;
een bijdrage verlenen aan het Faunafonds volgens regels gesteld bij AMvB.&#13;
Overeengekomen is dat het huidige beleid op basis van de Jachtwet en Vogelwet als&#13;
een soort nulmeting functioneert. Provincies die meer beperkingen willen, hetzij in de&#13;
sfeer van geen ontheffingen verlenen, hetzij ontheffingen zeer zwaar clausuleren, draaien&#13;
zelf voor de daaruit voortvloeiende kosten op. Dat afwijkende beleid wordt zichtbaar&#13;
bij de verplichte advisering door het Faunafonds over faunabeheerplannen en ontheffingen.&#13;
Op dat moment kan worden gewaarschuwd dat de provincie verantwoordelijk&#13;
wordt voor de tegemoetkomingen die het Faunafonds extra moet gaan betalen ten&#13;
aanzien van de situatie waarin een ‘normaal’ bestrijdingsregime zou zijn gevoerd.&#13;
Ik realiseer me dat dit makkelijk opgeschreven is, maar dat dit in de praktijk nog wel&#13;
haken en ogen zal hebben. Bovendien kan men op goede gronden van oordeel zijn dat&#13;
het bestrijdingsregime onder de nieuwe wet niet zonder meer kan worden voortgezet.&#13;
Om een voorbeeld te geven: de art. 8 Jachtwetsoorten, die nu nog gelden als voor het&#13;
hele jaar bejaagbaar, komen in de Flora- en faunawet onder het vrijstellingsregime. De&#13;
provincies kiezen er vooralsnog voor om geen afschot toe te staan voor deze soorten. Ik&#13;
sluit overigens niet uit dat na twee jaar, bij herziening van de vrijstellingen, er alsnog&#13;
voor gekozen wordt afschot toe te staan. Dat zal sterk afhangen van het aantal ontheffingen&#13;
wat moet worden afgegeven en de zich vormende ‘schadehistories’ van deze soorten.&#13;
Wat betreft de ‘drempel’ die beleidsmatig gelegd kan worden in de ontheffingverlening&#13;
kan ik melden dat er een afspraak tussen de provincies is gemaakt. Een (dreigende)&#13;
schade van meer dan ƒ 250 per ha, mits de grondgebruiker 10% van het saldo opbrengst&#13;
heeft geïnvesteerd in preventieve maatregelen, geeft goede grond voor ontheffingverlening.&#13;
Elk criterium heeft zijn ‘voors’ en ‘tegens’, maar ik meen dat de gemaakte keuze&#13;
redelijk is naar de grondgebruikers toe.&#13;
3. Tot slot&#13;
Op het moment dat ik dit schrijf realiseer ik me hoe vaak de inwerkingtreding van de&#13;
wet al is uitgesteld en welke effecten dat gaf bij iedereen die er mee te maken heeft. Dat&#13;
is niet goed. Aan de andere kant, er moet letterlijk nog heel wat geregeld worden, door&#13;
LNV, maar ook in de provinciehuizen en bij de FBE’s.&#13;
Wat is wijsheid? Starten met een wet die qua uitvoeringsmaatregelen op 90% zit en&#13;
de rest improviseren, of compleet invoeren, maar dan opnieuw uitstel, wat dan mede&#13;
benut kan worden om de FBE’s goed toe te rusten en de laatste geschilpunten tussen&#13;
IPO en LNV (inderdaad over geld) goed op te lossen? </content><legacyfootnotes>1. Motie Stellingwerf/Vos (TK 2000-2001, 27 400 XIV, nr. 79), aangenomen op 27 maart 2001, Hand. TK&#13;
61-4278.&#13;
2. Stb. 2000, nr. 521.&#13;
3. Nota van Toelichting op het Besluit beheer en schadebestrijding dieren, p. 15.&#13;
4. WBE: Wildbeheereenheid.&#13;
5. KNJV: Koninklijke Nederlandse Jagers Vereniging.&#13;
6. Stb. 2000, nr. 522.&#13;
7. Besluit Faunabeheer art. 10.&#13;
</legacyfootnotes><footnotes><footnote/></footnotes><auteurs>H. Manschot</auteurs><published>2001-12-01 00:00:00</published><modified>2001-12-01 00:00:00</modified><editiondate>2001-12-01</editiondate><htmlpath>https://denhollander.info/artikel/5640</htmlpath></article>
</articles></edition>