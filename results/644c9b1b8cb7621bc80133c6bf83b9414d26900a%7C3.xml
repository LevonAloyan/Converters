<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2003</searchword><id>4544</id><udhid>UDH:TvAR/4544</udhid><titel>Arrest Agrargenossenschaft Alkersleben eG, het melkleasen en ook de SLOM?</titel><searchwords><searchword>TvAR 10/2003</searchword><searchword>UDH:TvAR/4544</searchword></searchwords><attachments><attachment><name>2003_nr 10_Artikel_Bronkhorst.pdf</name><extention>pdf</extention><url>https://denhollander.info/download/4489/ci</url></attachment></attachments><inleiding>In zijn noot op bovengenoemd arrest van het Hof van Justitie van de Europese&#13;
Gemeenschappen in de zaak C-268/01 in Agrarisch recht nr. 9, p. 548 zet mr. De Hoog&#13;
juridische bedenkingen bij het beperken van de mogelijkheid van het leasen van&#13;
melkquota in het perspectief van de in genoemd arrest geschetste vrijheid met betrekking&#13;
tot de plaats van produceren van melk.&#13;
Zowel het arrest zelf als de problematiek, aangesneden door mr. De Hoog, geven mij&#13;
aanleiding tot enkele opmerkingen.&#13;
Bij bestuderen van het arrest zou de neiging kunnen ontstaan om het onderliggende&#13;
hoofdgeding en de toepassing van de Europese regels daarop door het Hof als minder&#13;
interessant te beschouwen omdat het betrekking heeft op een typisch Duits-Duits&#13;
probleem, te weten de regeling van de melkquotaproblematiek op het moment van de&#13;
eenwording van de twee voormalige Duitslanden.&#13;
Daarenboven herhaalt het Hof vooral enkele meer algemene principes die het in eerdere&#13;
rechtspraak inzake melkquota reeds had geformuleerd, met name in de zaken Ballmann,&#13;
Thomsen en St. Martinus Elten. De specifiek voor de situatie vastgestelde&#13;
regels worden niet in detail onderzocht en lijken derhalve voor het Hof geen aanknopingspunt&#13;
te bieden voor de antwoorden, te geven aan de verwijzende Duitse&#13;
rechter. Bij bestudering van het arrest rijst echter de vraag of dat laatste terecht was.</inleiding><content>&#13;
1.	De inzet van het hoofdgeding&#13;
 &#13;
Het hoofdgeding betrof een door de Agrargenossenschaft Alkersleben betwiste beslissing van de autoriteit van de voorheen tot het grondgebied van voormalige DDR voormalige deelstaat Thüringen tot de intrekking van een voorlopig toegekend melkquotum om de reden dat de productie in Thüringen zou zijn gestaakt. Deze zou (althans gedeeltelijk) zijn verplaatst naar de plaats Kaarßen, eerst behorende tot de deelstaat Mecklenburg-Vorpommern eveneens behorende tot het grondgebied van de oorspronkelijke DDR maar later tot de deelstaat Niedersachsen, deel van de Duitse Bondsrepubliek in haar oorspronkelijke vorm.&#13;
&#13;
Het Hof komt tot de conclusie dat er geen staking van melkproductie is geweest omdat zoals in eerdere rechtspraak aangegeven, uit de bepalingen van Verordening (EEG) nr. 3950/92, met name artikel 9 sub c en d kan worden afgeleid dat iedere persoon die op het geografisch grondgebied van een Lid-Staat gevestigd geheel van productie-eenheden beheert en melk of zuivelproducten verkoopt of levert, de hoedanigheid van producent heeft. Voorts herinnert het Hof aan het arrest Ballmann waaruit het distilleert, dat het voor de hoedanigheid van producent niet vereist is dat degene aan wie een referentiehoeveelheid is toegekend, deze geheel of gedeeltelijk produceert in de productie-eenheden toen deze hoeveelheid hem werd toegekend (r.o. 31 van het arrest).&#13;
&#13;
Waar het bij de verwijzende rechter evenwel met name om ging was echter om te weten of de communautaire regelgeving die specifiek betrekking heeft op de toewijzing van quota voor de nieuwe deelstaten van de Bondsrepubliek wellicht een bijzondere regeling zou vormen die daarom zou moeten leiden tot andere conclusies met betrekking tot de vraag of er voldaan is aan de criteria van toepassing voor het verkrijgen van het definitief melkquotum.&#13;
&#13;
In verband met de door Duitsland ondernomen herstructurering van de melkproductie in de voormalige DDR werd door de Europese Gemeenschap voor de nieuwe Lid-Staten van de Bondsrepubliek een specifieke (extra grote) hoeveelheid vastgesteld binnen het totale aan de Bondsrepubliek toegekende quotum.&#13;
&#13;
Daarenboven ging het bij de toekenning van eerstgenoemde hoeveelheid aan individuele producenten om een voorlopige toekenning. Wat een dergelijke voorlopige toekenning inhield wordt niet gepreciseerd, maar uit de Duitse nationale uitvoeringsregeling zou kunnen worden afgeleid, dat toegekende hoeveelheden die niet werden geproduceerd zouden worden ingetrokken.&#13;
&#13;
Genoemde regelingen neergelegd in bijlage VI van Verordening (EEG) nr. 3577/90 bepalen echter heel weinig over de manier waarop de Bondsrepubliek in de nieuwe samenstelling diende om te gaan met de toekenning van referentiehoeveelheden in verband met de (reeds aangevangen) herstructurering. De Bondsrepubliek betoogde daarom dan ook, dat zij dit zelf mocht uitmaken.&#13;
&#13;
Het Hof torpedeert deze stelling evenwel. Door te overwegen dat, zo de productie uitsluitend mocht plaatsvinden binnen de productie-eenheden op basis waarvan de referentiehoeveelheden zijn toegekend deze eenheden zou bevriezen in de situatie waarin zij zich ten tijde van de toekenning van die hoeveelheden bevonden en dat de herstructurering van de landbouwbedrijven op het gehele grondgebied van de voormalige DDR in gevaar zou worden gebracht indien de producenten niet binnen de grenzen van dit grondgebied alle door hen noodzakelijk geachte wijzigingen en verbeteringen konden aanbrengen met betrekking tot de ligging van hun productie-eenheden, gaat het Hof daarbij heel snel van het ene uiterste, nl. de bevoegdheid van de Bondsrepubliek om de zaak zelf te regelen, naar het andere: te weten geen enkele bevoegdheid met betrekking tot plaats van productie en zulks alleen op basis van algemene regels op het gebied van melkquota. Dit is niet geheel voor de hand liggend. Denkbaar is bijvoorbeeld dat de Bondsrepubliek de uitoefening van de melkveehouderij gaarne had willen versterken in bepaalde regio’s en in andere niet. Tal van communautaire regelingen inzake regionale herstructurering van de landbouw, zoals die neergelegd in richtlijn 75/268/EEG hebben ook steeds herstructurering in specifieke gebieden op het oog. Bovendien: als er een totale vrijheid dient te zijn wat betreft de plaats waar de melkproductie plaatsvindt, waarom moest er dan een speciale referentiehoeveelheid gereserveerd worden voor het gedeelte van de Bondsrepubliek wat tot de voormalige DDR behoorde?&#13;
&#13;
Een en ander neemt niet weg dat het door het Hof neergelegde beginsel dat melkveehouders in principe ondernemers zijn en daarom de optimale bedrijfsvorm (en dus ook de beste locatie) moeten kunnen kiezen voor hun bedrijf in zijn algemeenheid kan worden onderschreven. Opvallend is wel dat het Hof in r.o. 31 het arrest Ballmann als aanloop tot deze conclusie neemt, door te overwegen dat het daarin zou hebben verklaard, dat het voor de hoedanigheid van producent niet vereist is dat degene aan wie een referentiehoeveelheid is toegekend deze geheel of gedeeltelijk produceerd wordt in de productie-eenheid exploiteerd op het moment dat hoeveelheid werd toegekend, maar dat een dergelijke rechtsoverweging in dat arrest niet terug te vinden is. Mogelijkerwijze is het Hof hier op het verkeerde been gezet door de conclusie van de A-G.&#13;
&#13;
2.	De SLOM&#13;
&#13;
De gedachte die zich echter wel opdringt, is dat bovengenoemde overwegingen van het Hof een enorme steun hadden kunnen betekenen in de tevergeefs gevoerde rechtsstrijd van SLOM-melkveehouders tegen het Nederlandse Ministerie van LNV bij het College van Beroep voor het bedrijfsleven toen deze zich teweer stelden tegen de door de Minister (achteraf) opgelegde eis dat het voor het definitief verkrijgen van hen toegekende referentiehoeveelheid het vereist was, dat zij deze hoeveelheid produceerden onder gebruikmaking van dezelfde bedrijfseconomische en organisatorische eenheid zoals die bestond voordat de SLOM verbintenis werd aangegaan (zie o.a. CBb 18 april 1996, nr. 94/2545/060/198, Hulter/Ministerie van LNV). De bepaling van artikel 5bis van Verordening (EEG) 765/68 legde hen slechts de verplichting op dat voor het toekennen van de voorlopige referentiehoeveelheid men nog diende te beschikken over een gedeelte van het oorspronkelijke SLOM bedrijf. De verordening bepaalde niets over de plaats waar de toe te kennen hoeveelheid diende te worden geproduceerd.&#13;
&#13;
3.	Het leasen van melkquota&#13;
&#13;
De stelling van mr. De Hoog dat het Europese Gemeenschapsrecht als ontwikkeld door het Hof in bovengenoemd arrest tot consequentie heeft, dat het verleasen van melkquota niet mag leiden tot de intrekking daarvan door de Lid-Staten kan worden ondersteund door een analyse van de thans geldende bepalingen op dit punt:&#13;
 &#13;
de regels met betrekking tot intrekken van quota zijn op dit moment neergelegd in artikel 5 van de reeds aangehaalde Verordening (EEG) nr. 3950/92 van de Raad van 28 december 1992 tot instelling van een extra heffing in de sector melk en zuivelproducten (PbEG nr. L 405/1 d.d. 31.12.92). Deze voorziet inderdaad in de mogelijkheid van intrekking van referentiehoeveelheden in het geval van niet gebruik. De desbetreffende bepalingen beginnen evenwel met de zinsnede "onverminderd artikel 6, lid 1 &amp;#65533;".&#13;
Juist laatstgenoemde bepaling regelt de mogelijkheid van het tijdelijk overdragen (in het Nederlandse jargon "verleasen") van quota. Uit een en ander kan de conclusie worden getrokken, dat de tijdelijke overdracht niet wordt gezien als een situatie van niet gebruik van referentiehoeveelheden welke aanleiding zou kunnen geven aan de Lid-Staten tot intrekking.&#13;
&#13;
</content><legacyfootnotes>* Mr. H.J. Bronkhorst is advocaat te ’s-Gravenhage bij het kantoor De Brauw Blackstone Westbroek.&#13;
</legacyfootnotes><footnotes><footnote/></footnotes><auteurs>mr. H.J. Bronkhorst</auteurs><published>2003-10-01 00:00:00</published><modified>2003-10-01 00:00:00</modified><editiondate>2003-10-01</editiondate><htmlpath>https://denhollander.info/artikel/4544</htmlpath></article>
</articles></edition>