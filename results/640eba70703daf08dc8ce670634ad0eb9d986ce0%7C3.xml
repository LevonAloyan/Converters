<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2012</searchword><id>10235</id><udhid>UDH:TvAR/10235</udhid><titel>Het wetsvoorstel natuurbescherming</titel><searchwords><searchword>TvAR 11/2012</searchword><searchword>UDH:TvAR/10235</searchword></searchwords><attachments><attachment><name>TvAR2012_11_03_Het_wetsvoorstel.pdf</name><extention>pdf</extention><url>https://denhollander.info/download/8815/ci</url></attachment></attachments><inleiding>1. Inleiding&#13;
In dit artikel behandel ik het wetsvoorstel ‘Regels ter be­scherming van de natuur (Wet natuurbescherming)’ 1 (hier­na: het wetsvoorstel natuurbescherming). Op 20 augustus 2012 is dit wetsvoorstel aan de Tweede Kamer aangeboden.2 Inmiddels is het wetsvoorstel op 9 oktober 2012 door de nieuwe Tweede Kamer controversieel verklaard. In het Re­geerakkoord VVD - PvdA van 29 oktober 2012 staat echter dat het wetsvoorstel (weer) in behandeling is en wordt aan­gepast. Het lijkt erop dat hiermee de handschoen weer is op­gepakt om het wetsvoorstel te behandelen. Het wetsvoor­stel natuurbescherming betreft een nieuw wettelijk regime voor de natuurbescherming door integratie van de Natuurbe­schermingswet 1998 (hierna: de Nbw), de Flora- en fauna­wet en de Boswet. Het wetsvoorstel ziet op vervanging van deze drie wetten. In dit artikel zal ik enkel ingaan op de ver­vanging van de Nbw.&#13;
</inleiding><content>2. Ontwerpwetsvoorstel natuur&#13;
Het ontwerp van het wetsvoorstel natuurbescherming, dat op 6 oktober 2011 ter consultatie bekend werd gemaakt, luis­terde nog naar een andere citeertitel. Deze luidde namelijk: het ontwerpwetsvoorstel natuur.3 Anders dan de citeertitel is er ook inhoudelijk het één en ander gewijzigd ten opzich­te van het ontwerpwetsvoorstel. Voor zover deze veranderin­gen zien op vervanging van de Nbw zal ik deze in dit artikel bespreken, samen met de overige voorgestelde wijzigingen van de huidige regels in de Nbw.&#13;
3. Leeswijzer&#13;
Slechts een gedeelte van het wetsvoorstel ziet op de vervan­ging van de Nbw. In hoofdstuk 2 behandelt het wetsvoorstel de bepalingen die de bescherming van gebieden betreffen. Aangezien de Nbw ziet op de bescherming van gebieden vervangen deze bepalingen de Nbw. (Zo zien de bepalingen in hoofdstuk 3 op de bescherming van soorten ter vervan­ging van de Flora- en faunawet en zien de bepalingen van hoofdstuk 4 op de bescherming van houtopstanden ter ver­vanging van de Boswet). Naast hoofdstuk 2 houden tevens een aantal andere bepalingen wijzigingen in ten opzichte van de Nbw. Deze zullen eveneens aan bod komen. Achter­eenvolgens zal ik in dit artikel de volgende onderwerpen be­spreken:&#13;
––Paragraaf 4: ‘Loskoppelen’ van omgevingsvergunning niet meer mogelijk;&#13;
––Paragraaf 5: Plantoets, vergunningplicht en Nbw-vergunning van rechtswege;&#13;
––Paragraaf 6: Uitzonderingen op vergunningplicht en bepaalde gevolgen buiten beoordeling:&#13;
project in beheerplan of programma;&#13;
- bestaand gebruik;&#13;
- categorieën in provinciale verordening;&#13;
- niet-significante gevolgen in ministeriële regeling;&#13;
––Paragraaf 7: Maatregelen gebiedsbescherming (zorg­plicht, beheerplan en aanschrijvingsbevoegdheid);&#13;
––Paragraaf 8: Wijziging bevoegdheidsverdeling provin­cies;&#13;
––Paragraaf 9: Wijziging definitie Natura 2000-gebied (ook buitenlandse Natura 2000-gebieden);&#13;
––Paragraaf 10: Vervallen bescherming nationale natuur­monumenten;&#13;
––Paragraaf 11: Verruiming programmatische aanpak;&#13;
––Paragraaf 12: Rechtsbescherming in twee instanties;&#13;
––Paragraaf 13: Tot slot.&#13;
4. ‘Loskoppelen’ van omgevings-vergunning niet meer mogelijk&#13;
De meest in het oog springende wijziging is het vervallen van de mogelijkheid om de Nbw-vergunning ‘los te koppe­len’ van de omgevingsvergunning. In het wetsvoorstel ver­valt de mogelijkheid om voor projecten die óók vergun­ningplichtig zijn op grond van de Wet algemene bepalingen omgevingsrecht (hierna: Wabo), een afzonderlijke Nbw-ver­gunning aan te vragen. Denk bijvoorbeeld aan de situatie dat naast een Nbw-vergunning ook een omgevingsvergun­ning voor de activiteit milieu nodig is (voor het houden van meer dieren) of voor de activiteit bouwen (voor de bouw van een nieuwe stal). Op dit moment is het ingevolge art. 47 lid 2 Nbw mogelijk om eerst een afzonderlijke Nbw-ver­gunning aan te vragen. Indien de Nbw-vergunning wordt aangevraagd voordat de omgevingsvergunning wordt aan­gevraagd, haakt de Nbw-vergunning niet aan bij de omge­vingsvergunning. Op grond van het wetsvoorstel is dit niet meer mogelijk. Het is nog enkel mogelijk om een afzonder­lijke Nbw-vergunning aan te vragen indien niet tevens een omgevingsvergunning nodig is (bijvoorbeeld indien alle an­dere vergunningen reeds zijn verkregen of niet nodig zijn). Hoe dit geregeld is in het wetsvoorstel komt hieronder aan de orde.&#13;
Altijd een VVGB nodig&#13;
Voor projecten die significante gevolgen kunnen hebben op een Natura 2000-gebied is in het wetsvoorstel een wijzi­ging opgenomen van de Wabo. Ingevolge het voorgestelde art. 10.7 sub B onder 3 wordt aan art. 2.1 Wabo een onder­deel j als omgevingsvergunningplichtige activiteit toege­voegd. In onderdeel j wordt een project dat significante ge­volgen kan hebben op een Natura 2000-gebied toegevoegd als nieuwe omgevingsvergunningplichtige activiteit. Door in het wetsvoorstel in art. 2.7 te verwijzen naar deze nieuwe omgevingsvergunningplichtige activiteit wordt geregeld dat voor projecten die significante gevolgen kunnen hebben op een Natura 2000-gebied, de omgevingsvergunning verplicht is. Vóórdat de omgevingsvergunning kan worden verleend is een verklaring van geen bedenkingen (een VVGB) no­dig. Zonder deze VVGB kan de omgevingsvergunning niet worden verleend. Deze VVGB wordt afgegeven door gede­puteerde staten van de provincie die ook bevoegd zouden zijn om een afzonderlijke Nbw-vergunning te verlenen. Of de VVGB verleend kan worden, wordt beoordeeld op grond van hetzelfde toetsingskader als voor de afzonderlijke Nbw-vergunning (indien er niet tevens een omgevingsvergunning nodig is voor een andere activiteit). Ingevolge het voorge­stelde art. 10.7 sub E wordt aan de Wabo nog een nieuw ar­tikel toegevoegd (art. 2.17a Wabo). Hiermee wordt geregeld dat de omgevingsvergunning voor projecten, die significante gevolgen kunnen hebben voor een Natura 2000-gebied (dus een project in art. 2.1 onderdeel j Wabo), enkel verleend kan worden als voldaan is aan het toetsingskader voor het ver­lenen van een Nbw-vergunning (het voorgestelde art. 2.8). Dit betekent dat het toetsingskader voor een omgevingsver­gunning met een VVGB (indien sprake is van een activiteit met mogelijke significante effecten waarvoor ook een omge­vingsvergunning nodig is) inhoudelijk overeenkomt met het toetsingskader voor een afzonderlijke Nbw-vergunning (in­dien er niet tevens sprake is van een activiteit waarvoor een omgevingsvergunning nodig is). &#13;
Altijd een VVGB voor de praktijk niet gunstig &#13;
Door de wetswijziging is het niet meer mogelijk om eerst te bezien of de Nbw-vergunning kan worden verleend, voordat een omgevingsvergunning wordt aangevraagd. Dit gebeurt in de praktijk momenteel veelvuldig omdat het verkrijgen van een Nbw-vergunning op dit moment voor veel agrari­ërs erg lastig is. Indien na het indienen van de aanvraag om Nbw-vergunning blijkt dat het verkrijgen van een Nbw-ver­gunning niet eenvoudig is, wordt de afweging gemaakt of de omgevingsvergunning al dan niet wordt aangevraagd. In de praktijk hecht men op dit moment vooral waarde aan een spoedige bouwtitel, waardoor men het risico van de Nbw vaak bewust neemt. In deze gevallen wordt door de agrari­ër ondanks dat hij geen Nbw-vergunning heeft, toch een om­gevingsvergunning aangevraagd voor bijvoorbeeld de ac­tiviteiten bouwen en milieu. Deze omgevingsvergunning kan vervolgens verleend worden zonder het hebben van een Nbw-vergunning. Uiteraard is het voor de agrariër een (groot) risico om dieren te houden op grond van de omge­vingsvergunning (zonder Nbw-vergunning!), maar in de praktijk blijkt dat agrariërs dit risico in bepaalde gevallen wensen te nemen. Bovendien rest hen vaak ook geen andere keuze, bijvoorbeeld omdat vanwege ammoniak- of welzijns­regelgeving, aanpassingen verplicht zijn. Dit is op grond van het wetsvoorstel dus niet meer mogelijk. Het niet verkrij­gen van een VVGB zal de vergunningverlening van de om­gevingsvergunning blokkeren (dus óók de vergunningverle­ning voor de bouw van een stal en het houden van dieren). De agrariër komt dus geen stap meer vooruit, ook niet door alvast de stal te bouwen op grond van een omgevingsver­gunning voor het bouwen, zonder de VVGB voor de effec­ten op Natura 2000-gebieden. De omgevingsvergunning zal simpelweg voor alle activiteiten niet worden verleend. &#13;
5. Plantoets, vergunningplicht en Nbw-vergunning van rechtswege &#13;
Voor de praktijk zijn ook de voorgestelde art. 2.7, 2.8 en 2.9 van groot belang. Slechts drie overzichtelijke artikelen rege­len de plantoets en vergunningplicht (art. 2.7 in combinatie met art. 2.8) en de uitzonderingen hierop (art. 2.9). &#13;
Wat opvalt is dat in één art. (art. 2.7) zowel wordt geregeld wanneer een plan vastgesteld mag worden (lid 1), als wan­neer een Nbw-vergunning verleend mag worden (lid 2 jo lid 3). Anders dan in de huidige Nbw (art. 19j en verder voor een plan en art. 19d en verder voor een Nbw-vergunning) is het toetsingskader voor plannen en Nbw-vergunningen ge­ïntegreerd opgenomen in het wetsvoorstel. Zowel voor een plan als een Nbw-vergunning wordt in art. 2.7 verwezen naar art. 2.8. Ingevolge art. 2.8 moet een passende beoorde­ling opgesteld worden indien een plan of een project signi­ficante gevolgen kan hebben voor een Natura 2000-gebied. Op grond van art. 2.8 mag vervolgens een plan enkel vast­gesteld worden en een Nbw-vergunning enkel verleend wor­den, indien met zekerheid is vastgesteld dat de natuurlij­ke kenmerken van het gebied niet aangetast zullen worden. Deze toets die voor plannen en projecten moet worden uit­gevoerd verandert inhoudelijk niets aan de huidige toets in de Nbw. &#13;
Ondanks dat de voorgestelde vergunningplicht in hoofdzaak gelijk is aan het huidige regime van de Nbw, is er een aantal verschillen en zaken die opvallen. Deze zal ik hieronder be­spreken. &#13;
Van rechtswege verleende Nbw-vergunning &#13;
Een nieuw onderdeel van het wetsvoorstel dat direct in het oog springt is de voorgestelde lex silentio positivo. De lex silentio positivo wordt van toepassing op aanvragen van Nbw-vergunningen voor projecten waarvoor géén passende beoordeling nodig is. Wanneer het bevoegd gezag in die ge­vallen niet binnen een bepaalde termijn op de aanvraag heeft beslist, is de aangevraagde Nbw-vergunning van rechtswege verleend. Ingevolge het voorgestelde art. 5.1 lid 1 moet het bevoegd gezag binnen dertien weken, maximaal binnen 20 weken indien de termijn is verlengd op grond van art. 5.1 lid 2, na ontvangst van de aanvraag beslissen op de aanvraag. Is dit niet gebeurd, dan is ingevolge art. 5.2 lid 1 sub a de Nbw-vergunning van rechtswege verleend. Zoals ik reeds aangaf wordt de Nbw-vergunning alléén geacht van rechts­wege te zijn verleend als het géén project betreft waarvoor een passende beoordeling nodig is ex art. 2.8. In de praktijk is in veel gevallen een passende beoordeling nodig. Dit zal op grond van het wetsvoorstel niet anders zijn. Voor veel ge­vallen (namelijk wanneer een passende beoordeling nodig is) zal de lex silentio positivo dan ook niet opgaan. &#13;
De lex silentio positivo is in het wetsvoorstel gekomen sa­men met de vergunningplicht voor handelingen die niet als project met significante effecten zijn aan te merken. In het ontwerpwetsvoorstel natuur was de vergunningplicht ver­vangen door een aanschrijvingsbevoegdheid voor deze han­delingen.4 Dit is in het wetsvoorstel natuurbescherming &#13;
weer teruggedraaid. De vergunningplicht blijft bestaan, zij het met de lex silentio positivo voor gevallen waar geen pas­sende beoordeling nodig is. Hiermee wil men tegemoet ko­men aan de ‘maatschappelijk breed gedragen voorkeur voor een formeel toetsingsmoment vooraf, en anderzijds aan de behoefte aan voortvarende besluitvorming’.5 Met name gelet op de rechtszekerheid die hiermee gemoeid is, is het mijns inziens goed dat de vergunningplicht weer in het wetsvoor­stel is opgenomen. Voor de agrariër is het in de praktijk erg lastig te bepalen of zijn handelen mogelijke significante ef­fecten veroorzaakt. Bovendien is de agarariër erbij gebaat om zijn rechten vast te leggen in een vergunning en om ‘be­wijs’ te hebben van het feit dat zijn handelen geen signifi­cante effecten veroorzaakt. De rechtsonzekerheid is anders te groot. &#13;
Geen verplichte koppeling passende beoordeling en MER &#13;
Indien voor een plan zowel een passende beoordeling als een milieueffectrapportage (hierna: MER) gemaakt moeten worden (op grond van de Wet milieubeheer en het Besluit milieueffectrapportage) moet ingevolge art. 19j lid 4 Nbw de passende beoordeling onderdeel uitmaken van de MER. In het wetsvoorstel is deze verplichte koppeling niet meer aanwezig. Voor projecten geldt deze koppeling nu al niet (behoudens bij de omgevingsvergunning waarmee wordt af­geweken van het bestemmingsplan, althans in dat geval is het naar huidig recht onzeker). Met het weglaten van de ver­plichte koppeling wenst de wetgever de mogelijkheid te cre­ëren om de passende beoordeling (die verplicht blijft) pas uit te voeren op het moment dat op grond van de MER in­middels duidelijk is geworden of het oorspronkelijke plan (of project) dan wel een alternatief het meest in de rede ligt. In dat laatste geval hoeft de passende beoordeling enkel op­gesteld te worden voor het alternatief, in plaats van dat twee keer een passende beoordeling opgesteld moet worden (eerst voor het oorspronkelijke plan of project en hierna voor het alternatief).6 In de praktijk zorgt dit voor de initiatiefne­mer voor de nodige gewenste flexibiliteit en kan dit een fik­se kostenbesparing opleveren. De wetgever benadrukt ove­rigens dat het voorgestelde art. 2.8 wel alle ruimte laat om de passende beoordeling nog steeds te combineren met de MER.7 Een integraal onderzoek (MER en passende beoor­deling in één) blijft dus mogelijk. &#13;
6. Uitzonderingen vergunningplicht en bepaalde gevolgen buiten beoordeling &#13;
Art. 2.9 bevat de mogelijkheid om projecten en handelingen vrij te stellen van de vergunningplicht of de gevolgen van projecten of handelingen buiten de beoordeling te houden. &#13;
Project in beheerplan of programma &#13;
Ingevolge het voorgestelde art. 2.9 lid 1 geldt geen vergun­ningplicht voor projecten indien deze projecten zijn opge­nomen in een beheerplan (zoals nu in art. 19d lid 2 Nbw) of een programma als bedoeld in het voorgestelde art. 1.11 (denk hierbij onder meer aan de programmatische aanpak stikstof (hierna: de PAS), hierover later meer). &#13;
Bestaand gebruik &#13;
Anders dan het ontwerpwetsvoorstel8 kent het voorliggen­de wetsvoorstel een nadere regeling voor de toelaatbaar­heid van bestaand gebruik. Op grond van het voorgestelde art. 2.9 lid 2 is voor bestaand gebruik, net zoals ingevolge het huidige art. 19d lid 3 Nbw, geen Nbw-vergunning nodig. Voor bestaand gebruik is niet zoals in het huidige art. 1 on­der m Nbw een definitie opgenomen in de algemene bepa­lingen. In art. 2.9 lid 2 is opgenomen (overeenkomstig art. 1 onder m Nbw) dat de vergunningplicht niet geldt voor han­delingen, niet zijnde projecten, die op 31 maart 2010 bekend waren, dan wel redelijkerwijs bekend hadden kunnen zijn bij het bevoegd gezag. Toegevoegd zijn handelingen, niet zijnde projecten, die na 31 maart 2010 bekend waren, dan wel redelijkerwijs bekend hadden kunnen zijn bij het be­voegd gezag indien het een Natura 2000-gebied betreft dat na 31 maart 2010 is aangewezen. &#13;
Categorieën van projecten in provinciale verordening &#13;
Verder kunnen ingevolge art. 2.9 lid 3 bij provinciale veror­dening categorieën van projecten aangewezen worden waar­voor geen vergunningplicht geldt. Momenteel is het ook mogelijk op grond van art. 19da Nbw om categorieën van projecten van de vergunningplicht uit te sluiten, alleen is hiervoor een AMvB noodzakelijk. &#13;
Niet-significante gevolgen in ministeriële regeling &#13;
Op grond van het voorgestelde art. 2.9 lid 4 kunnen in een ministeriële regeling categorieën van gevolgen aangewezen worden van een plan, een project of een handeling waarbij geen sprake is van ‘significante effecten’ als bedoeld in de art. 2.7 en 2.8 van het wetsvoorstel. &#13;
Uit de Memorie van Toelichting9 blijkt dat voor deze ‘niet significante gevolgen’ volgens de wetgever nog wel een Nbw-vergunning nodig is, maar dat in deze gevallen geen passende beoordeling nodig is. De wetgever heeft hiermee onder andere beoogd om de huidige regeling voor bestaan­de rechten (in het huidige art. 19kd Nbw) een plaats te ge­ven in een ministeriële regeling op grond van art. 2.9 lid 410 in plaats van in het wetsvoorstel zelf. Ingevolge het huidi­ge art. 19kd Nbw blijven de gevolgen van ammoniakdeposi­tie buiten de beoordeling van de vergunningaanvraag als er (kortweg) geen sprake is van een toename per saldo van de ammoniakdepositie. De ammoniakdepositie wordt vergele­ken met de ammoniakdepositie op het moment van aanwij­zing van het betreffende Natura 2000-gebied. Er is in zo’n geval nog wel een Nbw-vergunning nodig, alleen kan deze worden verleend zonder passende beoordeling op te stellen (tenzij sprake is van andere significante milieugevolgen dan gevolgen door stikstofdepositie). Of deze regeling van ‘be­staande rechten’ inhoudelijk hetzelfde blijft in het wetsvoor­stel is nog maar de vraag. De huidige regeling is namelijk niet overgenomen in het wetsvoorstel. Hoe de regeling voor ‘bestaande rechten’ zal gaan gelden hangt af van de nog op te stellen ministeriële regeling. &#13;
Ondanks de bedoeling van de wetgever dat voor categorieën van gevolgen in een ministeriële regeling op grond van art. 2.9 lid 4 nog wel een Nbw-vergunning nodig is (maar zon­der passende beoordeling verleend kan worden), is het mijns inziens gelet op de letterlijke wettekst van art. 2.9 lid 4 óók mogelijk dat de vergunningplicht in bepaalde gevallen komt te vervallen. Dit is het geval indien er, naast de effecten die zijn aangewezen in een ministeriële regeling, geen ande­re mogelijke significante effecten te verwachten zijn. Indien er geen ‘significant effect’ is, is immers geen Nbw-vergun­ning nodig gelet op het voorgestelde art. 2.7 lid 2 (het huidi­ge art. 19d Nbw). Waarschijnlijk is dit niet de bedoeling van de wetgever geweest. &#13;
In de praktijk: mogelijk negatief, maar vooralsnog onduidelijk &#13;
Het verplaatsen van de huidige regeling voor bestaande rechten (in art. 19kd Nbw) naar een ministeriële regeling heeft mogelijke positieve en negatieve effecten. Positief is dat het meer mogelijkheden biedt om gewenste wijzigingen sneller door te voeren, bijvoorbeeld bij gebleken strijdig­heid met de Habitat- of Vogelrichtlijn11 of bij gewijzigde in­zichten over de benodigde bescherming en behoeften in de praktijk. Voor de agrariër kan dit bijdragen aan een snelle­re duidelijkheid over de vergunningverlening. Wel moet nog blijken hoe de regeling voor bestaande rechten wordt opge­nomen in een ministeriële regeling. Bij een beperktere re­geling voor bestaande rechten dan de huidige regeling is dit ongunstig voor de agrariër. &#13;
Voor de praktijk is ook van belang dat een ecologische on­derbouwing noodzakelijk blijft in de gevallen dat bij mi­nisteriële regeling wordt aangegeven dat geen sprake is van ‘significante effecten’. Ingevolge het voorgestelde art. 2.9 lid 5 moet namelijk ‘op voorhand op grond van objectie­ve gegevens worden uitgesloten’ dat de natuurlijke kenmer­ken van een Natura 2000-gebied aangetast kunnen worden. Zie ik het goed, dan kan dit ervoor zorgen dat het gunsti­ge effect voor de agrariër bij ‘bestaande rechten’, namelijk dat er geen passende beoordeling nodig is, teniet wordt ge­daan. Op dit moment is er op grond van art. 19kd Nbw geen passende beoordeling nodig indien er (kortweg) geen spra­ke is van een toename per saldo van de stikstofdepositie ten opzichte van de aanwijzingsdatum van het betreffende Na­tura 2000-gebied. Mogelijk wordt dit anders nu ingevolge het voorgestelde art. 2.9 lid 5 éérst op grond van objectieve gegevens uitgesloten moet worden dat de natuurlijke ken­merken van het betreffende Natura 2000-gebied niet aange­tast kunnen worden. In de praktijk kan dit erop neerkomen dat een passende beoordeling nodig is. Indien gelet op het voorgestelde art. 2.9 lid 5 (anders dan in de huidige situatie) wel een passende beoordeling nodig zou zijn voor geval­len waarbij de ammoniakdepositie per saldo niet toeneemt, strookt dit mijns inziens niet met de bedoeling van de wet­gever. Hoe dit in de praktijk zal uitpakken is echter nog on­duidelijk. &#13;
De wetgever geeft in elk geval aan dat men niet verwacht dat op korte termijn gebruik gemaakt zal worden van de mo­gelijkheid om generieke regimes (zoals het regime voor ‘be­staande rechten’) op voorhand als niet significant te be­schouwen.12 Dit is mijns inziens niet in overeenstemming met de bedoeling van de wetgever bij de introductie van het regime voor bestaande rechten in art. 19kd Nbw. Art. 19kd Nbw werd juist geïntroduceerd om de vergunningverlening te versnellen.13 &#13;
7. Maatregelen gebiedsbescherming &#13;
Paragraaf 2.2 van het wetsvoorstel draagt de titel ‘Instand­houdingsdoelstellingen en passende maatregelen’. Op grond van deze paragraaf dienen maatregelen genomen te worden ten behoeve van de gebiedsbescherming. &#13;
Zorgplicht &#13;
Ten eerste betreft het voorgestelde art. 2.2 de algemene zorgplicht voor gedeputeerde staten om zorg te dragen voor het treffen van instandhoudingsmaatregelen en passende maatregelen. &#13;
Beheerplannen &#13;
Vervolgens betreft het voorgestelde art. 2.3 een regeling voor het vaststellen van beheerplannen (zoals momenteel in art. 19a en 19b Nbw). De verplichte inhoud van de beheer­plannen sluit ex art. 2.3 lid 2 aan bij de instandhoudings­doelstellingen van de Habitat- en Vogelrichtlijngebieden (en niet bij nationale doelen). Wat opvalt is dat de door­werking van beheerplannen is versterkt ten opzichte van de huidige situatie. Art. 2.3 lid 3 introduceert een verplich­ting voor bestuursorganen om de maatregelen in het beheer­plan daadwerkelijk en tijdig te treffen, voor zover zij met deze maatregelen hebben ingestemd. Denk bijvoorbeeld aan gemeenten in en rond het gebied die in een bestemmings­plan natuurondersteunende bestemmingen kunnen bevorde­ren en andere bestemmingen kunnen tegengaan. Kantteke­ning hierbij is wel dat niet duidelijk is wat verstaan wordt onder ‘tijdig’ en wat de gevolgen zijn indien er geen instem­ming is verleend voor het opnemen van de maatregel in het beheerplan, terwijl de maatregel wel degelijk noodzakelijk is om het beheerdoel te halen. Mijns inziens is het dan ook de vraag of de versterkte doorwerking daadwerkelijk het be­oogde effect heeft. In de Memorie van Toelichting bij het wetsvoorstel staat enkel dat indien een bestuursorgaan niet instemt ‘over het algemeen alternatieve maatregelen moe­ten worden gevonden om de instandhoudingsdoelstellingen te realiseren.’14 &#13;
Wel staat er hierna nog het volgende: &#13;
‘Verricht het bestuursorgaan evenwel handelingen die schadelijk kunnen zijn voor het betrokken Natura 2000-gebied, dan zal de provincie beperkingen of voorwaarden opleggen in het kader van de vergun­ningverlening (…) of met inzet van de zogenoemde aanschrijvingsbevoegdheid (…). Stelt het betrokken bestuursorgaan een schadelijk plan vast, dan kan worden ingegrepen met inzet van de instrumenten van interbestuurlijk toezicht. (…).’15 &#13;
Nieuw is ook dat gedeputeerde staten het bevoegde gezag worden voor de vaststelling van beheerplannen voor de ter­reinen van Staatsbosbeheer. Nu is dit de Minister. &#13;
Wat ook opvalt is dat, anders dan op dit moment het geval is, in art. 2.3 lid 5 uitdrukkelijk wordt geregeld dat de be­heerplannen kunnen worden geïntegreerd in een ander plan dat (mede) betrekking heeft op het betrokken gebied. Denk hierbij aan een provinciaal milieuplan of een beheer- of ont­wikkelplan voor rijkswateren.16 Hierdoor is een integrale benadering van een gebied beter mogelijk. &#13;
Aanschrijvingsbevoegdheid &#13;
In het voorgestelde art. 2.4 lid 1 is een aanschrijvingsbe­voegdheid opgenomen. Dit artikel is een vervanging van het huidige art. 19c Nbw op grond waarvan bij beschikking voor afzonderlijke gevallen maatregelen opgelegd kunnen worden. Een nieuw instrument ten opzichte van de huidi­ge aanschrijvingsbevoegdheid is art. 2.4 lid 3. Op grond van dit artikel kunnen provinciale staten in een provinciale ver­ordening voor categorieën van gevallen voorschrijven dat maatregelen genomen moeten worden. Deze mogelijkheid is momenteel in art. 19ke Nbw enkel opgenomen voor maat­regelen ter voorkoming van verslechtering van voor stikstof gevoelige habitats. &#13;
De aanschrijvingsbevoegdheden in art. 2.4 lid 1 kunnen in­gevolge art. 2.4 lid 5 niet gebruikt worden tegen een project waarvoor een Nbw-vergunning is verleend. De aanschrij­vingsbevoegdheid is enkel bedoeld voor situaties waarin een activiteit niet wordt gereguleerd met een vergunning. Denk aan de situatie dat een handeling, niet zijnde een project, is vrijgesteld van de vergunningplicht omdat de handeling be­staand gebruik is. In dat geval is het volgens de Memorie van Toelichting bij het wetsvoorstel nodig om een alternatief instrument te hebben om maatregelen te treffen indien de ac­tiviteit leidt tot mogelijke significante effecten.17 &#13;
Belangrijk verschil met het ontwerpwetsvoorstel natuur is dat in het ontwerpwetsvoorstel de aanschrijvingsbevoegd­heid in de plaats kwam van de vergunningplicht in het huidi­ge art. 19d Nbw. De vergunningplicht werd vervangen door een algemene aanschrijvingsbevoegdheid voor handelingen die niet als project met significante effecten zijn aan te mer­ken.18 Zoals ik reeds aangaf is dit uitgangspunt in het voor­liggende wetsvoorstel verlaten. In het wetsvoorstel blijft de vergunningplicht, zij het met toepassing van de ‘lex silentio positivo’, als reguleringsinstrument bestaan.19 &#13;
8. Bevoegdheidsverdeling provincies &#13;
Een andere belangrijke wijziging die het wetsvoorstel be­vat is de bevoegdheid tot vergunningverlening door gedepu­teerde staten. Op dit moment zijn in beginsel gedeputeerde staten van de provincie bevoegd indien in hun provincie het grootste gedeelte van het Natura 2000-gebied is gelegen. Dit is anders indien het vergunningplichtige project de meeste effecten veroorzaakt op een Natura 2000-gebied in een an­dere provincie. In dat geval is deze provincie bevoegd om de Nbw-vergunning te verlenen.20 Op grond van het voor­gestelde art. 1.3 lid 1 en lid 2 worden gedeputeerde staten van de provincie bevoegd om een Nbw-vergunning te verle­nen indien het vergunningplichtige project in hun provincie wordt uitgevoerd. Niet langer maakt dus het effect op Natu­ra 2000-gebieden een bepaalde provincie bevoegd tot ver­gunningverlening, maar het feit dat een vergunningplichtig project (zoals een nieuw agrarisch bedrijf) in een bepaalde provincie wordt uitgevoerd. &#13;
Einde aan twee problemen in de praktijk &#13;
Het voorgestelde art. 1.3 lid 1 en lid 2 maakt een einde aan een tweetal problemen in de praktijk. Ten eerste hoeft niet meer op voorhand duidelijk te zijn op welke Natura 2000-gebieden (in welke provincie(s)) een agrarisch bedrijf de meeste effecten zal hebben.21 Gewoonweg zijn gedepu­teerde staten van de provincie bevoegd van de provincie waarin het bedrijf is gelegen. &#13;
Ten tweede wordt er een einde gemaakt aan de problemen die spelen in de situatie dat een agrarisch bedrijf ammoni­akdepositie veroorzaakt op twee of meer verschillende Na­tura 2000-gebieden welke geheel in twee of meer verschil­lende provincies liggen (wanneer er dus geen sprake is van provincie-overschrijdende Natura 2000-gebieden). In de huidige situatie heeft de agrariër twee (of meer) natuurbe­schermingswetvergunningen nodig van twee (of meer) ver­schillende provincies met mogelijk een verschillende uitleg van het toetsingskader (!). De problemen die dit in de prak­tijk voor de agrariër oplevert spreken voor zich. Met het voorgestelde artikel is nog maar één provincie (althans ge­deputeerde staten van deze provincie) bevoegd tot vergun­ningverlening, namelijk gedeputeerde staten van de provin­cie waarin het bedrijf is gelegen. De agrariër hoeft nog enkel bij deze provincie één aanvraag om natuurbeschermingswet­vergunning (hierna: Nbw-vergunning) in te dienen.22 &#13;
Dit neemt echter niet weg dat er ook in deze situatie nog ge­noeg complicaties zullen zijn. Bijvoorbeeld in relatie tot het beheersplan. De bevoegdheid om beheerplannen op te stel­len blijft namelijk wel conform het geldende regime van de Nbw.23 Bevoegd blijven gedeputeerde staten van de provin­cie waarin het Natura 2000-gebied grotendeels is gelegen. &#13;
Verder mag op grond van art. 2.3 lid 1 jo 2.10 lid 3 en 4 een beheerplan slechts worden vastgesteld in overeenstemming met gedeputeerde staten van de provincie waarin het Natu­ra 2000-gebied eveneens (voor een kleiner gedeelte) is ge­legen. &#13;
Verplichte overeenstemming tussen provincies &#13;
Ingevolge het voorgestelde art. 1.3 lid 3 en lid 4 wordt ook de afstemming tussen provincies bij de vergunningverlening geregeld. Gedeputeerde staten van de bevoegde provincie mogen de Nbw-vergunning niet verlenen zonder overeen­stemming met gedeputeerde staten van de andere provincies waar de Natura 2000-gebieden of delen hiervan zijn gelegen waar het bedrijf effect op heeft. &#13;
Het is de vraag hoe deze overeenstemming in de praktijk zal uitpakken. Bijvoorbeeld in de situatie dat de betrok­ken provincies een verschillende uitleg van het toetsingska­der hanteren. Met name vraag ik me af hoe om te gaan met de situatie waarin de bevoegde provincie een soepelere uit­leg van het toetsingskader hanteert dan de andere betrokken provincie(s) met wie overeenstemming bereikt dient te wor­den. Kunnen deze betrokken provincies de vergunningverle­ning dan blokkeren? Uit de Memorie van Toelichting bij het wetsvoorstel blijkt niet wat verstaan wordt onder ‘overeen­stemming’.24 Ik vraag me af of de vereiste overeenstemming in de praktijk het met de wet beoogde effect heeft, te weten duidelijkheid en snelheid. &#13;
9. Buitenlandse Natura 2000-gebieden &#13;
Het wetsvoorstel gaat uit van een ruimere definitie van een ‘Natura 2000-gebied’dan de huidige definitie in art. 1, sub n, Nbw. Door de definitie in het voorgestelde art. 1.1 lid 1 val­len ook buitenlandse Natura 2000-gebieden onder de wer­kingssfeer van het wetsvoorstel natuurbescherming. Hier­mee wordt feitelijk invulling gegeven aan twee uitspraken van de Afdeling bestuursrechtspraak van de Raad van Sta­te25 (hierna: de Afdeling), waarin de Afdeling overwoog dat de effecten op buitenlandse Natura 2000-gebieden betrok­ken moeten worden bij de Nbw-vergunningverlening26, ook al is daar momenteel in de Nbw geen grondslag voor.27 Wat precies onder ‘betrokken worden’ in de uitspraken van de Afdeling wordt verstaan is echter niet duidelijk. Het wets­voorstel schept hierover meer duidelijkheid. Door de ruime­re definitie geldt voor de vergunningverlening ten aanzien van buitenlandse Natura 2000-gebieden hetzelfde toetsings­kader als voor de vergunningverlening ten aanzien van Na­tura 2000-gebieden in Nederland. &#13;
10. Vervallen bescherming nationale natuurmonumenten &#13;
Voorgesteld wordt om het beschermingsregime te beper­ken tot de Natura 2000-gebieden bedoeld in de Vogelricht­lijn en de Habitatrichtlijn.28 Hiermee vervalt het huidige beschermingsregime op grond van art. 16 Nbw voor natio­naal beschermde natuurmonumenten die niet tevens Natura 2000-gebieden zijn.29 Hiermee vervallen tevens de nationale beschermdoelstellingen van Natura 2000-gebieden. &#13;
Op grond van het wetsvoorstel gelden voor de Natura 2000-gebieden enkel nog de instandhoudingsdoelstellingen die voortvloeien uit de Vogel- en Habitatrichtlijn. Alle be­schermdoelstellingen die niet met Natura 2000-doelstellin­gen samenvallen, ontleend aan de momenteel beschermde natuurmonumenten, maken op grond van het wetsvoorstel geen onderdeel meer uit van de instandhoudingsdoelstel­lingen voor de Natura 2000-gebieden.30 Deze bescherm­doelstellingen komen te vervallen. Volgens de Memorie van Toelichting zijn dit gelet op de Habitatrichtlijn niet-verplich­te doelstellingen en enkel van belang om op landelijk niveau te streven naar een gunstige staat van instandhouding van een bepaalde habitat.31 Ingevolge het voorgestelde art. 9.1 lid 2 komen dan ook alle ‘andere doelstellingen dan die (…) nodig ter uitvoering van de Vogelrichtlijn, of (…) de Habita­trichtlijn’ (lees: nationale en complementaire beschermdoel­stellingen) die momenteel zijn opgenomen in aanwijzings­besluiten van rechtswege te vervallen. &#13;
Door het vervallen van de bescherming van nationale na­tuurmonumenten en de nationale beschermdoelstellingen zal de vergunningverlening in sommige gevallen makkelijker worden. De effecten die mogelijk door stikstofdepositie ver­oorzaakt worden op natuurmonumenten hoeven niet beoor­deeld te worden. &#13;
De wetgever geeft overigens aan dat de huidige nationaal beschermde natuurmonumenten beschermd zouden kunnen blijven, indien en voor zover gewenst, door de inzet van pla­nologische instrumenten op grond van de Wet ruimtelijke ordening. Maar dus niet ingevolge het wetsvoorstel natuur­bescherming.32 &#13;
11. Verruiming programmatische aanpak &#13;
Momenteel bevat de Nbw in art. 19kg en verder de moge­lijkheid om de vermindering van stikstofdepositie program­matisch aan te pakken. Met het wetsvoorstel wordt het mo­gelijk om ook voor andere aspecten de programmatische aanpak te kiezen. Art. 1.11 spreekt over ‘de belasting van natuurwaarden (…) te verminderen met het oog op het rea­liseren van de instandhoudingsdoelstellingen van die gebie­den, of de staat van instandhouding van in het wild voorko­mende dier- of plantsoorten te verbeteren’. &#13;
Een verschil met de huidige regeling is niet alleen dat de programmatische aanpak ook op andere milieuaspecten kan zien dan de vermindering van stikstof. Een ander verschil is dat de aanpak niet per se op landelijk niveau hoeft te gebeu­ren maar ook op regionaal niveau kan plaatsvinden. De re­gionale aanpak wordt mogelijk gemaakt door art. 1.11 lid 7. Provinciale staten kunnen een programma vaststellen voor hun provincie. Ook de doorwerking naar andere bestuursor­ganen is geregeld. Voor die doorwerking is op grond van art. 1.11 lid 5 de instemming vereist van deze bestuursorganen om de maatregelen in het programma op te nemen die on­der hun verantwoordelijkheid vallen. Verder is de minimale vereiste inhoud van een programma opgenomen in het voor­gestelde art. 1.11 lid 3. Onder meer afspraken over tussen­tijdse monitoring van de maatregelen moeten opgenomen worden. Wat opvalt is dat de vereiste inhoud van een pro­gramma (veel) minder gedetailleerd is dan de huidige eisen die art. 19kh Nbw aan een programma voor de vermindering van stikstofdepositie stelt. Dit biedt de mogelijkheid om de huidige stikstofregeling minder te detailleren en te vereen­voudigen.33 &#13;
De op dit moment in ontwikkeling zijnde programmati­sche aanpak stikstof (PAS) zal op de voorgestelde nieuwe wettelijke regeling worden gebaseerd.34 Gelet op het over­gangsrecht in art. 9.3 lid 3 gelden programma’s die zijn vastgesteld op grond van art. 19kg Nbw (zoals de PAS) als programma’s als bedoeld in art. 1.11. &#13;
Zoals ik al aangaf is de huidige mogelijkheid in de Nbw om projecten in een programma vrij te stellen van de vergun­ningplicht opgenomen in het voorgestelde art. 2.9 lid 1. Mij is echter onduidelijk waarom er in dat geval geen ecologi­sche onderbouwing noodzakelijk is. Het voorgestelde art. 2.9 lid 5 stelt deze plicht namelijk niet voor projecten in een programma ex art. 2.9 lid 1. Het is mijns inziens de vraag of dit in overeenstemming is met de Habitatrichtlijn. Wanneer een activiteit is opgenomen in een programma, staat name­lijk niet vast dat er daadwerkelijk voldoende ontwikkelruim­te voor deze activiteit aanwezig is. Niet is zeker dat de in het programma opgenomen maatregelen om de ontwikkel­ruimte te creëren ook daadwerkelijk het beoogde effect zul­len hebben. &#13;
12. Rechtsbescherming in twee instanties &#13;
Momenteel staat er ingevolge art. 39 van de Nbw beroep open in eerste en enige aanleg bij de Afdeling tegen beslui­ten die op grond van de Nbw zijn genomen. Deze bepaling is vervallen in het wetsvoorstel. In het wetsvoorstel wordt uitgegaan van rechtsbescherming in twee instanties. Dit is met name gedaan wegens de integratie met de Wabo.35 Te­gen omgevingsvergunningen staat rechtsbescherming open in twee instanties. Het werd niet wenselijk geacht dat tegen besluiten waarvoor een ‘natuurtoets’ nodig is bij integratie met de omgevingsvergunning rechtsbescherming open zou staan in twee instanties, en indien geen sprake is van een ac­tiviteit die tevens een activiteit is als bedoeld in art. 2.1, eer­ste lid, onder a tot en met i rechtsbescherming zou open­staan in één instantie.36 &#13;
13. Tot slot &#13;
Mijns inziens zijn er vier veranderingen die het meest in het oog springen. Drie van deze veranderingen hebben naar mijn mening overwegend negatieve gevolgen voor de prak­tijk. Deze zal ik hieronder kort samenvatten. Voorts zal ik afsluiten met een positieve verandering. &#13;
De eerste verandering met overwegend negatieve gevol­gen voor de agrariër is het feit dat de Nbw-vergunning niet meer ‘losgekoppeld’ kan worden van de omgevingsvergun­ning (indien het een activiteit betreft waarvoor tevens een omgevingsvergunning is vereist). Deze verandering zal in de praktijk grote gevolgen hebben. Mijns inziens zullen dit met name voor de agrariër nadelige gevolgen zijn. Indien de agrariër geen VVGB verkrijgt voor zijn project dan zal hij de gehele omgevingsvergunning (dus óók voor het bouwen van de benodigde stal én het houden van het gewenste aantal dieren als milieuactiviteit) niet verkrijgen. Dit kan voor de agrariër een grote vertraging opleveren. Alvast beginnen met de bouw van de stal op grond van een losse bouwvergun­ning, en hierna pas de benodigde Nbw-vergunning aan te vragen, zal in de toekomst bijvoorbeeld niet meer mogelijk zijn. Juridisch mogen uiteraard óók op dit moment pas die­ren gehouden worden indien de agrariër beschikt over alle benodigde vergunningen. Echter blijkt dat in de praktijk dit risico vaak (noodgedwongen) genomen wordt. Dit kan inge­volge het wetsvoorstel niet meer. &#13;
De tweede belangrijke verandering is de lex silentio positivo voor aanvragen van Nbw-vergunningen waarvoor geen pas­sende beoordeling nodig is. Aangezien in de praktijk echter voor veel projecten een passende beoordeling nodig is (en blijft), zal deze verandering waarschijnlijk slechts voor een kleine groep projecten merkbaar zijn. &#13;
Een derde verandering die in de praktijk (wel) veel stof zal doen opwaaien is het uit de wet halen van art. 19kd Nbw (de regeling voor ‘bestaande rechten’). De wetgever heeft wel­iswaar beoogd om deze regeling voor bestaande rechten op te nemen in een ministeriële regeling, maar aangezien deze ministeriële regeling nog niet is vastgesteld, is het nog maar de vraag of de huidige regeling voor bestaande rechten be­houden blijft. Of en hoe de regeling voor bestaande rechten zal gaan gelden hangt af van de nog op te stellen ministerië­le regeling. Hierbij komt dat nog onduidelijk is of ingevolge art. 2.9 lid 5 van het wetsvoorstel een passende beoordeling nodig wordt voor projecten met bestaande rechten. Dit is in de huidige situatie niet zo en dit scheelt de agrariër en gede­puteerde staten van de desbetreffende provincie veel tijd (en waarschijnlijk ook geld). Het opstellen van een passende be­oordeling zou de procedure tot vergunningverlening vertra­gen en gecompliceerder maken. Vooralsnog is de uitleg van het voorgestelde art. 2.9 lid 5 op dit punt echter niet helder. &#13;
De vierde opvallende verandering is de wijziging van de be­voegdheidsverdeling tussen provincies (zie paragraaf 8). Naar mijn mening heeft deze verandering juist overwegend positieve gevolgen voor de praktijk. Weliswaar zijn hiermee niet alle problemen uit de wereld, aangezien het de vraag is hoe ver de ‘overeenstemming’ met andere betrokken provin­cies reikt én aangezien de bevoegdheid tothet opstellen van beheersplannen niet is mee veranderd, maar een zeer wense­lijk begin voor de praktijk is hiermee mijns inziens gemaakt. Er hoeft immers nog maar één Nbw-vergunning bij één pro­vincie aangevraagd te worden. Dit maakt het een stuk over­zichtelijker dan in de huidige situatie. &#13;
&#13;
&#13;
&#13;
</content><legacyfootnotes>* Renske Wingens is advocaat bij Hekkelman Advocaten te Nijmegen.&#13;
1. Kamerstukken II 2011/12, 33 348, nr. 2, Voorstel van wet.&#13;
2. Kamerstukken II 2011/12, 33 348, nr. 1, Koninklijke bood­schap. Dit gebeurde na het verzoek van staatssecretaris Bleker hiertoe op 17 augustus 2012, zie Kamerstukken II 2011/12, 33 348, nr. 4, Advies Raad van State en nader rapport.&#13;
3. Ontwerp wetsvoorstel natuur 2.0, 6 oktober 2011, http://internetconsultatie.nl/wetnatuur.&#13;
4. Wetsvoorstel natuur versie 0.2, 6 oktober 2011, Memorievan Toelichting, p. 103-105. &#13;
5. Kamerstukken II 2011/12, 33 348, nr. 3, Memorie van Toelichting, p. 142. &#13;
6. Kamerstukken II 2011/12, 33 348, nr. 3, Memorie van Toelichting, p. 165. &#13;
7. Kamerstukken II 2011/12, 33 348, nr. 3, Memorie van Toelichting, p. 164. &#13;
8. Ontwerp wetsvoorstel natuur 2.0, 6 oktober 2011, http:// internetconsultatie.nl/wetnatuur. Hier was bestaand gebruik niet opgenomen in het voorgestelde art. 2.9. &#13;
9. Kamerstukken II 2011/12, 33 348, nr. 3, Memorie van Toelichting, p. 169. &#13;
10. Kamerstukken II 2011/12, 33 348, nr. 3, Memorie van Toelichting, p. 170. &#13;
 11. Zo bleek uit de uitspraak van de Afdeling van 7 september 2011, zaaknummer 201003301/1, (www.raadvanstate.nl), dat de huidige referentiedatum in strijd is met de Habi­tatrichtlijn. Gelet hierop wordt art. 19kd Nbw gewijzigd middels een wijziging van de Crisis- en Herstelwet. Aan­gezien het een wetswijziging betreft duurt het doorvoeren van deze wijziging erg lang. Zie Kamerstukken II 2011/12, 33 135, nr. 2, art. 2.1.2, onderdeel D, betreft de wijziging van art. 19kd Nbw. &#13;
12. Kamerstukken II 2011/12, 33 348, nr. 3, Memorie van Toelichting, p. 142. &#13;
13. Kamerstukken II 2009/10, 32 127, nr. 3, Memorie van Toelichting, p. 23. &#13;
14. Kamerstukken II 2011/12, 33 348, nr. 3, Memorie van Toelichting, p. 128. &#13;
15. Kamerstukken II 2011/12, 33 348, nr. 3, Memorie van Toelichting, p. 128-129. &#13;
16. Kamerstukken II 2011/12, 33 348, nr. 3, Memorie van Toelichting, p. 25. &#13;
17. Kamerstukken II 2011/12, 33 348, nr. 3, Memorie van Toelichting, p. 143. &#13;
18. Wetsvoorstel natuur versie 0.2, 6 oktober 2011, Memorie van Toelichting, p. 103-105. &#13;
19. Kamerstukken II 2011/12, 33 348, nr. 3, Memorie van Toelichting, p. 141. &#13;
20. Art. 2 en 2a Nbw. &#13;
21. Kamerstukken II 2011/12, 33 348, nr. 3, Memorie van Toelichting, p. 79. &#13;
22. Ofwel, indien de aanvraag om Nbw-vergunning onlosma­kelijk samenhangt met andere activiteiten waarvoor een omgevingsvergunning nodig is, hoeft de gemeente nog enkel bij deze provincie om een verklaring van geen be­denkingen (VVGB) te verzoeken. De mogelijkheid om ‘los te koppelen’, zoals thans geregeld is in art. 47 lid 2 Nbw, is immers niet in het wetsvoorstel opgenomen. &#13;
23. Kamerstukken II 2011/12, 33 348, nr. 3, Memorie van Toelichting, p. 79. &#13;
24. Kamerstukken II 2011/12, 33 348, nr. 3, Memorie van Toelichting, p. 78. &#13;
25. Zie recent ABRS 29 augustus 2012, zaaknummer 201001848/1/T1/A4 inzake Belgische Natura 2000-ge­bieden en zie ABRS 24 augustus 2011, zaaknummers 200900425/1/R2 en 200902744/1/R2 (Eemshaven) inzake Duitse Natura 2000-gebieden. &#13;
26. Gelet op art. 6 lid 3 van de Habitatrichtlijn. &#13;
27. Art. 1, sub n, Nbw jo art. 10a lid 1 Nbw. &#13;
28. Kamerstukken II 2011/12, 33 348, nr. 3, Memorie van Toelichting, p. 23. &#13;
29. Enkel aangewezen als beschermd natuurmonument op grond van art. 10 Nbw. &#13;
30. Kamerstukken II 2011/12, 33 348, nr. 3, Memorie van Toelichting, p. 24. &#13;
31. Kamerstukken II 2011/12, 33 348, nr. 3, Memorie van Toelichting, p. 113. &#13;
32. Kamerstukken II 2011/12, 33 348, nr. 3, Memorie van Toelichting, p. 23 en p. 114. &#13;
33. Kamerstukken II 2011/12, 33 348, nr. 3, Memorie van Toelichting, p. 86-87. &#13;
34. Kamerstukken II 2011/12, 33 348, nr. 3, Memorie van Toelichting, p. 88. &#13;
35. Kamerstukken II 2011/12, 33 348, nr. 3, Memorie van Toelichting, p. 179. &#13;
36. Kamerstukken II 2011/12, 33 348, nr. 3, Memorie van Toelichting, p. 180. &#13;
</legacyfootnotes><footnotes><footnote/></footnotes><auteurs>mr. H.J.M. Wingens&#13;
</auteurs><published>2012-11-01 00:00:00</published><modified>2012-11-01 00:00:00</modified><editiondate>2012-11-01</editiondate><htmlpath>https://denhollander.info/artikel/10235</htmlpath></article>
</articles></edition>