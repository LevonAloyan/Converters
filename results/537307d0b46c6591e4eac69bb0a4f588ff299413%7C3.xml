<edition><articles><article><jaar>1983</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/1983</searchword><id>6440</id><udhid>UDH:TvAR/6440</udhid><titel>Overzicht van de rechtspraak in pachtzaken</titel><searchwords><searchword>TvAR 5/1983</searchword><searchword>UDH:TvAR/6440</searchword></searchwords><attachments><attachment><name>1983_nr 5_Artikel_Houwing.pdf</name><extention>pdf</extention><url>https://denhollander.info/download/6222/ci</url></attachment></attachments><inleiding>Inhoud van het voorkeursrecht van de pachter. De sancties op schending&#13;
ervan. Aansprakelijkheid van de derde verkrijger.&#13;
Hof Amsterdam 16 januari 1980 P. 1981, 3499&#13;
In mijn overzicht van de rechtspraak op blz. 379 e.v. van de vorige jaargang&#13;
kwam ik bij de bespreking van de in de Pacht 1981 opgenomen uitspraken&#13;
nog niet toe aan een drietal uitspraken betreffende het voorkeursrecht van de&#13;
pachter. Het arrest van Hof Amsterdam 16 jan. 1980 P. 1981, 3499 geeft mij&#13;
aanleiding om, uitgaande van het daarin berechte geval en 's Hofs&#13;
beslissingen daaromtrent, op de drie daarin aan de orde zijnde hierboven&#13;
vermelde onderwerpen, gezien het zeer grote belang ervan, nader in te gaan.&#13;
Het arrest dan betrof het volgende. De BV Amstelland had op 27 juli&#13;
1972 aan de BV Onstedeync verkocht het landgoed Het Onstein, waarvan de&#13;
door Knoef gepachte hoeve Het Weverink deel uitmaakte, zulks met&#13;
schending van het aan Knoef krachtens diens pachtovereenkomst&#13;
toekomende voorkeursrecht. Knoef stelde uit dien hoofde bij de Rechtbank&#13;
Utrecht tegen Amstelland en Onstedeync - verder ook aan te duiden als&#13;
verpachter, resp. koper - een vordering in tot schadevergoeding op grond dat&#13;
zij door willens en wetens zijn voorkeursrecht te schenden jegens hem&#13;
onrechtmatig hadden gehandeld tengevolge waarvan hij schade had geleden&#13;
die zij verplicht waren hem te vergoeden. Uit dien hoofde vorderde hij&#13;
primair veroordeling van Onstedeync de koper, om de door hem, pachter,&#13;
gepachte hoeve aan hem te verkopen en in eigendom over te dragen, en van&#13;
Amstelland, de verpachter, om deze verkoop en levering te gehengen en te&#13;
gedogen en zo nodig daaraan mee te werken, subsidiair veroordeling tot&#13;
betaling van schadevergoeding in geld. In eerste instantie had de Rechtbank&#13;
de primaire vordering toegewezen, aannemend dat gedaagden door die&#13;
verkoop jegens de pachter een onrechtmatige daad hadden gepleegd en&#13;
verplicht waren de daaruit voor de pachter voortvloeiende schade te vergoeden,&#13;
en dat de primair gevorderde eigendomsoverdracht als de meest&#13;
geëigende wijze van herstel van de schade was aan te merken.&#13;
In hoger beroep vernietigde Hof Amsterdam bij genoemd arrest van 26&#13;
jan. 1980 dit vonnis en ontzegde aan de pachter zowel zijn primaire als zijn&#13;
subsidiaire vordering. Het zeer belangwekkende arrest is, gelijk gezegd,&#13;
opgenomen in Pacht 1981 onder nummer 3499. Met verwijzing daarnaar&#13;
geef ik hier een samenvatting van 's Hofs rechtsoverwegingen. </inleiding><content>Het voorkeursrecht van art. 56b Pachtwet - aldus het Hof - verplicht de verpachter&#13;
niet om, als de pachter kopen wil, het gepachte aan hem te verkopen, maar&#13;
uitsluitend om, als hij kopen wil, het niet aan een ander te verkopen. De schade die&#13;
de pachter door schending van zijn voorkeursrecht lijdt bestaat dus niet daarin dat&#13;
hij geen eigenaar is geworden. De wettelijke regeling kent dan ook niet als sanctie&#13;
op die schending de verplichting van de verpachter tot het aangaan van een overeenkomst&#13;
tot eigendomsoverdracht van het verpachte aan de pachter; zij gaat integendeel&#13;
uit van het instandblijven van de eigendomsoverdracht aan een derde in strijd&#13;
met het voorkeursrecht. De schade die een pachter door schending kan lijden kan&#13;
uitsluitend hierin bestaan dat zijn pachtovereenkomst ingevolge art. 41 Pachtwet&#13;
door een beroep van de derde verkrijger op eigen gebruik niet verlengd wordt terwijl&#13;
zij anders wel verlengd zou zijn. Het Hof neemt in het gegeven geval aan dat die&#13;
derde verkrijger zich niet op grond van eigen gebruik tegen verlenging zal verzetten.&#13;
En voorts dat, indien hij dit wel zal doen, de belangenafweging, voorgeschreven in&#13;
art. 41 lid 2 Pachtwet, toch tot verlenging van de pachtovereenkomst zal leiden. Terwijl&#13;
dan in elk geval de pachtovereenkomst nog ingevolge art. 43 Pachtwet met de&#13;
daar genoemde termijn verlengd zal worden. Bij dit alles komt nog dat in casu de&#13;
verkrijger een verlenging tot het jaar 2007 aangeboden heeft. Of door de pachter&#13;
uit dezen hoofde schade zal worden geleden en welke zal bovendien eerst in de toekomst&#13;
zijn vast te stellen. Een vordering tot schadevergoeding is daarom thans niet&#13;
toewijsbaar. Zulks behoudens de in art. 56 h Pachtwet, gefixeerde schadevergoeding,&#13;
welke echter in dit geding niet aan de orde is.&#13;
Wat de vordering van de pachter tegen de koper van het gepachte betreft, diens&#13;
medewerking aan de wanprestatie van de verpachter jegens de pachter, bestaande&#13;
in schending van zijn voorkeursrecht, zou alleen dan een onrechtmatige daad van&#13;
die koper jegens de pachter zijn als voor hem te voorzien ware geweest dat zijn handelen&#13;
de pachter een niet te verwaarlozen schade zou toebrengen. Terecht heeft de&#13;
koper, ten betoge dat dit voor hem niet te voorzien was, er zich op beroepen in de&#13;
veronderstelling te hebben verkeerd dat de grondkamer zou vaststellen dat de verpachter&#13;
een ernstige reden had om de pachter niet in de gelegenheid te stellen eigenaar&#13;
te worden: art. 56 e lid 2 Pachtwet.&#13;
Met 's Hofs beslissingen ben ik het eens. Op de drie daarin aan de orde zijnde&#13;
onderwerpen betreffende het voorkeursrecht, de inhoud van dat recht, de sancties&#13;
op schending ervan en de aansprakelijkheid van de derde verkrijger (koper), ga ik&#13;
hier, gelijk al gezegd, om het grote belang ervan nader in.&#13;
Inhoud van het voorkeursrecht De sanctie van schadevergoeding&#13;
Ingevolge art. 56 b Pachtwet is de verpachter die tot vervreemding van het verpachte&#13;
wil overgaan verplicht de pachter bij voorkeur in de gelegenheid te stellen&#13;
het te verkrijgen. Deze bepaling laat in zoverre de uitlegging toe dat het voorkeursrecht&#13;
een recht van de pachter om te kopen is en een verplichting van de verpachter&#13;
om aan hem te verkopen. Maar de verpachter is daartoe verplicht, zegt het artikel, 'overeenkomstig de bepalingen van deze paragraaf'. En geen van deze bepalingen&#13;
noch enige andere wetsbepaling houdt een verplichting van de verpachter om aan&#13;
de pachter te verkopen, een recht van de pachter om te kopen in. Men zie in overeenstemming&#13;
hiermee in de Memorie van Toelichting, blz. 8 e.v.¹ bij de Wet van&#13;
29 nov. 1962, waarbij het voorkeursrecht in de Pachtwet werd opgenomen, de&#13;
bespreking van de ter zake van het voorkeursrecht te volgen procedure, welke in elk&#13;
stadium de verpachter de vrijheid laat de onderhandelingen over verkoop niet verder&#13;
voort te zetten. Zeer tekenend ook aan het slot van deze bespreking de opmerking&#13;
dat, indien de pachter zich met de voorgestelde prijs verenigt, het ontwerp de verpachter&#13;
stelt 'voor het alternatief: verkopen aan de pachter of helemaal niet'.&#13;
Het voorkeursrecht verplicht de verpachter niet om, als de pachter kopen wil, aan&#13;
hem te verkopen, maar uitsluitend om, als de pachter kopen wil, niet aan een ander&#13;
te verkopen. En de schade die pachter door schending van het recht lijdt is niet dat&#13;
hij geen eigenaar is geworden, maar dat een derde eigenaar geworden is.&#13;
Hiervan uitgaande ware de meest voor de hand liggende sanctie op de schending&#13;
van het voorkeursrecht: nietigheid - of vernietigbaarheid op verzoek van de pachter&#13;
- van de in strijd met het voorkeursrecht gesloten verkoopovereenkomst met een&#13;
andere koper. Daardoor zouden pachter en verpachter in dezelfde positie hersteld&#13;
worden waarin zij vóór die schending verkeerden. Dat wordt ook in de M.v.T. blz.&#13;
82) overwogen, maar deze sanctie wordt aldaar door de Regering bepaaldelijk&#13;
verworpen met een uitvoerig betoog, hierop neerkomende dat de zekerheid van het&#13;
rechtsverkeer in onroerend goed door de mogelijkheid van nietigverklaring van die&#13;
overeenkomst ernstig geschaad zou worden. Er wordt daarbij onder meer op gewezen&#13;
dat het geruime tijd kan duren voordat de pachter ervaart dat het gepachte in&#13;
andere handen is overgegaan, en gewezen op de belangen van verdere verkrijgers en&#13;
ook van de kopers te goeder trouw zelf. Met conclusie: 'Het ontwerp verplicht de&#13;
verpachter die het voorkeursrecht bruuskeert tot het betalen van schadevergoeding'.&#13;
De verplichting daartoe is opgelegd in het aanstonds te bespreken art. 56 h; daarbij&#13;
is de vergoeding ten dele op een vast bedrag gesteld.&#13;
Het is mijns inziens reeds hierom duidelijk in strijd met de aldus gemotiveerde&#13;
wettelijke regeling van het voorkeursrecht dat de Rechtbank te dezen, de inbreuk&#13;
daarop door de verpachter en de medewerking aan deze inbreuk door de koper aanmerkend&#13;
als een onrechtmatige daad, welke tot schadevergoeding verplicht (geheel&#13;
daargelaten de juistheid van deze constructie), eigendomsoverdracht van het verpachte&#13;
aan de pachter als meest passende vorm van schadevergoeding heeft aangemerkt.&#13;
Zij is integendeel bepaaldelijk in strijd zowel met de ondubbelzinnig kenbaar&#13;
gemaakte wil van de wetgever dat het voorkeursrecht geen aanspraak van de pachter&#13;
op verkrijging van de eigendom van het gepachte inhoudt als met zijn evenzeer ondubbelzinnig&#13;
kenbaar gemaakte wil dat de in strijd met het voorkeursrecht gesloten&#13;
verkoopovereenkomst met een derde om der wille van de rechtszekerheid in stand&#13;
blijft. Zie ook de hieronder te bespreken sanctie van art. 43 op de schending van het keursrecht, welke, uitgaande van de volledige geldigheid van de in strijd met het&#13;
voorkeursrecht gesloten verkoop overeenkomst - meebrengend de overgang van de&#13;
pachtovereenkomst op de koper als verpachter - een bijzondere regel stelt betreffende&#13;
de verlenging van deze pachtovereenkomst.&#13;
Het is op grond van deze overwegingen dat ik thans verwerp het met betrekking&#13;
tot de aansprakelijkheid van de koper in Commentaar Pachtwet (losbladige uitgave&#13;
Kluwer) § 568 1 ingenomen standpunt dat de pachter jegens hem c.q. aanspraak zou&#13;
kunnen maken op eigendomsoverdracht als vorm van schadevergoeding. Zie nader,&#13;
in het bijzonder ook over het verschil op dit punt tussen een contractueel en het wetttelijk&#13;
voorkeursrecht, hieronder blz. 211 e.v.&#13;
De sanctie op schending van het voorkeursrecht is dus naar de uitdrukkelijke&#13;
vaststelling in de M.v.T. blz. 8, boven geciteerd, de verplichting tot schadevergoeding.&#13;
Nu is echter, gezien juist de inhoud van het voorkeursrecht, enkel schadevergoeding&#13;
een weinig aantrekkelijke moeilijk te hanteren sanctie. De pachter ondervindt&#13;
van de overgang op zich zelf van de eigendom van het gepachte op een derde&#13;
geen schade. Zij brengt geen wijziging in zijn pachtovereenkomst; ingevolge art. 34&#13;
Pachtwet volgt de nieuwe eigenaar in alle rechten en verplichtingen van de verpachter&#13;
op. Maar zij kan krachtens de wettelijke regeling van de verlenging van pachtovereenkomsten,&#13;
art. 36, e.v., het eindigen van zijn pachtovereenkomst door nietverlenging&#13;
tot gevolg hebben. Ingevolge art. 41 wordt de pachtovereenkomst niet&#13;
verlengd indien de verpachter - of de echtgenoot, een bloed- of aanverwant in de&#13;
rechte lijn of een pleegkind van de verpachter - het verpachte persoonlijk voor een&#13;
tot de landbouw betrekkelijk doel in gebruik wil nemen. Als nu een verpachter die&#13;
niet het verpachte persoonlijk in gebruik wil nemen voor de landbouw, de eigendom&#13;
van het verpachte overdraagt aan een derde die dat wel wil, wordt, aan het einde&#13;
van de lopende pachttermijn (art. 36), de pachtovereenkomst niet verlengd, terwijl&#13;
zij als deze overdracht niet had plaats gevonden wel zou zijn verlengd. Maar dat&#13;
brengt mee dat de pachter van schending van zijn voorkeursrecht alleen schade zal&#13;
ondervinden - en schadevergoeding zal kunnen vorderen - indien na de verkoop&#13;
in strijd met zijn voorkeursrecht de koper zich aan het einde van de lopende pachtperiode&#13;
tegen verlenging zal verzetten met een beroep op eigen gebruik.&#13;
De Regering is zich gelukkig het toch wel niet aanvaardbare van zulk een sanctie&#13;
terdege bewust geweest. Na de boven geciteerde vaststelling dat het ontwerp de verpachter&#13;
die het voorkeursrecht bruuskeert tot het betalen van schadevergoeding verplicht&#13;
vervolgt de M.v.T.: 'Omdat de pachter echter de omvang van zijn schade&#13;
vaak moeilijk terstond na de overdracht aan een ander zal kunnen bewijzen, terwijl&#13;
juist van een onmiddellijk verschuldigd zijn van de schadevergoeding een preventieve&#13;
werking kan uitgaan, is vooreerst in een gefixeerde schadevergoeding voorzien. Dat&#13;
wil zeggen: de pachter kan onmiddellijk na de overdracht zonder dat hij enige&#13;
schade behoeft te bewijzen, het fixum vorderen; hij blijft dan gerechtigd om later&#13;
op volledige schadevergoeding aanspraak te maken'. Dit een en ander is op enigszins&#13;
merkwaardige wijze vastgelegd in art. 56 h. De 'gefixeerde schadevergoeding' vindt&#13;
men kennelijk, zonder dat het woord schadevergoeding wordt gebruikt, in lid 1: bij&#13;
vervreemding met schending van het voorkeursrecht is verschuldigd het bedrag gelijk&#13;
aan de tussen partijen geldende jaarlijkse pachtprijs doch tenminste ƒ 250, - . En in lid 3 wordt niet een recht op schadevergoeding toegekend maar&#13;
aanwezig geacht: 'Het recht van de pachter om volledige schadevergoeding&#13;
te vorderen blijft onverlet'.&#13;
In bovengenoemde zaak van Hof Amsterdam, waarin van verpachter en&#13;
koper schadevergoeding op grond van onrechtmatige daad werd gevorderd,&#13;
was de door verpachter krachtens art. 56 h lid 1 verschuldigde&#13;
schadevergoeding niet in het geding, gelijk het Hof volledigheidshalve&#13;
overweegt.&#13;
De sanctie van art. 43 Pachtwet van verlenging van de&#13;
pachtovereenkomst&#13;
Tegen deze in het ontwerp voor de wijzigingswet van 1962 opgenomen&#13;
sanctie van schadevergoeding van art. 56 h werden in het Voorlopig Verslag3&#13;
van verschillende kanten bezwaren gemaakt. Onder meer achtten velen,&#13;
juist ook voor het geval dat na aan overdracht van het gepachte in strijd met&#13;
het voorkeursrecht de pachtovereenkomst op grond van een beroep van de&#13;
verkrijger op eigen gebruik niet verlengd wordt, haar onvoldoende.&#13;
(Vergelijk ook het zo juist, blz. 208, over het bezwaar van de sanctie in dat&#13;
geval aangevoerde). Naar aanleiding daarvan kwam de Regering daarop bij&#13;
Memorie van Antwoord4», overeenkomstig een door 'vele leden' in het VV&#13;
(laatste alinea) gedane suggestie, tot een aanvulling, van het ontwerp op dit&#13;
punt (met handhaving van art. 56 h). Nu bevatte reeds vóór de invoering van&#13;
het voorkeursrecht de Pachtwet met betrekking tot de verlenging een&#13;
bepaling welke de pachter een zekere bescherming bood voor het geval dat&#13;
na eigendomsovergang van het gepachte de nieuwe eigenaar zich op grond&#13;
van eigen gebruik tegen verlenging verzette. Art. 43 bepaalde toen dat,&#13;
indien in zulk een geval de eigendomsovergang had plaatsgevonden binnen&#13;
zes jaar vóór het eindigen van de pachtovereenkomst, deze nog met een&#13;
termijn van zes jaar na de overdracht verlengd moest worden. Zulks mede&#13;
om de pachter de gelegenheid te geven zich op het verlies van het gepachte&#13;
in te stellen. Dit art. 43 nu werd door de Regering bij M.v.A. aldus aangevuld,&#13;
lid 1 laatste zin, dat, indien de nieuwe eigenaar de vorige eigenaar&#13;
binnen twaalf jaar voor het einde van de pachtovereenkomst is opgevolgd en&#13;
bij deze opvolging is gehandeld in strijd met het voorkeursrecht van de&#13;
pachter, de overeenkomst nog moet worden verlengd tot twaalf jaar na het&#13;
einde van het pacht jaar waarin de verpachter de vorige verpachter is&#13;
opgevolgd. Een uitmuntende sanctie. Door deze verplichte verlenging wordt&#13;
niet alleen, uiteraard, de schade door niet verlenging zeer aanmerkelijk&#13;
beperkt, maar zij heeft bovendien een sterke preventieve werking. Slechts&#13;
zeer zelden zal iemand land, dat hij eerst over twaalf jaar zelf zal kunnen&#13;
gebruiken, voor dat doel kopen!&#13;
Volledigheidshalve: deze sanctie van recht van de pachter op verlenging&#13;
geldt enkel als door verlies van het gepachte de grondslag van zijn&#13;
maatschappelijk bestaan ernstig wordt aangetast; en zij geldt niet bij&#13;
overdracht van het verpachte door de verpachter aan echtgenote, bloed- of&#13;
aanverwant in de rechte lijn of pleegkind. Voorts niet bij overgang onder&#13;
algemene titel. Aansprakelijkheid van de verkrijger&#13;
Wat betreft de aansprakelijkheid van degeen aan wie de verpachter in strijd&#13;
met het voorkeursrecht van de pachter verkoopt, deze pleegt uiteraard door het&#13;
kopen geen wanprestatie jegens de pachter. Maar hier doet zich de bekende vraag&#13;
voor of niet hij, die een overeenkomst aangaat met een wederpartij die door het&#13;
aangaan daarvan wanprestatie pleegt jegens een derde, onrechtmatig handelt jegens&#13;
die derde en uit dien hoofde jegens hem aansprakelijk is voor de door deze wanprestatie&#13;
te lijden schade. Met betrekking tot deze vraag neemt de Hoge Raad in zijn&#13;
arrest van 18 juni 1971 NJ 1971, 408 aan dat hij onrechtmatig handelt ten aanzien&#13;
van die derde als (voor zover hier van belang) voor hem voorzienbaar is dat die&#13;
derde tengevolge van die wanprestatie niet te verwaarlozen schade zal ondervinden.&#13;
In vorige arresten had de HR onrechtmatigheid slechts aangenomen in geval&#13;
van voorzienbaarheid van aanmerkelijke schade.&#13;
Bij toepassing van dit arrest op het hier aan de orde zijnde geval van koop van&#13;
verpacht land in strijd met het voorkeursrecht van de pachter ga ik uit van het&#13;
hierboven omtrent de inhoud van het voorkeursrecht, de wanprestatie van de verpachter&#13;
te dien aanzien en de hierdoor door de pachter te lijden schade betoogde.&#13;
Dat recht geeft de pachter geen aanspraak om het gepachte te kopen, verplicht de&#13;
verpachter aan niet hem te verkopen, verplicht de verpachter uitsluitend het niet aan&#13;
een ander te verkopen. De wanprestatie van de verpachter in geval van verkoop aan&#13;
een ander bestaat derhalve niet daarin dat hij niet aan de pachter verkoopt, maar&#13;
dat hij aan een ander verkoopt. En de schade die de pachter - eventueel - door&#13;
de wanprestatie lijdt is dan ook niet dat hij geen eigenaar is geworden maar dat een&#13;
ander eigenaar is geworden. En indien, te weten in geval van voorzienbaarheid van&#13;
niet te verwaarlozen schade, de koper door mede te werken aan deze wanprestatie&#13;
een onrechtmatige daad pleegt jegens de pachter, is de schade waarvoor hij uit&#13;
hoofde daarvan aanprakelijk is niet dat de pachter geen eigenaar is geworden maar&#13;
dat een ander eigenaar geworden is. Zie over de schade die de pachter tengevolge&#13;
daarvan kan lijden uitvoerig hierboven blz. 208.&#13;
Wat nu deze verplichting van de koper tot schadevergoeding betreft wijs ik&#13;
er vooreerst op dat de wetgever, gelijk boven vastgesteld, met het voorkeursrecht&#13;
de pachter bepaaldelijk niet aanspraak op eigendomsver krijging heeft willen geven&#13;
en dat hij op schending van dat recht als sanctie de verplichting tot schadevergoeding&#13;
heeft gesteld en bepaaldelijk niet nietigheid of vernietigbaarheid van de met&#13;
schending van het voorkeursrecht verkregen eigendomsovergang. En dat de hiernaast&#13;
nog gestelde sanctie van art. 43 Pachtwet van aanspraak van de pachter jegens&#13;
de nieuwe eigenaar op verlenging van de door de eigendomsovergang op de nieuwe&#13;
eigenaar overgegane pachtovereenkomst juist uitgaat van het in stand blijven van&#13;
de eigendomsovergang en van de daarmee gepaard gaande overgang van de pachtovereenkomst.&#13;
Het is, constateer ik hier nog eens (zie boven, blz. 207) geheel in&#13;
strijd met deze wettelijke regeling van het voorkeursrecht en de uitgesproken bedoeling&#13;
van de wetgever te dien aanzien om in het geval dat een derde uit onrechtmatige&#13;
daad jegens de pachter tot schadevergoeding verplicht is, eigendomsverschaffing&#13;
aan de pachter als passende vorm van schadevergoeding aan te merken. Wettelijk voorkeursrecht en contractueel voorkeursrecht&#13;
Ik geloof niet, dat ik met deze conclusie afwijk van het zo juist vermelde arrest,&#13;
HR 18 juni 1971 NJ 1971, 408 over de aansprakelijkheid uit onrechtmatige daad&#13;
voor medewerking aan de wanprestatie van een ander. Dit arrest betrof juist een&#13;
geval van verkoop van verpacht land door de verpachter aan een derde in strijd met&#13;
het voorkeursrecht van de pachter. In dit geval sprak de pachter zowel de verpachter&#13;
als die derde aan. Hij stelde als grondslag voor zijn vorderingen dat zij door deze&#13;
verkoop een onrechtmatige daad jegens hem hadden gepleegd en uit dien hoofde tot&#13;
schadevergoeding verplicht waren en vorderde veroordeling van de koper om als&#13;
passende wijze van schadevergoeding het verpachte aan hem, pachter te verkopen,&#13;
en veroordeling van de verpachter om daaraan zo nodig mee te werken. In hoger&#13;
beroep had het Hof5' deze vordering toegewezen. En de Hoge Raad verwierp het&#13;
cassatieberoep.&#13;
Maar de pachter had in de zaak van dit arrest zijn vordering behalve op schending&#13;
van zijn wettelijk voorkeursrecht ingevolge art. 56 b Pachtwet óók gegrond op&#13;
schending van een contractueel, tussen hem en verpachter overeengekomen, voorkeursrecht.&#13;
En de beslissing van het Hof had, gelijk in het arrest uitdrukkelijk wordt&#13;
vastgesteld, uitsluitend op dat contractuele voorkeursrecht betrekking. Het was ten&#13;
aanzien daarvan dat het Hof vaststelde dat, toen tussen de verpachter en de derde&#13;
die wilde kopen overeenstemming omtrent de te verkopen grond en de daarvoor te&#13;
betalen prijs was tot stand gekomen, het voorkeursrecht van koop van de pachter&#13;
was overgegaan, althans bij niet onrechtmatig handelen van de verpachter en die&#13;
derde had moeten overgaan in een kooprecht, en dat de pachter door uitoefening&#13;
van dat recht de aan hem verpachte grond in vrije eigendom had kunnen verkrijgen.&#13;
Deze vaststelling van de inhoud van dat voorkeursrecht werd in cassatie niet bestreden.&#13;
Over die inhoud bestond trouwens ten processe geen verschil van mening.&#13;
En het was met betrekking tot dat voorkeursrecht dat het Hof besliste dat de&#13;
pachter, doordat hij tengevolge van de wanprestatie van de verpachter te dien aanzien&#13;
geen eigenaar van het gepachte was geworden, schade had gelegen; voorts dat&#13;
voor de koper toen hij door te kopen gebruik maakte van deze wanprestatie voorzienbaar&#13;
was dat de pachter daardoor schade zou lijden, hetgeen het kopen onrechtmatig&#13;
deed zijn jegens de pachter.&#13;
In cassatie werd aangevoerd, heel kort samengevat, in het eerste middel dat het&#13;
Hof ten onrechte had beslist dat de pachter doordat hij geen eigenaar was geworden&#13;
schade had geleden, en in het tweede middel dat het Hof ten onrechte de voor koper&#13;
voorzienbare schade van voldoende omvang had geacht om zijn gebruik maken van&#13;
de wanprestatie van de pachter onrechtmatig te doen zijn jegens de pachter.&#13;
Hieromtrent nu besliste de Hoge Raad in genoemd arrest, ten aanzien van het&#13;
eerste middel, dat Hofs beslissing dat de pachter er schade van had ondervonden&#13;
dat hij geen eigenaar geworden was als van feitelijke aard zich aan toetsing in cassatie&#13;
onttrok. En ten aanzien van het tweede middel dat de voorzienbaarheid van iedere&#13;
niet te verwaarlozen door de pachter te lijden schade voldoende was om de gevan de koper jegens de pachter onrechtmatig te maken en dat het middel, hetwelk&#13;
kennelijk zwaardere eisen aan de te verwachten schade stelde, geen steun vond in&#13;
enige rechtsregel. Het middel eiste aanmerkelijke schade, zulks, gelijk boven al opgemerkt,&#13;
in overeenstemming met voorgaande arresten van de Hoge Raad.&#13;
In tegenstelling dus, constateer ik, tot het wettelijke voorkeursrecht van art. 56 b&#13;
Pachtwet hield het onderhavige contractuele voorkeursrecht juist wel een recht van&#13;
de pachter op eigendomsverkrijging in. En bestond de schade door schending van&#13;
dit recht juist wel daarin dat de pachter geen eigenaar was geworden. En voorts gold&#13;
met betrekking tot de schadevergoeding wegens schending van dit recht niet de regeling&#13;
in de Pachtwet van het wettelijk voorkeursrecht welke eigendomsoverdracht&#13;
aan de pachter als vorm van schadevergoeding uitsluit.&#13;
En in elk geval is het hierboven door mij ingenomen standpunt met betrekking&#13;
tot de in geval van schending van het wettelijk voorkeursrecht door de koper verschuldigde&#13;
schadevergoeding niet in strijd met enige in dit arrest gegeven beslissing.&#13;
Ik moge hier nog eens mijn correctie van mij zelf op dit punt hierboven op&#13;
blz. 208, herhalen. Bij de bespreking van deze arresten van Hof en HR in Commentaar&#13;
Pachtwet (losbladige uitgave Kluwer) § 568 1 ad art. 56 h maakte ik de opmerking&#13;
dat daarin wel van een overeengekomen voorkeursrecht sprake was, maar dat in geen&#13;
daarvan iets te vinden was wat mee zou brengen dat de beslissingen in geval van een&#13;
wettelijk voorkeursrecht anders zouden hebben geluid. De opmerking is op zich zelf&#13;
niet onjuist, maar de daaruit blijkende mening dat er in dit opzicht tussen wettelijk&#13;
en overeengekomen voorkeursrecht geen verschil zou bestaan, moet ik thans gezien&#13;
het hierboven op blz. 207 betoogde met betrekking tot de vorm van de bij schending&#13;
van het wettelijk voorkeursrecht verschuldigde schadevergoeding, verwerpen.&#13;
Het omtrent het arrest van de Hoge Raad gestelde geldt ook van het vonnis Rechtbank&#13;
Dordrecht 14 juli 1976 P. 1977, 3344. Ook hierin besliste de Rechtbank, met&#13;
betrekking tot een gelijke vordering van de pachter jegens de koper van het gepachte,&#13;
dat de schade die de pachter door schending van zijn voorkeursrecht had geleden&#13;
daarin bestond dat hij geen eigenaar was geworden en dat de gevorderde verkoop&#13;
van het gepachte door die koper aan de pachter een passende vorm van vergoeding&#13;
van deze schade was. Ook hier echter overwoog de rechtbank nadrukkelijk dat het&#13;
niet ging om het wettelijk voorkeursrecht, maar om een contractueel voorkeursrecht&#13;
hetwelk de pachter een kooprecht gaf.&#13;
Bepaaldelijk in strijd met het door mij omtrent de inhoud van het wettelijk voorkeursrecht&#13;
betoogde is daarentegen het vonnis Rechtbank Rotterdam 20 november&#13;
1978, P. 1980, 3466. Dit wees een uitsluitend op het wettelijk voorkeursrecht gegronde&#13;
vordering van de pachter tegen de koper om de aan dezen in strijd met het&#13;
voorkeursrecht van de pachter verkochte grond aan de pachter te verkopen toe,&#13;
daarbij overwegende dat dit voorkeursrecht de pachter aanspraak op eigendomsverkrijging&#13;
gaf.</content><legacyfootnotes>1. De M.v.T. is ook te vinden in de Pacht 1962 blz. 72 e.v.&#13;
2. P. 1962 blz. 83.&#13;
3. Ook te vinden in Pacht 1962 blz. 175 e.v&#13;
4. Ook in Pacht 1962 blz. 202 e.v.&#13;
5. Men vindt een aan dit arrest, Hof 's-Hertogenbosch 28 nov. 1968, vrijwel woordelijk gelijk arrest&#13;
van dezelfde datum tussen andere partijen in Pacht 1969 onder nummer 2893.&#13;
</legacyfootnotes><footnotes><footnote/></footnotes><auteurs>Mr Ph. A.N. Houwing</auteurs><published>1983-05-01 00:00:00</published><modified>1983-05-01 00:00:00</modified><editiondate>1983-05-01</editiondate><htmlpath>https://denhollander.info/artikel/6440</htmlpath></article>
</articles></edition>