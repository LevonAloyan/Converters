<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2011</searchword><id>8944</id><udhid>UDH:TvAR/8944</udhid><titel> Pachtbescherming onder spanning</titel><searchwords><searchword>TvAR 1/2011</searchword><searchword>UDH:TvAR/8944</searchword></searchwords><attachments><attachment><name>TvAR2011_01_01_Pachtbescherming.pdf</name><extention>pdf</extention><url>https://denhollander.info/download/7899/ci</url></attachment></attachments><inleiding>Als het recht een zwakke of afhankelijke contractspartij min of meer consequent tegenover haar wederpartij in bescherming neemt, leidt dat onontkoombaar tot spanning. Zulke span­ning is dan ook niet uniek voor de pacht. Ook voor woon- en bedrijfsruimte geldt dat veel ei­genaren er voor terugschrikken om een onroerende zaak tegen betaling in gebruik te geven in verband met de bescherming die het recht aan de gebruiker toekent. En niet alleen verpacht maar ook als woonruimte verhuurd onroerend goed is aanzienlijk minder waard dan ‘in vrije staat’. Met een en ander is goed te leven zolang in een rechtsgemeenschap breed de overtui­ging leeft dat de bescherming van de huurder, pachter, werknemer enzovoort noodzakelijk en wenselijk is. Men kan en wil het dan beschouwen als de prijs voor een fatsoenlijke ordening van de samenleving.&#13;
</inleiding><content>Het pachtareaal is sinds de opkomst van de pachtbescherming sterk afgenomen. Algemeen is het inzicht dat de pachtbescherming zich tégen de pachters heeft gekeerd. De praktijk is zich in toenemende mate van ‘grijze pacht’ gaan bedienen, dat wil zeggen van gebruiksver­houdingen die weliswaar onder de definitie van pacht vallen, maar zonder dat een schriftelij­ke pachtovereenkomst wordt opgesteld (althans zonder dat de overeenkomst ter goedkeuring naar de grondkamer wordt gezonden) en met de uitdrukkelijke of stilzwijgende afspraak dat de pachter zich niet zal beroepen op de bescherming waarop hij volgens de wet recht heeft. Dergelijke afspraken worden soms met veel overtuiging informeel gehandhaafd, met als ge­volg dat de pachter die ondanks zo’n afspraak schriftelijke vastlegging van de pacht vordert, kan rekenen op morele afkeuring en zelfs sociale uitsluiting. Het fundament van de pachtbe­scherming in de rechtsovertuiging van onze natie is mogelijk altijd broos geweest – door de opkomst van de grijze pacht is dat fundament hoe dan ook ernstig verzwakt.&#13;
Heroverweging van de intensiteit waarin pachtbescherming haalbaar en wenselijk is, heeft tot nu toe slechts tot tweeslachtige oplossingen geleid. In 1995 is naast de reguliere pacht onder meer de eenmalige pacht geïntroduceerd. In feite was dat een grootschalig experiment met minder pachtbescherming in geval van pachtovereenkomsten met betrekking tot los land. De formele voorwaarden voor eenmalige pacht waren echter streng. Zonder deskundige bege­leiding kon het gemakkelijk misgaan.1 De eenmalige pacht heeft mogelijk mede daardoor de grijze pacht niet wezenlijk kunnen terugdringen. Thans is de eenmalige pacht opgevolgd door de geliberaliseerde pacht. Het eenmalige karakter is vervallen en de formele vereisten zijn enigszins afgezwakt (zie hierna). Als de voortekenen niet bedriegen, zal echter ook de gelibe­raliseerde pacht de grijze pacht niet kunnen verdringen.&#13;
Tegelijk moeten we erkennen dat de eenmalige pacht de legitimiteit van de gewone pachtbe­scherming heeft verzwakt en dat ook de geliberaliseerde pacht dat doet. Met deze moderne pachtvormen geeft de wetgever het signaal af dat de intensieve pachtbescherming zoals die voor reguliere pacht geldt, niet langer zonder meer wenselijk is. Tot herstel van de overtui­ging dat pachters bescherming behoeven en dat de consequenties van die bescherming voor de eigenaren de billijke prijs zijn voor een fatsoenlijke rechtsorde, leidt dat niet, integendeel. En daarmee loopt de spanning verder op.&#13;
Het maken van eenduidige en consistente keuzes kan de wetgever niet voor zich uit blij­ven schuiven. Het is waar dat het maatschappelijk middenveld hopeloos verdeeld was en is. De wetgever heeft echter een eigen verantwoordelijkheid om de geloofwaardigheid van de pachtbescherming te herstellen (dat we zonder een bepaalde mate van pachtbescherming zou­den kunnen, is zeker niet de strekking van mijn betoog). Het is te hopen dat de wetgever bij &#13;
gelegenheid van de aangekondigde evaluatie van het nieuwe pachtrecht die verantwoordelijk­heid alsnog zal nemen. &#13;
Tot dat moment zal de oplopende spanning op diverse manieren tot uitdrukking komen, ook in de rechtspraktijk. Vaker dan voorheen wordt, tegenover een beroep op pachtbescherming, door de verpachter betoogd dat die bescherming naar maatstaven van redelijkheid en bil­lijkheid onaanvaardbaar is. Meestal vergeefs, maar niet steeds.2 Dat het ongeschreven recht noodzakelijk een corrigerende rol moet spelen, ondanks de terughoudendheid die de rech­ter in dat verband past, wordt mede veroorzaakt door het ontbreken van een ‘veiligheidsven­tiel’ voor gebruiksverhoudingen die naar hun aard van korte duur zijn, zoals het huurrecht dat kent (art. 7:232 lid 2 BW). &#13;
Verder ligt het voor de hand dat de vraag of een geliberaliseerde pachtovereenkomst ook mondeling kan worden aangegaan, de komende jaren veel aandacht zal krijgen. Bij bevesti­gende beantwoording kunnen verpachters tegenover een vordering tot vastlegging van regu­liere pacht, in voorkomende gevallen in reconventie vastlegging van geliberaliseerde pacht vorderen. Een duidelijke keuze van de wetgever dienaangaande ontbreekt en de literatuur is aarzelend.3 Hoe dan ook lijkt de ruimte voor mondelinge geliberaliseerde pacht groter dan die voor mondelinge eenmalige pacht. Het vijfde lid aanhef en onder c van artikel 70f Pacht­wet (oud) verwees naar het formele vereiste van een kadastrale kaart waarop het eenmalige verpachte losse land was aangegeven en die ‘bij’ de eenmalige pachtovereenkomst moest zijn ‘gevoegd’, wat men zich in geval van een mondelinge overeenkomst bezwaarlijk kan voor­stellen. Dat vereiste is nu vervallen. Wat resteert, is de vraag of onder de woorden ‘waarvan partijen dat in de pachtovereenkomst hebben bepaald’ (art. 7:397 lid 2 onder a BW) mede een mondelinge of zelfs stilzwijgende overeenstemming tussen partijen mag worden begrepen. Tegen bevestigende beantwoording van die vraag pleit dat zij leidt tot een verdere afkalving van de pachtbescherming op een manier waarvoor de wetgever niet welbewust lijkt te hebben gekozen. Daar staat dan tegenover de impliciete erkenning door diezelfde wetgever dat de houdbaarheid en wenselijkheid van een vergaande pachtbescherming kwestieus is geworden. Hoe dit pleit zal worden beslecht, staat dan ook allerminst vast. &#13;
En zo blijft de pacht voorlopig een spannend verhaal – helaas niet zonder schade aan de een­duidigheid en rechtszekerheid waaraan de agrarische praktijk behoefte heeft. &#13;
</content><legacyfootnotes>1. Vergelijk bijvoorbeeld Hof Arnhem 10 februari 2009, LJN BJ6878 (tussenarrest) en 15 december 2009, LJN BK9427 (eindarrest) in de zaak Arisz/Gemeente Beverwijk, met recent de ontknoping in het grondkamertraject: CG 29 november 2010, GP 11.635 (in deze uitgave gepubliceerd onder nummer 5618 en 5619).&#13;
2. Vergelijk bijvoorbeeld Hof Arnhem 1 juni 2010, LJN BM6236 (Agr.r. 2010/5582), inzake Verdijk/Van de Wetering. &#13;
3. T&amp;C Nieuw pachtrecht en T&amp;C BW (Heisterkamp), art. 7:397, aant. 2; Asser/Snijders 2009, nr. 331. &#13;
</legacyfootnotes><footnotes><footnote/></footnotes><auteurs>mr. W.L. Valk&#13;
</auteurs><published>2011-01-01 00:00:00</published><modified>2011-01-01 00:00:00</modified><editiondate>2011-01-01</editiondate><htmlpath>https://denhollander.info/artikel/8944</htmlpath></article>
</articles></edition>