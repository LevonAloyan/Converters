<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2001</searchword><id>5642</id><udhid>UDH:TvAR/5642</udhid><titel>De overgang van het Jachtfonds naar het Faunafonds</titel><searchwords><searchword>TvAR 12/2001</searchword><searchword>UDH:TvAR/5642</searchword></searchwords><attachments><attachment><name>2001_nr 12_Artikel_Revoort.pdf</name><extention>pdf</extention><url>https://denhollander.info/download/5574/ci</url></attachment></attachments><inleiding>1. Inleiding&#13;
Naar verwachting zal op 1 januari 2002 de Flora- en faunawet (hierna: de wet) in zijn&#13;
geheel in werking treden. In deze wet, waarvan de tekst al op 25 mei 1998 is gepubliceerd,&#13;
1 worden bepalingen uit de Jachtwet 19542, de Vogelwet 19363 en de Natuurbeschermingswet4,&#13;
gebundeld. In andere artikelen over deze wet in deze uitgave heeft u&#13;
daarover al meer kunnen lezen. Voor een beperkt deel is de wet overigens al in werking.&#13;
Bij Koninklijk Besluit van 5 februari 19995 zijn de artikelen 1, 83, eerste lid, onderdeel&#13;
d, 83, derde lid, 85 tot en met 92, en 97 tot en met 100 van de Flora- en faunawet in werking&#13;
getreden. Het besluit, waarbij deze partiële inwerkingtreding van het Faunafonds&#13;
is geregeld, was noodzakelijk om het Faunafonds in de gelegenheid te stellen invulling&#13;
te geven aan één van zijn taken. In artikel 83, eerste lid, onderdeel d, van de wet is&#13;
namelijk bepaald dat het Faunafonds de minister van LNV van advies zal dienen over&#13;
het ontwerp van een algemene maatregel van bestuur als bedoeld in artikel 65, eerste lid,&#13;
en over het ontwerp van een ministeriële regeling als bedoeld in de artikelen 65, derde&#13;
lid en 67, eerste lid, van de wet, de zogenoemde landelijke en provinciale lijsten.&#13;
Hoewel het Faunafonds wettelijk tot taak heeft te adviseren over de hiervoor aangehaalde&#13;
algemene maatregel van bestuur, heeft de Staatssecretaris van Landbouw,&#13;
Natuurbeheer en Visserij het fonds gevraagd haar ook over drie andere algemene maatregelen&#13;
van bestuur te adviseren. Op 9 september 19996 is dat advies aan de Staatssecretaris&#13;
aangeboden. De ministeriële regelingen zijn, op het moment dat dit artikel wordt&#13;
geschreven, nog niet aan het Faunafonds ter advisering voorgelegd.&#13;
Met het uitbrengen van het advies heeft het Faunafonds één van zijn taken afgerond.&#13;
Het wachten is nu op de inwerkingtreding van de overige artikelen van de wet, zodat het Faunafonds ook met zijn andere taken een aanvang kan nemen. Eén van die andere&#13;
taken is het in daarvoor in aanmerking komende gevallen verlenen van tegemoetkomingen&#13;
in geleden schade, aangericht door beschermde inheemse diersoorten. Deze taak&#13;
behoorde, onder de Jachtwet, toe aan het Jachtfonds. Hierna worden de overeenkomsten&#13;
en verschillen tussen het Jachtfonds en het Faunafonds uiteen gezet en worden de&#13;
taken en de werking van het Faunafonds belicht. Echter, alvorens op die overeenkomsten&#13;
en verschillen in te gaan wordt eerst een korte historische schets van het Jachtfonds&#13;
gegeven en wordt ingegaan op de procedure en de werkwijze van het Jachtfonds bij het&#13;
verstrekken van tegemoetkomingen. Deze informatie is van belang omdat het Faunafonds&#13;
dit als uitgangspunt heeft genomen bij de uitvoering van haar taken.</inleiding><content>2. Het Jachtfonds&#13;
2.1. Instelling van het Jachtfonds en tegemoetkoming schade door het Jachtfonds&#13;
In artikel 28, eerste lid, van de Jachtwet 1954 is bepaald dat er een openbaar lichaam,&#13;
genaamd Jachtfonds, is, met de zetel in ’s-Gravenhage. Het fonds heeft tot taak (1) het&#13;
bevorderen van niet schadelijke wildsoorten waarvan handhaving in de vrije natuur&#13;
waardevol is en (2) het dienen van de belangen van de landbouw met betrekking tot de&#13;
jacht. In het tweede lid van artikel 28, zoals dat thans luidt, is bepaald dat het Jachtfonds&#13;
het in het eerste lid omschreven doel onder meer tracht te bereiken door het&#13;
bevorderen van maatregelen tot voorkoming van schade door wild en door het treffen&#13;
van andere maatregelen. Die maatregelen kunnen ook bestaan in het verlenen van tegemoetkomingen&#13;
in door wild aangerichte schade, met inachtneming van door de minister&#13;
van LNV te stellen regelen.&#13;
Met de inwerkingtreding van de Jachtwet 1954 werd het voor het eerst mogelijk&#13;
tegemoetkomingen te verlenen voor door wild aangerichte schade. In de voorgangers&#13;
van de Jachtwet 1954, de Jachtwet 19237 en de Jagtwet8 waren wel bepalingen omtrent&#13;
het voorkomen en beperken van schade opgenomen, maar was niet voorzien in het toekennen&#13;
van een tegemoetkoming voor schade. Kennelijk achtte men de in de wet gegeven&#13;
maatregelen om schade door wild te voorkomen voldoende. Trad desondanks wildschade&#13;
op, dan behoorde dat tot het normale bedrijfsrisico.&#13;
In de Memorie van Antwoord (Tweede Kamer) op het ontwerp van de Jachtwet is te&#13;
lezen dat de wetgever van opvatting was dat wildsoorten, die ‘over het algemeen als&#13;
sieraden der natuur worden beschouwd en doorgaans weinig schade aanrichten’, in&#13;
sommige gevallen, zelfs wanneer de jachthouder al het mogelijke heeft gedaan om&#13;
schade te voorkomen, toch schade van betekenis kunnen veroorzaken. Zou men deze&#13;
schade geheel willen uitsluiten, dan zou dat moeten leiden tot een algehele uitroeiing&#13;
van vrijwel alle wild. Dit is, zo meent de wetgever, te voorkomen door het Jachtfonds&#13;
de vrijheid te geven de grondgebruiker waar nodig schadeloos te stellen. Hier was een&#13;
taak voor de gemeenschap weggelegd; het diende niet zo te zijn dat de individuele&#13;
grondgebruiker de schade moest dragen. De regels, waarbinnen het Jachtfonds tegemoetkomingen in schade dient te verlenen,&#13;
zijn vastgesteld bij ministeriële beschikking.9 Een tegemoetkoming voor schade kan&#13;
worden verstrekt als de schade is ontstaan door vraat, betreding, verontreiniging, graven,&#13;
wroeten en vegen van wild. Voorts dient sprake te zijn van bedrijfsmatige landbouwuitoefening&#13;
en dient de schade minimaal ƒ 250 te bedragen. Beneden dit bedrag&#13;
wordt geen tegemoetkoming verstrekt, daarboven bedraagt de tegemoetkoming doorgaans&#13;
het bedrag van de vastgestelde schade.&#13;
In de ministeriële regeling is voorts bepaald dat de hoogte van de door wild aangerichte&#13;
schade door het bestuur van het Jachtfonds wordt bepaald, na kennisneming&#13;
van het advies van de provinciale wildschadecommissie (hierna: Wico) in wier werkgebied&#13;
de schade is aangericht. Een tegemoetkoming wordt slechts verleend, indien&#13;
naar het oordeel van het Jachtfonds, de schade niet voorkomen had kunnen worden&#13;
door maatregelen of inspanningen waartoe jachthouder of grondgebruiker op grond&#13;
van de wet of het gebruik verplicht zijn.&#13;
Hiermee kregen de wildschadecommissies, naast de taak grondgebruikers en jachthouders&#13;
te adviseren omtrent verdeling van schade10 veroorzaakt door schadelijk wild&#13;
en bejaagbare diersoorten in de geopende jachttijd, ook tot taak het Jachtfonds te adviseren.&#13;
2.2. Uitbreiding bevoegdheid tegemoetkomingen Jachtfonds voor schade door&#13;
Vogelwetsoorten&#13;
Het Jachtfonds had dus onder meer tot taak tegemoetkomingen te verlenen voor schade&#13;
aangericht door wild, welke schade was ontstaan ondanks de inspanningen van&#13;
grondgebruiker en jachthouder om schade te voorkomen. Echter niet alleen diersoorten&#13;
die in de Jachtwet als wild waren aangemerkt, veroorzaakten schade aan de landbouw,&#13;
maar ook vogelsoorten die onder de Vogelwet 1936 waren beschermd veroorzaakten&#13;
incidenteel schade bij grondgebruikers. Artikel 10 van de Vogelwet geeft de&#13;
Commissaris van de Koningin de bevoegdheid ter voorkoming van belangrijke schade&#13;
aan gewassen, vee, bossen en bedrijfsmatige visserij en wateren een vergunning te verlenen&#13;
om met gebruikmaking van een vuurwapen de schade te beteugelen. Daarnaast&#13;
meende de toenmalige Staatssecretaris van Cultuur, Recreatie en Maatschappelijk&#13;
Werk11 dat er gevallen denkbaar waren, waarin deze vergunning is verleend en daarvan&#13;
ook adequaat gebruik is gemaakt, terwijl er toch schade blijft optreden, of dat het uit&#13;
beschermingsoogpunt niet gewenst is een dergelijke vergunning te verlenen. Omdat&#13;
hem geen apparaat ter beschikking stond heeft de toenmalige Staatssecretaris van CRM&#13;
het Jachtfonds verzocht in die gevallen een tegemoetkoming toe te kennen, ‘in analogie&#13;
met de vergoeding van schade door wildsoorten, die niet mogen worden bejaagd’.&#13;
Het bestuur van het Jachtfonds heeft daarop positief gereageerd.12 Daarmee kreeg&#13;
het Jachtfonds de bevoegdheid ook tegemoetkomingen te verlenen voor schade welke&#13;
door onder de Vogelwet beschermde vogels was aangericht. 2.3. Procedure en werkwijze behandeling verzoekschriften tegemoetkomingen in&#13;
schade bij Jachtfonds&#13;
Als een grondgebruiker schade lijdt doordat wild in de zin van de Jachtwet dan wel&#13;
vogels in de zin van de Vogelwet foerageren op zijn gewassen, dan kan hij een verzoekschrift&#13;
indienen bij de Wico in de provincie waarin de gronden, waarop de schade is&#13;
aangericht, zijn gelegen. De Wico kan een veldonderzoek instellen en een taxateur aanwijzen&#13;
die van de gemelde schade een taxatierapport opmaakt. De Wico moet zich vervolgens&#13;
een oordeel vormen omtrent de maatregelen, die de grondgebruiker en de&#13;
jachthouder hebben genomen om schade te voorkomen. Is de Wico tot de overtuiging&#13;
gekomen dat zowel grondgebruiker als jachthouder alles in het werk hebben gesteld&#13;
om schade te voorkomen, dan wordt de grondgebruiker geadviseerd zich met een verzoek&#13;
voor een tegemoetkoming tot het Jachtfonds te wenden. Het verzoekschrift en het&#13;
Wico-advies worden aan het bestuur van het Jachtfonds ter beoordeling voorgelegd.13&#13;
Het bestuur heeft een eigen verantwoordelijkheid de verzoeken voor een tegemoetkoming&#13;
in de geleden schade te onderzoeken en te beoordelen en is niet verplicht het&#13;
advies van de Wico te volgen.14 De beslissing op zijn verzoek wordt de aanvrager bij&#13;
beschikking meegedeeld. Tegen beschikkingen van het Jachtfonds staat bezwaar en&#13;
beroep open.&#13;
2.4. Door Jachtfonds verleende tegemoetkomingen&#13;
De door het Jachtfonds uitgekeerde tegemoetkomingen voor schade veroorzaakt door&#13;
wild in de zin van de Jachtwet en door vogels in de zin van de Vogelwet zijn de laatste&#13;
jaren aanzienlijk gestegen. Onderstaande tabel laat dat duidelijk zien.&#13;
Tabel 1: Uitgekeerde tegemoetkomingen Jachtfonds 1990-2000&#13;
1990 ƒ 3.266.842 1998 - 6.783.790&#13;
1995 - 6.450.738 1999 - 5.882.111&#13;
1996 - 6.385.424 2000 - 6.135.578&#13;
1997 - 7.914.136&#13;
Bron: Jachtfonds&#13;
Opgemerkt moet worden dat de daling in 1998 wordt veroorzaakt door de overeenkomsten&#13;
die het Jachtfonds met ingang van dat jaar op verzoek van de Staatssecretaris&#13;
van LNV heeft gesloten voor het opvangen van overwinterende ganzen. Voor het&#13;
seizoen 2000/2001 was in totaal ca. 14.500 ha beschikbaar voor het opvangen van overwinterende&#13;
ganzen, waarmee op jaarbasis ca. ƒ 4,5 miljoen is gemoeid. Dit bedrag,&#13;
betaald ter voorkoming van verzoeken voor tegemoetkomingen, komt bovenop de&#13;
sinds 1998 betaalde tegemoetkomingen. In tabel 2 is weergegeven welke diersoorten in 2000 verantwoordelijk waren voor de&#13;
door het Jachtfonds uitgekeerde tegemoetkomingen.&#13;
Tabel 2: Door Jachtfonds in 2000 uitgekeerde tegemoetkomingen onderverdeeld naar diersoort.&#13;
onbejaagbare soorten: bejaagbare soorten: Vogelwet soorten:&#13;
rotgans f. 590.514 edelhert 10.231 (verwilderde) knobbelzwaan&#13;
327.941&#13;
rietgans 217.807 ree 1.812 wilde zwaan 15.473&#13;
kolgans 1.326. 405 wild zwijn 34.178 kok-/zilvermeeuw 3.034&#13;
grauwe gans 864.712 haas 36.543 huismus/ringmus 260&#13;
kleine rietgans 50.378 fazant 9.472 scholekster 7.175&#13;
brandgans 513.227 wilde eend 70.211 overige vogelwet 20.340&#13;
roek 944.583 overig bejaagbaar 1.663 holenduif 5.889&#13;
das 48.379 turkse tortelduif 285&#13;
smient 862.036 vink 7.284&#13;
overzomerende ganzen 108.696 mezen 19.994&#13;
canadagans 3.981&#13;
meerkoet 33.075&#13;
Bron: Jachtfonds&#13;
De schade door Vogelwetvogels en wild waarop de jacht het gehele jaar door is gesloten,&#13;
komt voor rekening van LNV. Schade door wild, waarop de jacht een deel van het jaar is geopend,&#13;
wordt betaald uit de recognitiegelden van uitgereikte jachtakten, waarvan het Jachtfonds&#13;
een deel ter beschikking krijgt. Schade aangericht door wild waarop de jacht het gehele&#13;
jaar is geopend, de soorten genoemd in artikel 8, eerste lid, Jachtwet15, komt niet voor een&#13;
tegemoetkoming in aanmerking.&#13;
3. Het Faunafonds&#13;
3.1. Instelling van het Faunafonds&#13;
Het Faunafonds is een zelfstandig bestuursorgaan met vestigingsplaats ’s-Gravenhage&#13;
en heeft vier taken:&#13;
– het bevorderen van maatregelen ter voorkoming en bestrijding van schade door bij&#13;
AMvB aangewezen soorten;&#13;
– het verlenen van tegemoetkomingen in geleden schade;&#13;
– het adviseren van provinciale besturen over de uitvoering van aan hen toegekende&#13;
taken;&#13;
– het adviseren van de minister van LNV over één AMvB en twee ministeriële regelingen.&#13;
Bij de inwerkingtreding van de wet wordt het Faunafonds de opvolger van het Jachtfonds,&#13;
dat zal verdwijnen als de Jachtwet wordt ingetrokken. De taken van het Faunafonds&#13;
zijn niet precies hetzelfde als de taken van het Jachtfonds. Nieuw zijn de adviestaken van het Faunafonds. Met name de adviestaak aan provincies, die samenhangt met&#13;
de gedecentraliseerde opzet van het beheer en schadebestrijding van onder de wet&#13;
beschermde diersoorten zal omvangrijk zijn. Op grond van de wet krijgen de provincies&#13;
de verantwoordelijkheid voor het beleid inzake het voorkomen en bestrijden van&#13;
schade door beschermde inheemse diersoorten. Deze taak behoorde onder de Jachtwet&#13;
tot de verantwoordelijkheid van de minister van LNV. Eén taak van het Jachtfonds, de&#13;
bevordering van de instandhouding van wildsoorten, is in de wet vervallen.&#13;
In het aanvankelijke ontwerp van de Flora- en faunawet werd nog niet gesproken&#13;
over een Faunafonds, maar zou het Jachtfonds blijven bestaan. Echter, tijdens de behandeling&#13;
van het wetsontwerp in de Tweede Kamer heeft de heer Poppe (SP) bij amendement&#13;
(met ‘het uitsluiten van de invloed van direct belanghebbenden op de besluitvorming&#13;
binnen het Faunafonds (Jachtfonds)’ als oogmerk) voorgesteld de naam Jachtfonds&#13;
te wijzigen in Faunafonds. De naamswijziging is (met dezelfde motivering?) door&#13;
de regering overgenomen.&#13;
3.2. Procedure en werkwijze behandeling verzoekschriften tegemoetkomingen in&#13;
schade bij het Faunafonds&#13;
In artikel 83, eerste lid, onderdeel b, van de wet is bepaald dat het Faunafonds in de&#13;
daarvoor in aanmerking komende gevallen tegemoetkomingen verleent in geleden schade,&#13;
aangericht door dieren behorende tot beschermde inheemse diersoorten. In artikel 84,&#13;
eerste lid, wordt een tegemoetkoming in de schade slechts verleend voorzover een&#13;
belanghebbende schade lijdt of zal lijden aangericht door dieren, behorende tot een&#13;
beschermde inheemse diersoort en die schade redelijkerwijs niet of niet geheel te zijnen&#13;
laste behoort te blijven. Een tegemoetkoming wordt naar billijkheid bepaald. In het&#13;
tweede lid van artikel 84 kunnen bij ministeriële regeling, in overeenstemming met&#13;
gedeputeerde staten van de provincies, regels worden gesteld met inachtneming waarvan&#13;
het Faunafonds beslist over een aanvraag voor een tegemoetkoming als bedoeld in&#13;
het eerste lid. In de wet is geen rol meer weggelegd voor de Wico’s. Dit betekent dat&#13;
aanvragen voor een tegemoetkoming rechtstreeks bij het Faunafonds worden ingediend.&#13;
Dit is een verandering ten opzichte van de procedure bij het Jachtfonds waar een&#13;
verplichte advisering door de betrokken Wico was voorgeschreven. Het schrappen van&#13;
het Wico-advies zal, naar mag worden aangenomen, een aanzienlijke tijdsbesparing&#13;
opleveren.16&#13;
Naar verwachting – de procedure is nog onderwerp van discussie binnen het bestuur –&#13;
zal de volgende procedure gaan gelden. Grondgebruikers die schade hebben geleden&#13;
kunnen een tegemoetkoming aanvragen door middel van een door het bestuur vastgesteld&#13;
formulier. Zodra de aanvraag door het secretariaat is ontvangen en aan de aanvrager&#13;
een ontvangstbevestiging is gezonden, wordt aan een door het Faunafonds aangewezen&#13;
taxateur opdracht verleend een taxatierapport van de schade samen te stellen.&#13;
In het rapport geeft de taxateur zijn bevindingen weer en maakt een inschatting&#13;
omtrent de hoogte van de schade. De aanvrager krijgt de gelegenheid op het rapport te reageren. Vervolgens wordt het verzoekschrift met het taxatierapport aan het bestuur&#13;
ter beoordeling voorgelegd. Het bestuur neemt een besluit in de vorm van een beschikking&#13;
waartegen bezwaar en beroep openstaat. In gevallen waarin door de aanvrager in&#13;
zijn verzoekschrift is aangegeven dat de schade meer dan ƒ 10.000 bedraagt, zal alvorens&#13;
een taxateur opdracht te geven een taxatierapport samen te stellen, een veldbezoek worden&#13;
ingesteld door een consulent faunazaken, in dienst van het secretariaat van het&#13;
Faunafonds. Deze consulent zal onderzoek doen naar de diersoort die de schade veroorzaakt&#13;
of heeft veroorzaakt en de grondgebruiker adviseren hoe nieuwe schade eventueel&#13;
kan worden voorkomen. Van zijn veldbezoek stelt de consulent een rapport op&#13;
dat onderdeel wordt van het schadedossier waarover het bestuur zal beslissen.&#13;
3.3. Beleidsregels van het Faunafonds&#13;
In artikel 84, tweede lid, van de wet is bepaald dat de minister in overeenstemming met&#13;
gedeputeerde staten regels kunnen stellen met inachtneming waarvan het Faunafonds&#13;
dient te beslissen op aanvragen voor tegemoetkomingen in aangerichte schade. Zowel&#13;
de Staatssecretaris van LNV als de provincies hebben te kennen gegeven daaraan vooralsnog&#13;
geen invulling te zullen geven.&#13;
Het bestuur heeft daarop besloten dat beleidsregels – overeenkomstig art. 4:81 Awb –&#13;
zullen worden ontwikkeld, vastgesteld en gepubliceerd, waaraan aanvragen zullen worden&#13;
getoetst. De beleidsregels, die momenteel binnen het bestuur onderwerp van&#13;
bespreking zijn, zijn voor een belangrijk deel gebaseerd op het beleid dat het Jachtfonds&#13;
hanteerde bij zijn beoordeling van verzoeken.&#13;
Welke schade komt voor een tegemoetkoming in aanmerking? In de Memorie van Antwoord&#13;
naar aanleiding van de behandeling van het wetsontwerp in de Eerste Kamer&#13;
geeft de regering haar visie op het beleid ten aanzien van schadevergoedingen.17 ‘Uitgangspunt&#13;
daarbij is dat bescherming van have en goed tegen schade door dieren primair&#13;
de verantwoordelijkheid is van de burger zelf. Daarbij is het nemen van maatregelen&#13;
gericht op het voorkomen van schade een eerste aandachtspunt. Pas als dergelijke&#13;
maatregelen tekort schieten, is schadebestrijding aan de orde. Wanneer schadebestrijding&#13;
niet in enigerlei vorm is of kan worden toegestaan, zal in het kader van het Faunafonds&#13;
besloten kunnen worden over het eventueel toekennen van schadevergoeding.’&#13;
Wat in deze visie opvalt is dat zij nauw verwant is aan de visie van de regering bij de&#13;
totstandkoming van de Jachtwet 1954, immers ook daar was een taak weggelegd voor&#13;
de overheid en diende een individuele grondgebruiker niet de volledige schade te dragen.&#13;
Wat dat betreft is er in de afgelopen 50 jaar nog niet veel veranderd.&#13;
Het Faunafonds zal, gegeven dit uitgangspunt, bij de beoordeling van verzoeken de&#13;
ministeriële regeling en het beleid van het Jachtfonds in die zin volgen, dat uitsluitend&#13;
schade aan bedrijfsmatige landbouw, bosbouw en bedrijfsmatige visserij voor een tegemoetkoming&#13;
in aanmerking komt als grondgebruiker en eventueel jachthouder alles&#13;
hebben gedaan wat redelijkerwijs van hen kan worden gevraagd om schade te voorkomen&#13;
of te beperken. De vraag of het Jachtfonds uitsluitend bedrijfsmatige schade voor een tegemoetkoming in aanmerking kon brengen, is door de rechter bevestigend&#13;
beantwoord.18&#13;
In dit verband is het van belang nogmaals te benadrukken dat onder de wet de verantwoordelijkheden&#13;
van grondgebruiker en jachthouder aanzienlijk zijn gewijzigd ten&#13;
opzicht van de Jachtwet. Met de invoering van de wet wordt de grondgebruiker verantwoordelijk&#13;
voor alle schade die diersoorten aanrichten, met uitzondering van de diersoorten&#13;
waarop de jacht gedurende – een deel van – het jaar is geopend. Voor die laatste&#13;
diersoorten heeft de jachthouder (ook) een verantwoordelijkheid.&#13;
Voorts zal uitsluitend voor schade welke niet met eenvoudige middelen is te voorkomen&#13;
of te beperken een tegemoetkoming worden toegekend. Ter voorlichting van de&#13;
grondgebruiker werkt het Faunafonds momenteel aan het Handboek Faunaschade&#13;
waarin per diersoort en per gewas een opsomming wordt gegeven van verschillende&#13;
effectieve middelen om schade door dieren te voorkomen. Daarnaast zal slechts een&#13;
tegemoetkoming kunnen worden verstrekt, indien niet op andere wijze het risico van&#13;
schade kan worden gedekt. In dit verband kan worden verwezen naar de mogelijkheid&#13;
om pas gezaaide en kiemende maïs te verzekeren tegen schade door kraaiachtigen. Het&#13;
bestuur van het Jachtfonds heeft begin dit jaar, toen bekend werd dat deze verzekering&#13;
bij twee maatschappijen kon worden afgesloten, zijn beleid aangepast en bekendgemaakt&#13;
dat deze vorm van schade door roeken niet langer meer voor een tegemoetkoming&#13;
in aanmerking zou komen. Evenmin komt voor een tegemoetkoming in aanmerking&#13;
schade aan gewassen die zijn geteeld op gronden zonder een agrarische&#13;
bestemming en op gronden waarvoor in het kader van Programma Beheer een subsidie&#13;
wordt verleend voor beheersdoelstellingen die in het verlengde liggen van de schade.&#13;
Daarbij kan worden gedacht aan een uitgestelde maaidatum, maai-, en bemestingsverbod&#13;
of botanisch beheer.&#13;
Tenslotte zal het bestuur bij de beoordeling van verzoeken voor een tegemoetkoming&#13;
rekening houden met de wijze van telen, de periode van het jaar en de locatie&#13;
waar schadegevoelige teelten plaatsvinden. In die gevallen kan het bestuur een verhoogd&#13;
eigen risico voor de grondgebruiker instellen. De drempel wordt 115 €.</content><legacyfootnotes>1. Wet van 25 mei 1998, houdende regels ter bescherming van in het wild levende planten- en diersoorten&#13;
(Stb. 1998, 402).&#13;
2. Wet van 3 november 1954, houdende bepalingen betreffende de jacht (Stb.1954, 523), en in werking&#13;
getreden met ingang van 15 juni 1955 (Besluit van 3 juni 1955, Stb. 230).&#13;
3. Wet van 31 december 1936, houdende nieuwe bepalingen tot bescherming van in het wild levende&#13;
vogels (Stb.1936, 700).&#13;
4. Wet van 15 november 1967, houdende voorzieningen in het belang van de natuurbescherming (Stb.&#13;
1967, 572).&#13;
5. Besluit van 5 februari 1999, houdende inwerkingtreding enige artikelen Flora- en faunawet (Stb. 1999, 264).&#13;
6. Advies 1999-2 van het Faunafonds van 9 september 1999 over de concepten van de volgende algemene&#13;
maatregelen van bestuur: 1999-2-A Besluit beheer en schadebestrijding dieren; 1999-2-B Besluit faunabeheer;&#13;
1999-2-C Jachtbesluit; 1999-2-D Besluit vrijstelling beschermde dier- en plantensoorten. Eerder&#13;
had het Faunafonds de Staatssecretaris al op haar verzoek geadviseerd over haar voornemen tot sluiting&#13;
van de jacht op ganzen, smienten en meerkoeten; advies 1999-1 van 11 augustus 1999. De adviezen zijn&#13;
te raadplegen op de website van het Faunafonds; adres: www.Faunafonds.nl.&#13;
7. Wet van 2 juli 1923, houdende bepalingen betreffende de jacht (S.1923, 331).&#13;
8. Wet van 13 juni 1857 (S.1857, 87).&#13;
9. Beschikking van de Minister van Landbouw en Visserij van 10 oktober 1978, nr. J.3268, Stcrt. 200.&#13;
10. Artikel 44, eerste lid van de Jachtwet.&#13;
11. Brief van de Staatssecretaris van Cultuur, Recreatie en Maatschappelijk Werk van 26 juli 1976, kenmerk&#13;
N.L.B./FF 20649.&#13;
12. Brief van het bestuur van het Jachtfonds van 20 december 1976, kenmerk Jf.3445.&#13;
13. De secretaris-penningmeester van het Jachtfonds is door het bestuur gemandateerd verzoekschriften,&#13;
waarin de schade lager is dan ƒ10.000 namens het bestuur af te doen. Bij de agenda van de bestuursvergadering&#13;
wordt een lijst gevoegd met verzoeken die door de secretaris-penningmeester van het Jachtfonds&#13;
bij mandaat zijn afgedaan.&#13;
14. Constante jurisprudentie, zie onder meer ABRvS 12 juni 1989, R01.87.2020; ABRvS 11 februari 1994,&#13;
R01.92.1310; ABRvS 4 juli 1997, R01.94.0234.&#13;
15. De zogenoemde schadelijk wildsoorten, dit zijn; zwarte kraaien, kauwen, vlaamse gaaien, eksters, houtduiven,&#13;
konijnen, vossen en verwilderde katten.&#13;
16. Naast een besparing in tijd zal het schrappen van het verplichte Wico-advies eveneens een kostenbesparing&#13;
opleveren voor LNV. De andere adviestaak, grondgebruiker en jachthouder adviseren, is eveneens&#13;
vervallen. Zij kunnen hun geschil thans rechtstreeks aan de rechter voorleggen.&#13;
17. EK 1997-1998, 23 147, nr. 104b, p. 21.&#13;
18. ABRvS 2 december 1994, R01.92.2626 (vossen aan sierwatervogels).</legacyfootnotes><footnotes><footnote/></footnotes><auteurs>mr. ing. H. Revoort</auteurs><published>2001-12-01 00:00:00</published><modified>2001-12-01 00:00:00</modified><editiondate>2001-12-01</editiondate><htmlpath>https://denhollander.info/artikel/5642</htmlpath></article>
</articles></edition>