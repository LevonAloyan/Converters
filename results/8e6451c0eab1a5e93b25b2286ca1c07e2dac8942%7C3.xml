<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/1994</searchword><id>6065</id><udhid>UDH:TvAR/6065</udhid><titel>Een wet die de natuur voldoende beschermt?</titel><searchwords><searchword>TvAR 11/1994</searchword><searchword>UDH:TvAR/6065</searchword></searchwords><attachments><attachment><name>1994_nr 11_Artikel_VictorJurgens.pdf</name><extention>pdf</extention><url>https://denhollander.info/download/5874/ci</url></attachment></attachments><inleiding>1. INLEIDING&#13;
Na een wel zeer lange voorbereidingstijd, is 14 januari 1994 het voorstel voor een nieuwe&#13;
Natuurbeschermingswet aangeboden aan de Tweede Kamer. Niettegenstaande de ervaring&#13;
dat het vervolgens opnieuw geruime tijd kan duren voordat de tekst het Staatsblad zal bereiken,&#13;
verdient het wetsontwerp op dit moment beslist aandacht. Op enkele onderdelen&#13;
zal dit wetsvoorstel kunnen leiden tot het beschikbaar komen van een verbeterd instrumentarium&#13;
voor de veiligstelling van natuurwaarden. Er kan bijvoorbeeld worden gewezen&#13;
op het vervallen van het onderscheid tussen beschermde natuurmonumenten en&#13;
staatsnatuurmonumenten, het schrappen van het zogenoemde 'wandelaarsartikel' (art. 16)&#13;
uit de wet en de introductie van het dwangsom-instrument. De ontwerp-Natuurbeschermingswet&#13;
1994 bevat echter ook enkele gemiste kansen en onjuiste keuzen.&#13;
Deze bijdrage zal zich beperken tot de bespreking van enkele onderwerpen, mede ter&#13;
vermijding van te grote overlap met de bijdragen van de andere auteurs in deze aflevering.&#13;
Overigens wordt kennisname aanbevolen van een tweetal documenten: het advies&#13;
van de voormalige Natuurbeschermingsraad 'Waar een wil is, is een wet; advies over de&#13;
verantwoordelijkheid van de overheid en de inzet van publiekrechtelijke middelen voor&#13;
de bescherming van natuurgebieden' (Utrecht, maart 1994) en, als bijlage bij dit advies,&#13;
het rapport 'Op weg naar een volwaardige natuur- en landschapswet' over voorstellen&#13;
voor een toekomstige Natuurbeschermingswet door Ch. Backes en P.JJ. van Buuren&#13;
(Utrecht, 1994).&#13;
Voorafgaand aan de inhoudelijke bespreking van een aantal onderwerpen, dient te worden&#13;
opgemerkt dat het opvallend is - ondanks de lange voorbereidingstijd - dat aan dit&#13;
wetsontwerp geen systematische evaluatie van (de werking van) de huidige Natuurbeschermingswet&#13;
van de zijde van het ministerie ten grondslag ligt. Dit is geen nieuwe constatering;&#13;
de Natuurbeschermingsraad heeft daar reeds in 1989 aandacht voor gevraagd.1&#13;
Uit die evaluatie zou ongetwijfeld de veel te geringe ambtelijke capaciteit die beschikbaar&#13;
is voor de uitvoering van de Natuurbeschermingswet als een van de conclusies naar voren&#13;
zijn gekomen. Een aspect waarvoor door de Natuurbeschermingsraad in het verleden overigens&#13;
ook reeds aandacht is gevraagd. De ontoereikende ambtelijke capaciteit is, wat het&#13;
natuurgebiedenbeleid betreft, ten koste gegaan van zowel het aantal en de omvang van de&#13;
aanwijzingen als het toezicht op de naleving. </inleiding><content>2. ONTOEREIKENDE IMPLEMENTATIE VAN DE HABITAT-RICHTLIJN&#13;
Op 5 juni 1994 had sprake moeten zijn van volledige implementatie van de Habitat-richtlijn&#13;
in de Nederlandse wetgeving. Inmiddels is duidelijk dat ons land daarin niet is geslaagd,&#13;
maar ernstiger is dat het er naar uitziet dat ook na het van kracht worden van het&#13;
onderhavige wetsontwerp hiaten zullen blijven bestaan. Er kan onder meer worden gewezen&#13;
op de in art. 6 van die richtlijn neergelegde verplichtingen omtrent 'het treffen van de&#13;
nodige instandhoudingsmaatregelen' voor de speciale beschermingszones en 'het maken&#13;
van een beoordeling van de gevolgen van een project of plan dat significante gevolgen&#13;
kan hebben voor het gebied' en waarbij aan het verlenen van toestemming strikte grenzen&#13;
en voorwaarden zijn verbonden. Verder schrijft de richtlijn voor dat het verlenen van toestemming&#13;
voor een activiteit door de nationale instanties slechts mogelijk is nadat zij zekerheid&#13;
hebben verkregen dat het de natuurlijke kenmerken van het betrokken gebied niet&#13;
zal aantasten.2&#13;
De Habitat-richtlijn dient in het onderhavige wetsontwerp alsnog de zojuist omschreven&#13;
doorwerking te krijgen ten aanzien van de bevoegdheid tot vergunningverlening. De&#13;
in de memorie van toelichting (hoofdstuk VI) betrokken stelling, dat met de vigerende&#13;
Natuurbeschermingswet en het onderhavige wetsontwerp sprake is van 'de gewenste wettelijke&#13;
basis voor implementatie van de genoemde richtlijn voor zover het de bescherming&#13;
van gebieden betreft' is onjuist te achten. Alleen al om zoveel mogelijk alle twijfel over&#13;
de wel of niet toereikende implementatie in de Nederlandse wetgeving te vermijden, verdient&#13;
het aanbeveling om zoveel mogelijk de letterlijke tekst van art. 6 van de Habitatrichtlijn&#13;
te verwerken. Ook zal het voorstel voor een limitatieve opsomming van&#13;
potentieel schadelijke handelingen per aangewezen gebied alleen al in relatie met de Habitat-&#13;
richtlijn nog eens goed tegen het licht gehouden moeten worden. Ons land kan zich&#13;
geen herhaling permitteren van de onverkwikkelijke gang van zaken rond de implementatie&#13;
van de Vogel-richtlijn in de nationale wetgeving.3&#13;
3. LIMITATIEVE OPSOMMING VAN POTENTIEEL SCHADELIJKE HANDELINGEN&#13;
Het wetsontwerp gaat er in art. 19 van uit dat de aanwijzingsbeschikking een opsomming&#13;
bevat van de potentieel schadelijke handelingen voor het natuurmonument. Daarbij zal op&#13;
grond van dit wetsontwerp sprake zijn van een limitatieve opsomming, om redenen van&#13;
duidelijkheid en rechtszekerheid. De externe werking beperkt zich zelfs tot handelingen&#13;
die zo schadelijk zijn dat ze een rechtstreekse aantasting kunnen betekenen van de wezenlijke&#13;
kenmerken van het natuurmonument. Blijkens de memorie van toelichting (hoofdstuk&#13;
IV, § 3 onder a) betreft het factoren die bepalend zijn voor de waarden van het&#13;
natuurmonument. Aan dit voorstel kleven meer nadelen dan voordelen.&#13;
Een dergelijk systeem dwingt bij voorbaat tot een uitputtende opsomming van potentieel&#13;
schadelijke handelingen. Zoals zojuist reeds is opgemerkt, verdraagt dit voorstel zich&#13;
niet met de inhoud van de Habitat-richtlijn, maar ook niet met de intentie van de Natuurbeschermingswet,&#13;
namelijk het veiligstellen van natuurwaarden. In de praktijk zal dit systeem bovendien ongetwijfeld tot een extra vertraging van de aanwijzingen leiden. Het zal&#13;
immers noodzakelijk zijn om steeds bij voorbaat te komen tot een overdenking en vastlegging&#13;
van alle denkbare potentieel schadelijke handelingen. Blijkens de memorie van&#13;
toelichting zal bij de aanwijzingsbeschikking de reikwijdte van de externe werking voor&#13;
elke handeling afzonderlijk moeten worden aangegeven. Er zal dus zelfs per handeling&#13;
moeten worden vermeld in welke gevallen van vergunningplichtigheid sprake zal zijn; zo&#13;
zal bijvoorbeeld niet elke graafactiviteit schadelijk zijn te achten.&#13;
Als extra gevaar dreigt dat een politieke koehandel zal ontstaan over de keuze van de&#13;
handelingen. Zoals uit de memorie van toelichting blijkt, heeft de vergunningplichtigheid&#13;
van handelingen in het kader van bestaand gebruik bijvoorbeeld reeds tot beroepszaken&#13;
geleid. Er moet worden gevreesd dat discussies over de omvang van de lijst van potentieel&#13;
schadelijke handelingen een belangrijk onderdeel worden van het overleg met eigenaren&#13;
en lokale overheden over voorgenomen aanwijzingen.&#13;
De Natuurbeschermingsraad heeft er in 1989 in zijn reeds genoemde advies tevens op&#13;
gewezen dat een limitatieve lijst met name in meer complexe situaties zeer uitgebreid zal&#13;
worden en daarmee onhanteerbaar. Het gebied Kop van Schouwen werd als voorbeeld genoemd&#13;
van een terrein waar sprake is van zeer verschillende soorten grondgebruik.&#13;
De in de memorie van toelichting vermelde mogelijkheid om achteraf schadelijke handelingen&#13;
alsnog vergunningplichtig te verklaren door wijziging van de aanwijzing is volstrekt&#13;
ontoereikend. Juist een dergelijke ingreep, waarbij een handeling alsnog vergunningplichtig&#13;
moet worden verklaard nadat het voornemen daartoe is gebleken, is zonder meer in&#13;
strijd met de rechtszekerheid. Bovendien wordt wel erg gemakkelijk voorbijgegaan aan&#13;
de lange tijd die nodig zal zijn om zelfs maar te komen tot een voornemen tot aanpassing&#13;
van een aanwijzingsbeschikking. Het lijkt wel zeker dat in de meeste gevallen de omstreden&#13;
handeling reeds lang en breed zal hebben plaatsgehad, voordat sprake kan zijn van&#13;
een aanvullende aanwijzingsbeschikking.&#13;
Aanpassing bestaande aanwijzingen&#13;
Een bijzonder probleem ontstaat ten gevolge van het voorgestelde art. 99. Dit vereist dat&#13;
ten aanzien van alle reeds aangewezen natuurmonumenten alsnog lijsten met potentieel&#13;
schadelijke handelingen worden vastgesteld. In afwachting daarvan blijft het vergunningenregime&#13;
op grond van de huidige, in te trekken Natuurbeschermingswet van kracht. Het&#13;
blijft gissen hoe de minister denkt binnen een afzienbare termijn deze lijsten voor in totaal&#13;
meer dan 150 gebieden die de afgelopen 25 jaar zijn aangewezen te kunnen samenstellen;&#13;
150 gebieden die gezamenlijk een oppervlakte van bijna 250 000 ha beslaan? De memorie&#13;
van toelichting (artikelsgewijs, art. 94-105) zwijgt bijvoorbeeld over de daarvoor benodigde&#13;
omvangrijke ambtelijke inzet.&#13;
Om tot een werkbaar en acceptabel systeem te komen dient de lijst van potentieel schadelijke&#13;
handelingen hoogstens een indicatief karakter te krijgen. Daarbij is het wel denkbaar&#13;
om aan de inhoud van zo'n lijst, voor zover het de externe werking betreft, een groter&#13;
gewicht toe te kennen. Uit een oogpunt van rechtszekerheid zouden de eigenaren en gebruikers&#13;
er in dat geval in beginsel op moeten kunnen vertrouwen dat de lijst een volledig&#13;
overzicht bevat. Tevens zal echter moeten vaststaan dat het hen niet van de verplichting&#13;
ontslaat om zo zorgvuldig te handelen dat ook een vergunning moet worden aangevraagd voor handelingen waarvan zij redelijkerwijs kunnen veronderstellen dat zij als potentieel&#13;
schadelijk voor het natuurmonument moeten worden beschouwd.&#13;
4. ALGEMENE ZORGPLICHT&#13;
Mede in relatie tot het zojuist besproken onderwerp, verdient de introductie van een algemene&#13;
zorgplichtbepaling in de Natuurbeschermingswet aandacht. Zoals de Natuurbeschermingsraad&#13;
in zijn advies in 1989 aangaf, wordt met een dergelijke bepaling&#13;
uitdrukking gegeven aan de eigen verantwoordelijkheid die iedere burger heeft om de&#13;
aantasting van natuur en landschap te voorkomen en desondanks ontstane aantasting naar&#13;
vermogen te beperken en ongedaan te maken.&#13;
In de milieuwetgeving heeft een dergelijke algemene zorgplicht inmiddels een vaste&#13;
plaats gekregen. In 1992 is op uitdrukkelijk verzoek van de Tweede Kamer een algemene&#13;
zorgplichtbepaling opgenomen in de Wet milieubeheer.4 De regering verwees toen naar&#13;
de eigen verantwoordelijkheid van een ieder om zorg te dragen voor een schoon milieu.&#13;
Aan een algemene zorgplichtbepaling bestaat, volgens de regering twee jaar geleden, tevens&#13;
behoefte om te kunnen optreden tegen milieubedreigend gedrag. 'Het komt immers&#13;
voor dat met het verrichten of nalaten van een activiteit specifiek omschreven milieuvoorschriften&#13;
niet worden overschreden, terwijl degene die de activiteit verricht dan wel nalaat&#13;
wel het verwijt kan worden gemaakt dat hij zich maatschappelijk onbetamelijk heeft gedragen.&#13;
In dergelijke gevallen kan op grond van de onderhavige bepaling worden opgetreden',&#13;
aldus nog steeds de regering in 1992.&#13;
Ondanks deze positieve benadering in 1992, wordt in de memorie van toelichting&#13;
(hoofdstuk III) bij het onderhavige wetsontwerp afwijzend gereageerd op de pleidooien&#13;
voor een dergelijke bepaling in de Natuurbeschermingswet. Eenheid van en consistentie&#13;
in regeringsbeleid vraagt om een aanpassing van de ontwerp-Natuurbeschermingswet.&#13;
Blijkens de inhoud van het voorlopig verslag bestaat er binnen de Tweede Kamer (opnieuw)&#13;
meer enthousiasme voor de introductie van een zorgplichtbepaling in de Natuurbeschermingswet.&#13;
5 Intussen staat de rechtsontwikkeling gelukkig ook niet stil. De&#13;
president van de rechtbank van Alkmaar verwees in een zaak over de dreigende aantasting&#13;
van de biotoop van padden door bollenteelt uitdrukkelijk naar een algemene zorgplicht:&#13;
'Dat de zorg voor het milieu een zodanige plaats in de samenleving is gaan&#13;
innemen, dat onder omstandigheden het nalaten van die zorg is aan te merken als een&#13;
schending van hetgeen volgens het ongeschreven recht in het maatschappelijk verkeer betaamt,&#13;
een en ander behoudens een rechtvaardigingsgrond.'6&#13;
5. DECENTRALISATIE&#13;
Het wetsontwerp bevat een aanmerkelijke toedeling van bevoegdheden aan de provinciebesturen.&#13;
De in art. 26 opgenomen regeling is daarbij echter een ongewenste variant. Op&#13;
grond van dit artikel zal het namelijk mogelijk zijn om een splitsing aan te brengen tussen de bevoegdheden tot aanwijzing en beheer. Na aanwijzing van een terrein door de rijksoverheid&#13;
zal het mogelijk zijn de bevoegdheden tot uitvoering van de Natuurbeschermingswet&#13;
ten aanzien van dit terrein geheel of gedeeltelijk over te dragen aan het&#13;
provinciebestuur. De voor de hand liggende vraag rijst waarom de provincie de desbetreffende&#13;
aanwijzingen niet zelf voor zijn rekening zou willen nemen. Indien er sprake is van&#13;
een negatieve houding, dan mag van dezelfde provincie ook niet veel animo worden verwacht&#13;
om dan wel verantwoordelijkheid te nemen voor het beheer van in dat geval door&#13;
het Rijk aangewezen gebieden. Voor zover de ontbrekende bereidheid tot aanwijzing niet&#13;
de aanleiding is voor decentralisatie, maar de wens om de beheersbevoegdheid voor natuurmonumenten&#13;
van nationale of internationale betekenis over te dragen, na aanwijzing&#13;
door de rijksoverheid, bestaan daartegen principiële bezwaren. Voor dergelijke gebieden,&#13;
zoals het Waddengebied, dient de aanwijzings- en beheersbevoegdheid in één hand te&#13;
blijven, namelijk bij het Rijk. Indien ten aanzien van dergelijke gebieden toch een (gedeeltelijke)&#13;
decentralisatie van bevoegdheden mogelijk wordt, dreigt aan het uitgangspunt&#13;
dat voor natuurmonumenten met (inter)nationale betekenis de verantwoordelijkheid bij de&#13;
rijksoverheid dient te blijven afbreuk te worden gedaan. Voor uitgestrekte gebieden dreigen&#13;
bovendien de bevoegdheden te worden versnipperd over meerdere provinciebesturen.&#13;
Een dergelijke decentralisatiebepaling kan slechts eenmalig een functie vervullen, namelijk&#13;
als overgangsartikel voor de overdracht van de gehele uitvoeringsbevoegdheid&#13;
voor al die (reeds aangewezen) natuurmonumenten die op grond van de nieuwe wet niet&#13;
langer voor aanwijzing door het Rijk in aanmerking zouden komen.&#13;
Aanwijzingsbevoegdheid minister van LNV&#13;
Een opvallend verschil tussen het huidige wetsontwerp en het voorontwerp van juli 1988&#13;
is dat de in het voorontwerp opgenomen aanwijzingsbevoegdheid voor de minister van&#13;
LNV ten aanzien van nalatige provincies is vervallen. Zoals in de memorie van toelichting&#13;
(artikelsgewijze toelichting, art. 34) is beschreven, betrof het een (in het geschrapte&#13;
art. 29 opgenomen) ministeriële uitnodigingsbevoegdheid aan provincies om een gebied&#13;
aan te wijzen als natuurmonument.7 Indien een provincie daaraan geen gevolg zou geven,&#13;
zou de minister van LNV tot aanwijzing mogen overgaan. Volgens de regering is weliswaar&#13;
geen bevoogding beoogd, maar verdraagt het uitgangspunt van vrijwillige medewerking&#13;
van de provincies zich toch niet goed met een dergelijke bevoegdheid.&#13;
Deze ingreep in het oorspronkelijk voorgestelde systeem van decentralisatie van een&#13;
deel van de aanwijzingsbevoegdheid op grond van de Natuurbeschermingswet stuit op&#13;
groot bezwaar. Op deze wijze is immers geen sprake meer van een sluitend systeem van&#13;
decentralisatie. Zo goed als in art. 34 een regeling is opgenomen die door het Rijk ongewenst&#13;
geachte gebiedsaanwijzingen door provincies kan voorkomen8, dient de wet evenzeer&#13;
een regeling te bevatten voor het geval dat provincies niet teveel, maar juist een gebrek aan activiteit aan de dag leggen.9 De verwijzing naar de algemene in-de-plaats-tredingsbevoegdheid&#13;
van de minister van Binnenlandse Zaken op grond van de Provinciewet&#13;
lijkt niet correct, nu het in de Natuurbeschermingswet gaat om een discretionaire bevoegdheid&#13;
en de Provinciewet (art. 122) spreekt over 'bij of krachtens een bijzondere wet&#13;
gevorderde besluiten'.&#13;
In dit verband is het ten slotte opvallend dat in art. 65 voor de minister wel de bevoegdheid&#13;
is opgenomen om een provinciaal bestuur een aanwijzing te geven omtrent een vergunningaanvraag&#13;
en art. 68 een soortgelijke bevoegdheid bevat ten aanzien van de&#13;
verklaring van geen bezwaar op grond van de Wet milieubeheer.&#13;
6. AANWIJZING VAN NATUURMONUMENTEN&#13;
Het valt op dat de aanwijzing van gebieden waar geen sprake is van actuele, maar van potentiële&#13;
natuurwaarden niet mogelijk is.&#13;
Het belang voor deze mogelijkheid is de afgelopen jaren toegenomen, ten gevolge van&#13;
de gedachtenvorming over natuurontwikkeling in relatie tot de ecologische hoofdstructuur&#13;
krachtens het Natuurbeleidsplan. Uit de memorie van toelichting (hoofdstuk IV, § 1)&#13;
blijkt dat de regering niet voelt voor wijziging van de omschrijving van het begrip natuurmonument.&#13;
Deze afwijzing geschiedt echter zonder noemenswaardige motivering, zodat&#13;
onduidelijk blijft in hoeverre toch sprake is van dwingende argumenten tegen een dergelijke&#13;
verruiming van de begripsomschrijving natuurmonument waardoor de aanwezigheid&#13;
van potentiële natuurwaarden ook zelfstandig aanleiding kan zijn voor aanwijzing.&#13;
Doorwerking in bestemmingsplannen&#13;
Recent is de Tracéwet in het Staatsblad verschenen (1993, 582). Bij vergelijking van die&#13;
wet met het onderhavige wetsontwerp vallen een tweetal verschillen op. In de Tracéwet is een&#13;
regeling opgenomen over de verplichte doorwerking van het tracébesluit in alle betrokken&#13;
gemeentelijke bestemmingsplannen. De wet bevat voor gemeenten de verplichting tot planologische&#13;
medewerking. Een soortgelijke doorwerking van aanwijzingsbesluiten op&#13;
grond van de Natuurbeschermingswet ontbreekt.10 In de memorie van toelichting (hoofdstuk&#13;
II, § 1) wordt vermeld dat van een verdere wettelijke regeling van de afstemming tussen&#13;
facet en sector is afgezien. Dit wordt gemotiveerd met de afwezigheid van gebleken&#13;
belangrijke en overwegende knelpunten in de afstemming tussen facet- en sectorspoor.&#13;
Bovendien zouden de als beschermd natuurmonument aan te wijzen gebieden, gezien hun&#13;
waarden, veelal reeds op enigerlei wijze over een meer conserverende bestemming beschikken.&#13;
Elders wordt daarentegen in dezelfde memorie van toelichting (hoofdstuk IV, § 2&#13;
onder b) - terecht - opgemerkt dat er bij toepassing van de Natuurbeschermingswet ten opzichte van andere regelingen naar dient te worden gestreefd de verschillende instrumenten&#13;
'gelijk te richten'.&#13;
De overheid dient een zo consistent mogelijk beleid te ontwikkelen. Er kan voor betrokkenen&#13;
bij natuurmonumenten onduidelijkheid ontstaan indien zij op grond van rijksof&#13;
provinciaal natuurbeschermingsbeleid verplicht zijn tot grote terughoudendheid in hun&#13;
gebruiksmogelijkheden ten aanzien van dergelijke gebieden, terwijl op grond van het gemeentelijk&#13;
bestemmingsplan (een deel van) die gebruiksmogelijkheden wel is toegestaan.&#13;
Een ander opvallend verschil tussen de Tracéwet en de ontwerp-Natuurbeschermingswet&#13;
is het in de Tracéwet ontbreken van het voorschrift dat aan alle eigenaren en hypothecaire&#13;
schuldeisers het ontwerp-besluit moet worden toegezonden. Het blijft onduidelijk&#13;
wat de noodzaak is om deze verplichting wel in de Natuurbeschermingswet te handhaven&#13;
(art. 20 en 28), terwijl deze noodzaak ontbreekt bij de totstandkoming van overheidsbesluiten&#13;
die zeker zo zwaar kunnen ingrijpen in de gebruiksmogelijkheden van gebieden.&#13;
Naast tracébesluiten geldt dit ook voor bestemmingsplannen. Deze omslachtige en - vanwege&#13;
de benodigde ambtelijke inzet - kostbare verplichting dient uit de Natuurbeschermingswet&#13;
te verdwijnen.&#13;
7. VERGUNNINGEN&#13;
Naast de reeds vermelde instemming met het schrappen van het in art. 16 neergelegde zogenoemde&#13;
'wandelaarsartikel’ (MvT, hoofdstuk IV, § 3 onder c.3), verdient de keuze&#13;
steun om het beroep tegen vergunningen, maar ook tegen aanwijzingen, te beperken tot&#13;
één instantie, hetgeen de afhandeling vereenvoudigt. Terecht wordt de automatisch schorsende&#13;
werking van het beroep tegen onder andere vergunningen gehandhaafd (art. 58),&#13;
conform de praktijk tot nu toe. Het stelt echter teleur dat niet tegelijkertijd van de gelegenheid&#13;
gebruik wordt gemaakt om meer onderdelen van het vergunningenstelsel te moderniseren.&#13;
Daarbij moet met name worden gedacht aan het tot nu toe ontbreken van&#13;
enige inspraakmogelijkheid voorafgaand aan de beslissing op vergunningaanvragen, als&#13;
aan de tot nu toe ontbrekende verplichting tot publikatie van op vergunningaanvragen genomen&#13;
beslissingen. Hoewel ik mij ervan bewust ben dat de aard van de activiteiten waarvoor&#13;
vergunning noodzakelijk is zeer uiteen loopt, variërend van de aanleg van een&#13;
telefoonkabel tot het toestaan van gasboringen, lijkt het toch wel redelijk dat alle beslissingen&#13;
op vergunningaanvragen worden gepubliceerd in de Staatscourant en de regionale&#13;
pers. De Natuurbeschermingsraad heeft daarvoor trouwens reeds in 1989 gepleit. Naast&#13;
een daartoe strekkend voorschrift in de Natuurbeschermingswet, dienen vergunningaanvragen&#13;
voor activiteiten met mogelijk ingrijpende gevolgen voor de waarde van het natuurmonument&#13;
bovendien tot stand te komen met toepassing van afdeling 3.4 of 3.5 van&#13;
de Algemene wet bestuursrecht. Deze afdelingen voorzien in tervisielegging van de aanvraag&#13;
of de ontwerp-beslissing en in mogelijkheden voor inspraak door derden. Indien&#13;
een sluitende regeling in de wet vooralsnog niet mogelijk mocht blijken, dan dient de regering&#13;
in ieder geval haar bereidheid uit te spreken om in de daarvoor in aanmerking komende&#13;
gevallen aan de vergunningverlening een inspraakprocedure vooraf te laten gaan.&#13;
Het zou de duidelijkheid bovendien ten goede komen door zeker in dit soort zwaardere&#13;
gevallen te spreken over ontheffingen in plaats van over vergunningen. Met het begrip&#13;
'ontheffing' wordt de bedoeling (nee, tenzij) beter weergegeven. Compensatie&#13;
Het valt op dat in het wetsontwerp niet de bevoegdheid wordt geïntroduceerd om in de&#13;
gevallen dat vergunningverlening onvermijdelijk blijkt, via vergunningvoorschriften een&#13;
plicht tot het treffen van compenserende maatregelen kan worden opgelegd. Deze bevoegdheid&#13;
zou goed aansluiten bij de in het Structuurschema Groene Ruimte opgenomen&#13;
uitgangspunt dat in voorkomende gevallen compenserende maatregelen moeten worden&#13;
getroffen.11 Hoewel de regering bevestigt dat het in de rede ligt om het compensatiebeginsel&#13;
als zodanig vast te leggen in wet- en regelgeving, wordt daarvoor - blijkens genoemd&#13;
structuurschema - nader onderzoek noodzakelijk geacht. Deze onderzoeksopdracht lijkt&#13;
mij echter hoogstens nodig voor zover het natuurwaarden betreft die niet zijn aangewezen&#13;
op grond van de Natuurbeschermingswet. Voor zover dat wel het geval is ligt het wettelijk&#13;
kader voor het opnemen van een compensatiebevoegdheid toch wel erg voor de hand.&#13;
De totstandkoming van een wettelijke regeling klemt eens te meer daar recent - via een&#13;
amendement - in de wettelijke regeling van het instrument milieu-effectrapporage met&#13;
zoveel woorden de bevoegdheid is opgenomen om onder de te beschrijven alternatieven&#13;
tevens de mogelijkheden aan te geven om door het treffen van voorzieningen of maatregelen&#13;
elders de resterende nadelige gevolgen te compenseren.12 Wettelijk beschermde,&#13;
maar bedreigde natuur is niet gediend met in een MER beschreven compensatiemogelijkheden,&#13;
indien de wettelijke grondslag tot daadwerkelijke verwezenlijking daartoe ontbreekt.!&#13;
13&#13;
Koppeling met Wet milieubeheer&#13;
Een bijzonder onderdeel van het voorstel voor een nieuw vergunningensysteem betreft de&#13;
koppeling met de Wet milieubeheer, zoals voorzien in art. 66, alsmede art. 108, omvattend&#13;
een wijziging van de Wet milieubeheer.14 Door de koppeling van de beoordeling van&#13;
de aanvaardbaarheid van (externe) activiteiten voor een beschermd natuurmonument aan&#13;
de vergunningverlening op grond van de Wet milieubeheer, zal ook een deel van de verantwoordelijkheid&#13;
voor de handhaving van de kwaliteit van beschermde natuurmonumenten&#13;
in handen komen van het op grond van de Wet milieubeheer bevoegde gezag. De&#13;
wenselijke eenheid van beheersverantwoordelijkheid is met deze versplintering niet gediend.&#13;
Één onderdeel van genoemd art. 108 vraagt in het bijzonder aandacht. Het betreft de&#13;
toevoeging onder D, waarbij aan art. 8.11 van de Wet milieubeheer een vijfde lid wordt&#13;
toegevoegd dat bepaalt dat de voorschriften in dergelijke milieuvergunningen tevens betrekking&#13;
kunnen hebben op de bescherming van natuur en landschap. De doelmatigheid&#13;
van deze bepaling blijft onduidelijk. Het begrip 'milieu' in de Wet milieubeheer dient immers in alle gevallen reeds zodanig ruim te worden opgevat, dat daaronder ook (de gevolgen&#13;
voor) natuur en landschap worden begrepen. Het gevaar dreigt nu zelfs te ontstaan dat&#13;
in gevallen waarin geen sprake is van een samenloop met de vergunningverlening op&#13;
grond van de Natuurbeschermingswet, via een a contrario-redenering wordt geconcludeerd&#13;
dat als regel geen voorschriften ter bescherming van natuur en landschap aan milieuvergunningen&#13;
mogen worden verbonden. De uitspraak in de memorie van toelichting&#13;
(artikelsgewijs, art. 108) dat dit uiteraard niet de bedoeling is, neemt de ongerustheid hieromtrent&#13;
niet weg. De eenvoudigste oplossing is om de vermelde toevoeging van dit nieuwe&#13;
lid aan art. 8.11 van de Wet milieubeheer achterwege te laten.&#13;
8. AANWIJZING TOT NATUURMONUMENT INTRODUCEREN ALS ONTEIGENINGSTITEL&#13;
De in art. 40 opgenomen gedoogplicht verdient steun. Door deze bevoegdheid zal het mogelijk&#13;
worden dat - in gevallen van nalatigheid van maatregelen door eigenaars of gebruikers&#13;
- door de overheid actief wordt ingegrepen in het beheer van een beschermd&#13;
natuurmonument. Dit is een essentiële aanvullende bevoegdheid als onderdeel van het actieve&#13;
beheer op grond van het beheersplan, dat immers slechts tot stand kan komen op basis&#13;
van overeenstemming met de eigenaar (art. 37 en 39). De vraag rijst wel of de&#13;
mogelijkheid tot het opleggen van een gedoogplicht in alle gevallen toereikend zal zijn.&#13;
Dit is met name het geval wanneer sprake is van eigenaren of gebruikers die op geen enkele&#13;
wijze medewerking wensen te verlenen aan de uit een aanwijzing voortvloeiende&#13;
verplichtingen. Het is zelfs denkbaar dat zij, waar mogelijk, proberen afbreuk te doen aan&#13;
de instandhouding van de natuurwaarden. Daarbij kan bijvoorbeeld worden gedacht aan&#13;
het geval van snipperverkaveling met illegale bouwsels of aan de situatie waarin één of&#13;
enkele percelen midden in een uitgestrekt gebied in handen zijn van weigerachtige particulieren.&#13;
In dergelijke gevallen dient naar mijn mening onteigening mogelijk te worden,&#13;
met de aanwijzing als beschermd natuurmonument op grond van Natuurbeschermingswet&#13;
als onteigeningstitel. De reactie van de regerling op een soortgelijk voorstel van de Natuurbeschermingsraad&#13;
in 1989, dat daartoe geen aanleiding bestaat (MvT, hoofdstuk 4, §&#13;
3 onder cl), treft geen doel. De regering maakt zich er wel erg gemakkelijk van af door&#13;
de stelling te betrekken, dat het bij aanwijzing uitgangspunt is dat in het algemeen het&#13;
sinds jaar en dag bestaande gebruik kan worden voortgezet, zodat geen sprake is van een&#13;
zodanige beperking van het gebruik dat schadevergoeding niet toereikend is. Het gaat&#13;
juist om de gevallen dat eigenaren en gebruikers wel degelijk over willen gaan tot intensivering&#13;
of verandering van het bestaande gebruik. Daarbij is het van belang dat het begrip&#13;
'bestaand gebruik' door jurisprudentie zeer beperkt wordt opgevat.15 In de praktijk blijken&#13;
dergelijke illegale intensiveringsactiviteiten bijzonder moeilijk grijpbaar, zeker indien ze in&#13;
wezen het karakter van sabotage aannemen.&#13;
Met de bepleite invoeging van de Natuurbeschermingswet als zelfstandige titel voor&#13;
onteigening in de Onteigeningswet wordt tevens een einde gemaakt aan een opvallende&#13;
uitzondering. In ons land blijkt immers nauwelijks een overheidsbesluit met fysieke gevolgen&#13;
denkbaar dat geen zelfstandige grondslag kan vormen voor onteigening. Ter voorkoming&#13;
van misverstanden dient er op te worden gewezen dat de huidige Titel Vin van de Onteigeningswet (onteigening in het belang van de natuurbescherming) in de praktijk&#13;
niet werkbaar is, daar deze titel per geval om een wet in formele zin vraagt.</content><legacyfootnotes>1. Herziening Natuurbeschermingswet; advies over het voorontwerp, februari 1989.&#13;
2. Zie uitgebreider over de verhouding met de Habitat-richtlijn: de bijdrage van Chr. Backes in deze afleve&#13;
ring en J. Jans tijdens de 45e ledenvergadering van de Vereniging voor Milieurecht 'Naar een nieuwe Na&#13;
tuurbeschermingswet', W.E.J. Tjeenk Willink, Zwolle, 1994.&#13;
3. Vergl. Hof van Justitie EG 6-2-1992, M en R 1993, blz. 137, m.nt. J. Jans.&#13;
4. Nota van wijziging (21 246, nr. 37).&#13;
5. Tweede Kamer 23 580, nr. 5 d.d. 11 mei 1994.&#13;
6. 22 april 1993, KG 90/93, M en R 1993/9, nr. 68, m.nt Van Acht&#13;
7. Overigens voorzag het oorspronkelijke art. 29 slechts in de ministeriële aanwijzingsbevoegdheid indien de&#13;
natuurwetenschappelijke betekenis of het natuurschoon van een natuurmonument verloren dreigde te gaan.&#13;
8. Art. 34 bevat de bevoegdheid voor de minister van LNV om te verklaren dat een natuurmonument vanwege&#13;
zijn omvang of aanwezige waarden beschouwd moet worden als een natuurmonument van nationale of&#13;
internationale betekenis.&#13;
9. W. Brussaard beschouwt de gebrekkige afstemming van de aanwijzingsbevoegdheden van minister en&#13;
provincies als het belangrijkste kritiekpunt op dit wetsontwerp. Hij wijst op het risico dat rijk, noch pro&#13;
vincie in bepaalde gevallen bereid zullen zijn tot aanwijzing over te gaan. Vergelijk verder zijn inleiding&#13;
tijdens de 45e ledenvergadering van de Vereniging voor Milieurecht; W.E.J. Tjeenk Willink, Zwolle,&#13;
1994.&#13;
10. Vergelijk Chr. Backes, 'Voorontwerp van een nieuwe Natuurbeschermingswet', M en R 1989, blz. 11&#13;
e.v., in het bijzonder blz. 16-17.&#13;
11. De als van wezenlijk belang (art. 3, tweede lid Besluit RO) aangeduide uitspraak luidt letterlijk als volgt:&#13;
'Indien na afweging van belangen voor gebieden met de functie natuur en/of bos en/of recreatie wordt be&#13;
sloten dat één van de genoemde functies moet wijken vóór of anderszins aanwijsbare schade ondervindt&#13;
van een ander aantoonbaar zwaarwegend maatschappelijk belang, waardoor een ruimtelijke ingreep wordt&#13;
toegestaan, zullen in elk geval mitigerende en, indien deze onvoldoende zijn, tevens compenserende maat&#13;
regelen moeten worden getroffen; (Tweede Kamer, 22 880, nr. 5, § 6.6).&#13;
12. Art. 7.10, derde lid (nieuw) Wet milieubeheer, Stb. 1994, 99.&#13;
13. Zie veel uitgebreider over compensatie: Chr. Backes, Juridische bescherming van ecologische waardevol&#13;
le gebieden, W.E.J. Tjeenk Willink, Zwolle, 1993.&#13;
14. MvT hoofdstuk II, § 3 en hoofdstuk IV, § 3 onder a.&#13;
15. Vgl. E.H. Bakker, De Natuurbeschermingswet, preadvies Vereniging voor Milieurecht, W.E.J. Tjeenk&#13;
Willink, Zwolle, 1989, blz. 79.&#13;
</legacyfootnotes><footnotes><footnote/></footnotes><auteurs>Drs. Victor Jurgens</auteurs><published>1994-11-01 00:00:00</published><modified>1994-11-01 00:00:00</modified><editiondate>1994-11-01</editiondate><htmlpath>https://denhollander.info/artikel/6065</htmlpath></article>
</articles></edition>