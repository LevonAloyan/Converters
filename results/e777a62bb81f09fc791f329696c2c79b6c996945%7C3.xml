<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2011</searchword><id>8948</id><udhid>UDH:TvAR/8948</udhid><titel>Rechtspraak 5618. Arisz/Gemeente Beverwijk (TvAR 2011/5618)</titel><searchwords><searchword>TvAR 1/2011</searchword><searchword>TvAR 2011/5618</searchword><searchword>UDH:TvAR/8948</searchword></searchwords><attachments><attachment><name>TvAR2011_01_05_5618.pdf</name><extention>pdf</extention><url>https://denhollander.info/download/7903/ci</url></attachment></attachments><inleiding>Pachtovereenkomst inzake los land voor de duur van één jaar en één maand. De tussen partijen gesloten pachtover­eenkomst is geen eenmalige pacht maar een reguliere pacht­overeenkomst voor de duur van één jaar en één maand, waarop tot 1 september 2007 de bepalingen genoemd in ar­tikel 70f lid 5 aanhef Pachtwet onverkort van toepassing waren, met dien verstande dat ingeval de grondkamer de overeengekomen duur goedkeurt artikel 37 Pachtwet op de pachtovereenkomst van toepassing was en ingeval de grond­kamer die goedkeuring onthoudt artikel 36 Pachtwet, als­mede dat ingeval de pachtovereenkomst ook na 1 september 2007 voortduurt, vanaf dat tijdstip op de pachtovereenkomst de artikelen 7:313 lid 2, 319 lid 1 onder a, c en d, 325, 327, 328, 332, 333, 363 tot en met 374, 378 t/m 384, 399a en 399c lid 1 Burgerlijk Wetboek onverkort van toepassing zijn. (zie voor het vervolg de hierna onder nummer 5619 gepubli­ceerde beschikking van de Centrale Grondkamer d.d. 29 no­vember 2010).&#13;
</inleiding><content>Tussenarrest 10 februari 2009&#13;
1 Het geding in eerste aanleg&#13;
Voor het geding in eerste aanleg verwijst het hof naar de in­houd van de vonnissen van 12 augustus 2005 en 15 juni 2007, die de pachtkamer van de rechtbank Haarlem, sec­tor kanton, locatie Haarlem, tussen appellante in het prin­cipaal beroep (hierna ook te noemen: Arisz) en geïntimeer­de (hierna ook te noemen: de Gemeente) heeft gewezen. Van het vonnis van 15 juni 2007 is een fotokopie aan dit arrest gehecht.&#13;
2 Het geding in hoger beroep&#13;
2.1 Arisz heeft bij exploot van 13 juli 2007 aan de Gemeente aangezegd van het vonnis van 15 juni 2007 in hoger beroep te komen, met dagvaarding van de Gemeente voor dit hof.&#13;
2.2 Bij memorie van grieven heeft Arisz vier grieven tegen het bestreden vonnis aangevoerd en toegelicht, heeft zij be­wijs aangeboden, en heeft zij geconcludeerd dat het hof, bij arrest uitvoerbaar bij voorraad, het bestreden vonnis zal ver­nietigen en, opnieuw recht doende:&#13;
1. de Gemeente niet-ontvankelijk zal verklaren in de door haar ingestelde vorderingen, althans haar deze vorderingen zal ontzeggen, althans deze vorderingen zal afwijzen;&#13;
2. primair voor recht zal verklaren dat de tussen partijen ge­sloten pachtovereenkomst inzake los land met betrekking tot de percelen tuinbouwgrond kadastraal bekend gemeen­te Wijk aan Zee en Duin, sectie B, nrs. 7453, 7451 en 9911 (gedeeltelijk) ter grootte van in totaal 0.81.40 ha een regu­liere pachtovereenkomst is, waarop de bepalingen genoemd in artikel 70f lid 5 aanhef Pachtwet onverkort van toepas­sing zijn, althans dat op deze pachtovereenkomst naar hui­dig recht de artikelen 7:313 lid 2, 319 lid 1 onder a, c en d, 325, 327, 328, 332, 333, 363 t/m 374, 378 t/m 384, 399a en 399c lid 1 onverkort van toepassing zijn;&#13;
subsidiair voor recht zal verklaren dat de bepalingen uit de Pachtwet, de in artikel 70f lid 5 aanhef genoemde artike­len, althans de hierboven primair genoemde wetsartikelen naar huidig recht op de hierboven tussen partijen genoem­de pachtovereenkomst inzake los land onverkort van toepas­sing zijn;&#13;
3. de Gemeente zal veroordelen in de kosten van de proce­dure in beide instanties.&#13;
2.3 Bij memorie van antwoord heeft de Gemeente de grie­ven bestreden en verweer gevoerd, heeft zij harerzijds in in­cidenteel beroep, deels voorwaardelijk, drie grieven tegen het vonnis van 15 juni 2007 aangevoerd en toegelicht, heeft zij bewijs aangeboden, en heeft zij geconcludeerd dat het hof:&#13;
ten aanzien van de vorderingen van Arisz:&#13;
1. in principaal appel zal bekrachtigen het vonnis waarvan beroep, zo nodig onder verbetering van de gronden;&#13;
2. in voorwaardelijk incidenteel appel het vonnis waarvan beroep zal vernietigen voor zover dit de ontvankelijkheid en ongegrondverklaring van de vorderingen van Arisz betreft en (bedoeld zal zijn:) Arisz in haar vorderingen alsnog niet-ontvankelijk zal verklaren, althans de vorderingen van Arisz af zal wijzen; &#13;
ten aanzien van de vorderingen van de Gemeente: &#13;
1. in principaal appel zal bekrachtigen het vonnis waarvan beroep, zo nodig onder betering van de gronden; &#13;
2. in incidenteel appel het vonnis waarvan beroep zal vernie­tigen voor zover dit de datum van uiterlijke verlating, ont­ruiming en ter vrije beschikkingstelling cum annexis betreft en deze datum zal bepalen op 31 december 2008, althans een door het hof in goede justitie te bepalen datum gelegen vóór 31 december 2011; &#13;
ten aanzien van zowel de vorderingen van Arisz als die van de Gemeente: &#13;
1. in principaal appel zal bekrachtigen het vonnis waarvan beroep, zo nodig onder verbetering van de gronden; &#13;
2. in incidenteel appel het vonnis waarvan beroep zal vernie­tigen voor zover dit de kosten betreft en Arisz zal veroorde­len in de kosten van beide instanties; &#13;
een en ander uitvoerbaar bij voorraad. &#13;
2.4 Bij memorie van antwoord in het incidenteel beroep heeft Arisz de grieven in het incidenteel beroep bestreden en verweer gevoerd, een aantal nieuwe producties overge­legd, en geconcludeerd dat het hof, bij arrest uitvoerbaar bij voorraad, de Gemeente niet-ontvankelijk zal verklaren in het door haar ingestelde incidenteel beroep, althans dat beroep ongegrond zal verklaren, met veroordeling van de Gemeente in de kosten van de procedure. &#13;
2.5 Ter zitting van 12 januari 2009 hebben partijen de zaak doen bepleiten, Arisz door mr. Van Dijk voornoemd, en de Gemeente door mr. A. de Snoo, advocaat te Amsterdam, beiden hebben daarbij pleitnotities in het geding gebracht. Mr. Boom voornoemd heeft voorafgaand aan de zitting aan Arisz en het hof twee nieuwe producties gezonden. Desge­vraagd heeft mr. Van Dijk voornoemd ter zitting meegedeeld dat hij voldoende heeft kennisgenomen van die producties, dat hij zich voldoende heeft kunnen voorbereiden op een verweer daartegen en dat hij instemt met het in het geding brengen van die producties zonder nadere maatregel door het hof. Vervolgens is aan de Gemeente akte verleend van het in het geding brengen van die producties. &#13;
2.6 Ten slotte hebben partijen de stukken voor het wijzen van arrest aan het hof overgelegd. &#13;
3 De vaststaande feiten &#13;
3.1 Tussen partijen staan in hoger beroep als enerzijds ge­steld en anderzijds erkend dan wel niet of onvoldoende weersproken en op grond van de in zoverre niet bestreden inhoud van overgelegde producties, de navolgende feiten vast. &#13;
3.2 De Gemeente heeft gedurende langere tijd met Arisz jaarlijks, door de grondkamer goedgekeurde, pachtovereen­komsten gesloten met betrekking tot enkele percelen los land aan de Creutzberglaan te Beverwijk, kadastraal bekend gemeente Wijk aan Zee en Duin, sectie B nummers 7453, 7451 en 9911 gedeeltelijk, in totaal 00.81.40 ha. &#13;
3.3 Het gepachte was en is in gebruik als tuingrond, waarop (onder meer) pioenrozen worden gekweekt. &#13;
3.4 De Gemeente heeft in december 2001 de Grondkamer Noordwest (andermaal) verzocht om goedkeuring voor het aangaan van pachtovereenkomsten voor kortere duur, onder meer met betrekking tot de onder 3.2 bedoelde percelen. De grondkamer heeft bij beschikking van 18 januari 2002 het verzoek afgewezen en daarbij ten overvloede gewezen op de mogelijkheid van verpachting “middels de pachtvorm van artikel 70f, lid 5 t/m 10, van de Pachtwet”. &#13;
3.5 Tussen partijen is begin 2003 een (schriftelijke) pacht­overeenkomst gesloten, met de volgende vermelding in de kop: “volgens artikel 70f 5 t/m 10 van de Pachtwet”. De overeenkomst is aangegaan voor de duur van 13 maanden, ingaande 1 januari 2003 en eindigende 31 januari 2004. De grondkamer heeft deze overeenkomst op 6 augustus 2003 “goedgekeurd”. De Gemeente heeft Arisz vervolgens een gebruiksovereenkomst aangeboden voor hetzelfde los land met ingangsdatum 1 februari 2004. Arisz heeft geweigerd deze overeenkomst te ondertekenen. Zij is niet bereid het gebruik van de percelen te staken, en zet de kwekerij (met haar echtgenoot) voort. Tussen partijen is geen overeenstem­ming tot stand gekomen over de wijze en het tijdstip van ontruiming van de percelen. &#13;
4 De motivering van de beslissing in hoger beroep &#13;
4.1 De onderhavige appelprocedure betreft twee in eerste aanleg gevoegde zaken. In de ene zaak heeft de Gemeen­te, kort samengevat, gevorderd (1) een verklaring voor recht dat de onder 3.5 bedoelde pachtovereenkomst per 31 janua­ri 2004 is geëindigd en (2) veroordeling van Arisz tot ontrui­ming van de percelen. In de andere zaak heeft Arisz, even­eens kort samengevat, gevorderd een verklaring voor recht dat de (laatste) tussen partijen gesloten pachtovereenkomst een reguliere pachtovereenkomst is. Bij het bestreden vonnis heeft de pachtkamer in eerste aanleg voor recht verklaard dat de onder 3.5 bedoelde pachtovereenkomst per 31 januari 2004 is geëindigd en heeft zij Arisz veroordeeld tot ontrui­ming van het gepachte per 31 december 2011, een en ander met compensatie van de proceskosten. &#13;
4.2 Het hof zal de grieven in het principaal en het inciden­teel beroep zoveel mogelijk gezamenlijk bespreken. &#13;
4.3 Per 1 september 2007 is met de artikelen 7:311 e.v. Bur­gerlijk Wetboek een nieuwe regeling van de pacht in wer­king getreden en is de Pachtwet vervallen. &#13;
4.4 Met grief 3 in het incidenteel beroep stelt de Gemeen­te zich op het standpunt dat de pachtkamer in eerste aan­leg Arisz niet-ontvankelijk had moeten verklaren. Omdat de grondkamer reeds een oordeel over de kwalificatie van de onder 3.5 bedoelde pachtovereenkomst heeft gegeven en die overeenkomst heeft goedgekeurd, mag de pachtkamer vol­gens de Gemeente niet in dezelfde beoordeling treden. &#13;
4.5 De grief faalt. De beslechting van rechtsvragen is door de wetgever aan de pachtkamers opgedragen. Weliswaar kunnen die rechtsvragen – waaronder de vraag op welke wijze een ingezonden overeenkomst moet worden gekwa­lificeerd – ook bij de grondkamer bij wijze van voorvraag aan de orde komen, maar de pachtkamer is aan het oordeel van de grondkamer niet gebonden. De “goedkeuring” door de grondkamer van de onder 3.5 bedoelde pachtovereen­komst – welke “goedkeuring” in het licht van artikel 70f lid 2 Pachtwet moet worden begrepen als registratie– heeft dan ook niet tot gevolg dat Arisz niet in haar vorderingen kan worden ontvangen. &#13;
4.6 Partijen gaan er klaarblijkelijk beiden vanuit dat de op­pervlaktegrens van 1 ha zoals opgenomen in destijds artikel 58 lid 1 Pachtwet (thans: artikel 7:395 Burgerlijk Wetboek) in het onderhavige geval niet van toepassing is. Gelet op ar­tikel 1 van de beschikking van de Grondkamer voor Noord- Holland van 14 november 1995, zoals op 19 februari 1996 goedgekeurd door de Minister van Landbouw, Natuurbeheer &#13;
en Visserij en gepubliceerd in Staatscourant 1996, nr. 41, p. 12, doen zij dat terecht. &#13;
4.7 Met grief I in het principaal beroep komt Arisz op tegen het oordeel van de pachtkamer in eerste aanleg dat de on­der 3.5 bedoelde pachtovereenkomst voldoet aan de formele vereisten voor een eenmalige pachtovereenkomst. Arisz be­toogt op twee gronden dat dit oordeel onjuist is. &#13;
4.8 In de eerste plaats betoogt Arisz dat het voorschrift van artikel 70f lid 5 onder a Pachtwet aldus moet worden begre­pen dat voor de totstandkoming van een eenmalige pacht­overeenkomst onvoldoende was dat – zoals hier – op de overeenkomst is vermeld dat het een overeenkomst in de zin van artikel 70f leden 5 tot en met 10 Pachtwet betreft en dat voor die totstandkoming de (uitdrukkelijke) bepaling no­dig was dat de in artikel 70f lid 5 aanhef genoemde wettelij­ke bepalingen niet van toepassing zijn. Naar uit de memo­rie van grieven onder 4 volgt, stelt Arisz zich subsidiair op het standpunt dat, voor zover aan de totstandkoming van een eenmalige pachtovereenkomst in het algemeen de zojuist bedoelde eisen niet kunnen worden gesteld, dit in het onder­havige geval niet aanvaardbaar is, omdat het onderscheid tussen de onder 3.5 bedoelde pachtovereenkomst met de daaraan voorafgaand tussen partijen gesloten pachtovereen­komsten voor Arisz redelijkerwijs niet duidelijk was. &#13;
4.9 Arisz betoogt in de tweede plaats dat de bepaling van ar­tikel 70f lid 5 onder b Pachtwet, volgens welke een eenma­lige pachtovereenkomst kon worden aangegaan voor een langere duur dan één jaar en ten hoogste voor een duur van twaalf jaren, aldus moet worden begrepen dat de overeen­komst voor tenminste twee jaar moet zijn aangegaan. &#13;
4.10 De vraag of per 1 januari 2003 een eenmalige pacht­overeenkomst tot stand is gekomen, moet naar zijn aard naar oud recht worden beantwoord. &#13;
4.11 Wat betreft de vraag of een eenmalige pachtovereen­komst voor tenminste twee jaar moet zijn aangegaan, is het volgende van belang. De door Arisz verdedigde opvat­ting hangt klaarblijkelijk samen met de traditionele uitleg van het begrip “jaren”, zoals dat in artikel 12 Pachtwet en thans in artikel 7:325 Burgerlijk Wetboek voorkomt. Vol­gens die traditionele uitleg moest onder “jaren” worden ver­staan zogenaamde pachtjaren, welke jaren steeds eindigden op het moment dat de pachter geacht kon worden de volle­dige vruchttrekking van het gepachte te hebben genoten. Bij arrest van deze kamer van 19 maart 2002, AgrR 2004, 5192, inzake Op ’t Hof/Burger c.s., is bedoelde traditionele uitleg verlaten met een beroep op onder meer de rechtszekerheid. Onder “jaren” in de zin van artikel 12 Pachtwet en artikel 7:325 Burgerlijk Wetboek verstaat de pachtpraktijk sinds­dien kalenderjaren. In het verlengde van deze ontwikkeling behoort artikel 70f lid 5 Pachtwet aldus te worden begrepen, dat voor de vraag of partijen een langere duur dan één jaar zijn overeengekomen, de kalenderjaren beslissend zijn. An­ders dan Arisz betoogt, kan uit de wetsgeschiedenis niet met enige zekerheid worden afgeleid dat de wetgever met “een langere duur dan één jaar” uitsluitend meerjarige pachtover­eenkomsten heeft bedoeld. &#13;
4.12 Uit het voorgaande volgt dat de tussen de Gemeente en Arisz overeengekomen duur van dertien maanden een lange­re duur dan één jaar is in de zin van artikel 70f lid 5 Pacht­wet. In zoverre faalt de grief. &#13;
4.13 Vervolgens is de onder 4.8 aangeduide kwestie aan de orde. Een redelijke en op de praktijk afgestemde uitleg van artikel 70f lid 5 aanhef en onder a Pachtwet brengt mee dat niet de eis mag worden gesteld dat de wettelijke bepalingen van de Pachtwet waarvan partijen hebben bedongen dat die niet van toepassing zijn, met zoveel woorden in de overeen­komst worden opgesomd. De betekenis van bedoeld voor­schrift is (1) dat partijen moeten hebben toegestemd in het niet van toepassing zijn van bedoelde wettelijke bepalin­gen en (2) dat zij – met het oog op de taak van de grondka­mer – die toestemming ook op de een of andere wijze in hun schriftelijke pachtovereenkomst tot uitdrukking hebben ge­bracht. Terecht heeft de pachtkamer in eerste aanleg aange­nomen dat dit laatste ook kon geschieden door vermelding in de aanhef van de schriftelijke overeenkomst dat sprake is van een pachtovereenkomst in de zin van artikel 70f lid 5 e.v. Pachtwet. Het door Arisz in dit verband primair ingeno­men standpunt is derhalve onjuist en in zoverre faalt de grief evenzeer. &#13;
4.14 Het subsidiaire standpunt van Arisz begrijpt het hof al­dus dat niet is voldaan aan het hiervoor als eerste aangedui­de vereiste, namelijk dat partijen erin hebben toegestemd dat de in de aanhef van artikel 70f lid 5 Pachtwet genoemde be­palingen niet van toepassing zijn. &#13;
4.15 Op vragen van het hof ter gelegenheid van de pleidooi­zitting heeft Arisz verklaard dat zij destijds geen afschrift heeft ontvangen van de onder 3.4 bedoelde beschikking van de grondkamer. De Gemeente heeft de feitelijke juistheid van deze verklaring niet bestreden en uit de tekst van be­doelde beschikking blijkt niet dat de grondkamer op de voet van (destijds) artikel 97 Pachtwet Arisz als belanghebbende heeft aangemerkt. Het moet er derhalve voor worden gehou­den dat Arisz geen weet had van de inhoud van de beschik­king van de grondkamer. &#13;
4.16 Arisz heeft erop gewezen dat de onder 3.5 bedoelde overeenkomst wat betreft opmaak en inhoud nauwelijks ver­schilde van de voorafgaande overeenkomsten en heeft in dat verband bij de inleidende dagvaarding van 17 mei 2005 als productie 1 een overeenkomst overgelegd ingaande 6 febru­ari 2002 en eindigend op 31 december 2002. Volgens Arisz is haar bij ontvangst van de onder 3.5 bedoelde overeen­komst het verschil niet opgevallen. Aldus heeft Arisz vol­doende gemotiveerd betwist dat zij erin heeft toegestemd dat de in de aanhef van artikel 70f lid 5 Pachtwet genoemde be­palingen niet van toepassing zouden zijn. &#13;
4.17 Tegenover die betwisting heeft de Gemeente aange­voerd dat door mevr. M. Hoogeveen, ambtenaar van de Ge­meente, de eenmaligheid van de pacht met Arisz in de­cember 2001 is besproken. In die zin heeft Hoogeveen ter gelegenheid van de pleidooizittting ten overstaan van het hof ook verklaard. Arisz heeft de feitelijke juistheid van die verklaring echter stellig ontkend. &#13;
4.18 Voor zover artikel 157 Wetboek van Burgerlijke Rechtsvordering meebrengt dat het op de weg van Arisz ligt om tegenbewijs te leveren, geldt dat dit tegenbewijs gelet op de grote overeenstemming in opmaak en tekst tussen deze overeenkomst en de voorafgaande, voorshands reeds gele­verd is. Gelet daarop ligt het op de weg van de Gemeente om overeenkomstig de hoofdregel van artikel 150 Wetboek van Burgerlijke Rechtsvordering de toestemming te bewij­zen. &#13;
4.19 Het hof zal de Gemeente toelaten tot het bewijs van feiten en omstandigheden waaruit volgt dat Arisz erin heeft toegestemd dat de in de aanhef van artikel 70f lid 5 Pacht­wet genoemde bepalingen niet van toepassing zouden zijn. Tot dat bewijs zal met name kunnen bijdragen het bewijs dat &#13;
Hoogeveen op voldoende duidelijke wijze met Arisz heeft besproken dat haar een eenmalige pachtovereenkomst in de zin van artikel 70f lid 5 e.v. Pachtwet werd aangeboden. &#13;
4.20 Iedere verdere beslissing zal worden aangehouden. &#13;
5 De beslissing &#13;
Het hof, recht doende in hoger beroep: &#13;
laat de Gemeente toe tot het onder 4.19 bedoelde bewijs; &#13;
bepaalt dat, indien de Gemeente dat bewijs door middel van getuigen wenst te leveren, het verhoor van deze getuigen zal geschieden ten overstaan van het tot raadsheer-commissa­ris benoemde lid van het hof mr. W.L. Valk, in aanwezigheid van het deskundige lid ing. L.L.M. de Lorijn, die daartoe zitting zullen houden in het paleis van justitie aan de Wal­burgstraat 2-4 te Arnhem en wel op een nader door de raads­heer-commissaris vast te stellen dag en tijdstip; &#13;
bepaalt dat partijen (Arisz in persoon en de Gemeente verte­genwoordigd door iemand die van de zaak op de hoogte en tot het beantwoorden van vragen in staat is) bij het getuigen­verhoor aanwezig dienen te zijn opdat hen naar aanleiding van de getuigenverklaringen vragen kunnen worden gesteld; &#13;
bepaalt dat de Gemeente het aantal voor te brengen getui­gen alsmede de verhinderdagen van partijen, van hun advo­caten en van de getuigen zal opgeven op de rol van 24 fe­bruari 2009, ambtshalve peremptoir, waarna dag en uur van het verhoor (ook indien voormelde opgave van een of meer van partijen ontbreekt) door de raadsheer-commissaris zul­len worden vastgesteld en in beginsel geen uitstel in verband met verhinderingen zal worden verleend; &#13;
bepaalt dat de Gemeente overeenkomstig artikel 170 van het Wetboek van Burgerlijke Rechtsvordering de namen en woonplaatsen van de getuigen tenminste een week voor het verhoor aan de wederpartij en de griffier van het hof dient op te geven; houdt iedere verdere beslissing aan. &#13;
Eindarrest 15 december 2009 &#13;
1 Het verloop van het geding &#13;
1.1 Voor het verloop van het geding tot aan het arrest van 10 februari 2009 verwijst het hof naar dat arrest. &#13;
1.2 Ingevolge genoemd arrest heeft een getuigenverhoor plaatsgevonden, waarvan procesverbaal is opgemaakt. &#13;
1.3 Bij memories na enquête van eerst de Gemeente en ver­volgens Arisz hebben partijen het debat voortgezet. &#13;
1.4 Ten slotte hebben partijen andermaal de stukken voor het wijzen van arrest aan het hof overgelegd. &#13;
2 Voortgezette motivering van de beslissing in hoger beroep &#13;
2.1 De laatste zin van rechtsoverweging van het arrest van 10 februari 2009 onder 4.5 berust op een kennelijke ver­gissing. Het daar bedoelde voorschrift van artikel 70f lid 2 Pachtwet ziet immers op zogenaamde teeltpacht en niet op eenmalige pacht. Bedoelde vergissing heeft voor de beoor­deling van de zaak geen consequenties. Dat geldt ook voor de kennelijke verschrijving die hetzelfde arrest onder 4.17 bevat. De stelling van de gemeente is dat de eenmaligheid van de pacht met Arisz in december 2002 (dus niet: 2001) is besproken. Voor het overige blijft het hof bij zijn arrest van 10 februari 2009. &#13;
2.2 Bij bedoeld arrest heeft het hof de Gemeente toegelaten tot het bewijs van feiten en omstandigheden waaruit volgt dat Arisz erin heeft toegestemd dat de in de aanhef van ar­tikel 70f lid 5 Pachtwet benoemde bepalingen niet van toe­passing zouden zijn. In dat verband heeft het hof overwogen dat tot dit bewijs met name kan bijdragen het bewijs dat ge­meenteambtenaar Hoogeveen op voldoende duidelijke wij­ze met Arisz heeft besproken dat haar een eenmalige pacht­overeenkomst in de zin van artikel 70f lid 5 e.v. Pachtwet werd aangeboden. &#13;
2.3 De Gemeente heeft Hoogeveen en Arisz als getuigen doen horen. Arisz heeft vervolgens afgezien van tegengetui­genverhoor. &#13;
2.4 Het hof waardeert het bewijs als volgt. Hoogeveen heeft als getuige verklaard dat zij in het gesprek met Arisz heeft gezegd dat de grondkamer had aangegeven dat de Gemeen­te niet meer mocht werken met eenjarige pachtovereenkom­sten en enkel nog met eenmalige. Gelet op hetgeen deze ge­tuige overigens heeft verklaard is dat echter onvoldoende om daaruit af te leiden dat Arisz erin heeft toegestemd dat de in de aanhef van artikel 70f lid 5 Pachtwet benoemde be­palingen niet van toepassing zouden zijn. Hoogeveen heeft immers óók verklaard dat een en ander aan de orde kwam om toe te lichten waarom een kadastrale kaart bij de over­eenkomst zat en dat Arisz niet heeft gevraagd waarom het zo moest of wat het verschil was tussen eenjarig en eenma­lig. Hoogeveen heeft niet verklaard dat zij dit verschil op ei­gen initiatief heeft uitgelegd. Een en ander laat de mogelijk­heid open dat het voor Arisz onduidelijk is gebleven dat de te sluiten overeenkomst in karakter verschilde van de voor­afgaande overeenkomsten en gemeend heeft dat sprake was van een formaliteit zonder inhoudelijk belang. Dat Arisz wel begreep wat de strekking was van de haar door de Gemeen­te voorgelegde tekst, mocht de Gemeente niet zonder meer verwachten, juist omdat zij door haar keuze voor een op­maak en tekst van de overeenkomst die sterk geleek op die van de voorafgaand tussen partijen gesloten overeenkom­sten, zelf in de hand werkte dat Arisz die strekking zou ont­gaan. &#13;
2.5 Voor zover over het voorgaande al anders geoordeeld zou kunnen worden, geldt dat de verklaring van Hoogeveen door Arisz als getuige stellig is weersproken. &#13;
2.6 Ander bewijs is niet voorhanden, zodat de slotsom moet zijn dat de Gemeente niet is geslaagd in het haar opgedra­gen bewijs. &#13;
2.7 De Gemeente heeft bij memorie van antwoord in het principaal beroep onder 7.16 en thans ook bij memorie na enquête onder 3.4 subsidiair het standpunt ingenomen dat een eenjarige pachtovereenkomst tot stand is gekomen en dat die overeenkomst inmiddels is geëindigd. Dat stand­punt is in zoverre juist dat partijen inderdaad een kortere duur dan de wettelijke zijn overeengekomen, namelijk een duur van een jaar en een maand. Die kortere duur behoefde op grond van artikel 12 lid 3 Pachtwet (thans artikel 7:325 lid 3 BW) de goedkeuring van de grondkamer. De grond­kamer heeft de schriftelijke overeenkomst beoordeeld zoals aan haar voorgelegd, dus als betrof het een eenmalige pacht­overeenkomst. Dat betekent dat de overeenkomst zoals die in werkelijkheid tussen partijen is gesloten, namelijk een re­guliere pachtovereenkomst voor de duur van een jaar en een maand, nog niet aan de grondkamer ter toetsing is voorge­legd. &#13;
2.8 Partijen dienen de overeenkomst opnieuw naar de grondkamer in te zenden en daarbij duidelijk te maken dat sprake is van een reguliere pachtovereenkomst. Bij die ge­legenheid zal de Gemeente desgewenst kunnen toelichten waarom sprake is van bijzondere omstandigheden die tot goedkeuring van de overeengekomen duur moeten leiden. &#13;
De Gemeente dient de grondkamer op de hoogte te brengen van de inhoud van dit arrest alsmede van het arrest van 10 februari 2009. De grondkamer zal vervolgens dienen te be­slissen of aanleiding bestaat om de overeengekomen duur goed te keuren. &#13;
2.9 De vordering van Arisz strekt onder meer tot een ver­klaring voor recht dat de bepalingen genoemd in artikel 70f lid 5 aanhef Pachtwet, althans naar huidig recht de artike­len 7:313 lid 2, 319 lid 1 onder a, c en d, 325, 327, 328, 332, 333, 363 t/m 374, 378 t/m 384, 399a en 399c lid 1 Burger­lijk Wetboek onverkort van toepassing zijn. Die vordering is toewijsbaar, zij het ook dat ingeval de grondkamer de over­eengekomen duur goedkeurt tot 1 september 2007 artikel 37 Pachtwet van toepassing was en ingeval de grondkamer die goedkeuring onthoudt artikel 36 Pachtwet. Ingeval de pacht­overeenkomst ook na 1 september 2007 voortduurt, zijn vanaf dat tijdstip de artikelen 7:313 lid 2, 319 lid 1 onder a, c en d, 325, 327, 328, 332, 333, 363 t/m 374, 378 t/m 384, 399a en 399c lid 1 BurgerlijkWetboek van toepassing. &#13;
2.10 De slotsom is dat de grieven doel treffen, dat het be­streden vonnis dient te worden vernietigd, dat de vorderin­gen van de Gemeente alsnog dienen te worden afgewezen en dat de vordering van Arisz alsnog dient te worden toege­wezen, met inachtneming van hetgeen onder 2.9 is overwo­gen. &#13;
2.11 Het hof zal de Gemeente, als de materieel in het onge­lijk gestelde partij in de kosten veroordelen, zowel wat be­treft de eerste aanleg als het hoger beroep. &#13;
3 De beslissing &#13;
Het hof, recht doende in hoger beroep: &#13;
vernietigt het vonnis van de pachtkamer van de rechtbank Haarlem, sector kanton, locatie Haarlem, van 15 juni 2007 en doet opnieuw recht; &#13;
wijst de door de Gemeente ingestelde vorderingen alsnog af; &#13;
verklaart voor recht dat de tussen partijen gesloten pacht­overeenkomst inzake los land met betrekking tot de percelen tuinbouwgrond kadastraal bekend gemeente Wijk aan Zee en Duin, sectie B, nrs. 7453, 7451 en 9911 (gedeeltelijk) ter grootte van in totaal 0.81.40 ha een reguliere pachtovereen­komst is, waarop tot 1 september 2007 de bepalingen ge­noemd in artikel 70f lid 5 aanhef Pachtwet onverkort van toepassing waren, met dien verstande dat ingeval de grond­kamer de overeengekomen duur goedkeurt artikel 37 Pacht­wet op de pachtovereenkomst van toepassing was en ingeval de grondkamer die goedkeuring onthoudt artikel 36 Pacht­wet, alsmede dat ingeval de pachtovereenkomst ook na 1 september 2007 voortduurt, vanaf dat tijdstip op de pacht­overeenkomst de artikelen 7:313 lid 2, 319 lid 1 onder a, c en d, 325, 327, 328, 332, 333, 363 tot en met 374, 378 t/m 384, 399a en 399c lid 1 Burgerlijk Wetboek onverkort van toepassing zijn; &#13;
veroordeelt de Gemeente in de kosten van het geding, tot aan deze uitspraak aan de zijde van Arisz wat betreft de eer­ste aanleg begroot op € 1.000,- voor salaris overeenkom­stig het liquidatietarief, op € 103,- voor griffierecht en op € 85,60 voor explootkosten, en wat betreft het hoger beroep begroot op € 2.682,- voor salaris overeenkomstig het liqui­datietarief, op € 251,- voor griffierecht en op € 84,31 voor explootkosten; &#13;
verklaart dit arrest uitvoerbaar bij voorraad. &#13;
</content><legacyfootnotes/><footnotes><footnote/></footnotes><auteurs>mrs.W.L. Valk, M.M. van Ditzhuijzen en J.K.B. van Daalen en de deskundige leden ing. L.L.M. de Lorijn en ir. H.B.M. Duenk: tussenarrest 10 februari 2010)&#13;
(mrs. W.L. Valk, J.K.B. van Daalen en Th.C.M. Willem­se en de deskundige leden ing. L.L.M. de L</auteurs><published>2011-01-01 00:00:00</published><modified>2011-01-01 00:00:00</modified><editiondate>2011-01-01</editiondate><htmlpath>https://denhollander.info/artikel/8948</htmlpath></article>
</articles></edition>