<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>4</uitgave><aflevering>4</aflevering><searchword>TvAR 4/2006</searchword><id>4014</id><udhid>UDH:TvAR/4014</udhid><titel>X / gemeente Mook en Middelaar (TvAR 2006/5335)</titel><searchwords><searchword>TvAR 4/2006</searchword><searchword>TvAR 2006/5335</searchword><searchword>UDH:TvAR/4014</searchword></searchwords><attachments><attachment><name>2006_nr 4_Rechtspraak_5335.pdf</name><extention>pdf</extention><url>https://denhollander.info/download/3986/ci</url></attachment></attachments><inleiding>[Reconstructiewet concentratiegebieden&#13;
art. 27; Wet op de Ruimtelijke Ordening&#13;
art. 19, 21, 33]&#13;
&#13;
Eisers verzoek om vrijstelling van het&#13;
vigerende bestemmingsplan is afgewezen.&#13;
Verhouding WRO en Reconstructiewet&#13;
concentratiegebieden.</inleiding><content>Uitspraak&#13;
Inzake: [eiser],&#13;
wonende te [woonplaats],&#13;
eiser&#13;
tegen&#13;
het college van Burgemeester en Wethouders&#13;
van de gemeente Mook en Middelaar,te Mook,&#13;
verweerder.&#13;
I. Procesverloop&#13;
Bij het in de aanhef van deze uitspraak genoemde&#13;
besluit van 22 juli 2004 heeft verweerder&#13;
het bezwaar van eiser tegen het besluit van&#13;
20 januari 2004, waarbij eisers verzoek om&#13;
vrijstelling van het vigerende bestemmingsplan&#13;
is afgewezen, ongegrond verklaard.&#13;
Tegen dat besluit is bij deze rechtbank beroep&#13;
ingesteld.&#13;
De door verweerder ter uitvoering van artikel&#13;
8:42 van de Algemene wet bestuursrecht (Awb)&#13;
ingezonden stukken en het verweerschrift zijn&#13;
in afschrift aan de gemachtigde van eiser gezonden.&#13;
Het beroep is behandeld ter zitting van de&#13;
rechtbank op 19 mei 2005, waar namens eiser&#13;
is verschenen zijn gemachtigde A.A.T. Stoffels,&#13;
en waar verweerder zich heeft doen vertegenwoordigen&#13;
door A.W. Peters-Sengers.&#13;
De behandeling ter zitting is geschorst teneinde&#13;
de gemachtigde van eiser in de gelegenheid&#13;
te stellen om naar aanleiding van te verwachten&#13;
rechtspraak een nader standpunt in te&#13;
nemen. Die gemachtigde heeft vervolgens&#13;
aangegeven dat de bedoelde uitspraak geen&#13;
aspecten bevat die relevant zijn voor dit&#13;
geschil en heeft tevens toestemming gegeven&#13;
om hervatting van de behandeling ter zitting&#13;
achterwege te laten. Gelijke toestemming is&#13;
ook namens verweerder gegeven.&#13;
II. Overwegingen&#13;
Eiser exploiteert op de locatie [adres] te&#13;
[woonplaats]een schapenhouderij die hij van&#13;
zijn vader de heer [vader] heeft overgenomen.&#13;
Eiser beschikt op deze locatie over een bouwperceel&#13;
en een milieuvergunning voor het&#13;
houden van 105 schapen en 10 stuks rundvee.&#13;
Om en nabij de bedrijfsgebouwen beschikt&#13;
eiser over circa 8 ha landbouwgrond. Vanwege&#13;
het voornemen om het aantal schapen uit te&#13;
breiden, terwijl het vigerende bestemmingsplan&#13;
op de betreffende locatie slechts een&#13;
gebouw toestaat met een oppervlakte van ten&#13;
hoogste 120 m2, hetgeen te beperkt is om het&#13;
gewenste aantal schapen te kunnen houden,&#13;
heeft eiser aan verweerder verzocht om het&#13;
bestemmingsplan te wijzigen dan wel vrijstelling&#13;
te verlenen. Bij dit verzoek heeft eiser een&#13;
(ruimtelijke) onderbouwing gevoegd.&#13;
Bij primair besluit van 20 januari 2004, verzonden&#13;
op 21 januari 2004, heeft verweerder&#13;
aan eiser meegedeeld dat ten aanzien van de&#13;
vaststelling casu quo wijziging van het bestemmingsplan,&#13;
de gemeenteraad bevoegd is&#13;
en dat verweerder niet bereid is om aan de&#13;
gemeenteraad voor te stellen het bestemmingsplan&#13;
te wijzigen voor de gevraagde uitbreiding&#13;
van bedrijfsbebouwing. Tevens heeft verweerder&#13;
laten weten te hebben besloten niet tot het&#13;
verlenen van vrijstelling over te gaan, waartoe&#13;
is overwogen dat het vigerende bestemmingsplan&#13;
geen vrijstellingsbevoegdheid kent, de&#13;
geldende criteria voor het toepassen van een&#13;
vrijstellingsprocedure op grond van artikel 19,&#13;
tweede en derde lid, van de Wet op de Ruimtelijke&#13;
Ordening (WRO) niet in het realiseren&#13;
van dergelijke bedrijfsruimte voorzien en het&#13;
eerste lid van artikel 19 van de WRO geen&#13;
basis voor vrijstelling kan bieden omdat het&#13;
bestemmingsplan ouder is dan tien jaar en de&#13;
gemeenteraad voor dit gebied geen voorbereidingsbesluit&#13;
heeft genomen.&#13;
Tegen de weigering van vrijstelling heeft de&#13;
gemachtigde van eiser bij schrijven van 1 maart&#13;
2004, aangevuld bij schrijven van 19 april 2004,&#13;
bezwaar gemaakt. De gemachtigde voert, kort&#13;
samengevat, aan dat aan het bouwperceel&#13;
beperkingen zijn gesteld wat betreft de&#13;
omvang van de bebouwing. Deze beperkingen&#13;
waren destijds afgestemd op de behoefte aan&#13;
gebouwen van eisers vader omdat op dat&#13;
moment niet bekend was dat er een opvolger&#13;
aanwezig was. Er is sprake van een langdurige,&#13;
structurele zekerheid omtrent het door&#13;
eiser mogen beweiden van de kades in verweerders&#13;
gemeente zodat, aldus de gemachtigde,&#13;
hieruit de noodzaak tot het kunnen uitbreiden&#13;
van de bebouwing blijkt. Het door&#13;
eiser ingediende plan voldoet aan de op dit&#13;
moment geldende milieuregelgeving op het&#13;
gebied van ammoniak en geur en verweerders&#13;
besluit is met name voor wat betreft de beoordeling&#13;
van de milieugevolgen onvoldoende&#13;
gemotiveerd. Voorts voert de gemachtigde&#13;
nog aan dat hij het standpunt van verweerder&#13;
dat vanwege de in het bestemmingsplan opgenomen&#13;
Regeling “Bouwen langs de Maas” de&#13;
bouwmogelijkheden bevroren zijn, niet deelt,&#13;
nu het bouwplan voldoet aan de criteria uit de&#13;
beleidslijn ruimte voor de rivier.&#13;
Nadat eiser en zijn gemachtigde het bezwaar&#13;
op een hoorzitting hadden toegelicht en de&#13;
commissie van advies voor bezwaar- en beroepschriften&#13;
een advies had uitgebracht, heeft&#13;
verweerder bij het thans bestreden besluit van&#13;
22 juli 2004 het bezwaar van eiser ongegrond&#13;
verklaard. Verweerder verwijst daarbij naar&#13;
het advies van de commissie van advies voor&#13;
bezwaar- en beroepschriften, waarin is overwogen&#13;
dat het bestemmingsplan “Mookerplas&#13;
en omgeving 1986” ouder is dan tien jaar en&#13;
dat in 1995 via een wijzigingsplan ex artikel 11&#13;
van de WRO een agrarisch bouwperceel is&#13;
opgenomen. Gelet op het feit dat voor het&#13;
betreffende perceel geen voorbereidingsbesluit&#13;
geldt, noch een ontwerp voor herziening&#13;
van het bestemmingsplan ter inzage is&#13;
gelegd, kan volgens de commissie geen gebruik&#13;
worden gemaakt van de vrijstellingsmogelijkheid&#13;
van artikel 19, eerste lid, van de WRO.&#13;
Ten overvloede overweegt de commissie nog&#13;
dat het eiser vrijstaat om een verzoek aan de&#13;
gemeenteraad te doen om een voorbereidingsbesluit&#13;
te nemen.&#13;
Tegen dit besluit heeft de gemachtigde van&#13;
eiser bij schrijven van 30 augustus 2004, aangevuld&#13;
bij schrijven van 12 oktober 2004,&#13;
beroep ingesteld. De gemachtigde voert, samengevat,&#13;
aan dat een vergroting van de bestaande&#13;
stal noodzakelijk is vanwege uitbreiding van&#13;
de kudde omdat het areaal kadebeheer is toegenomen.&#13;
Eiser beroept zich op het Reconstructieplan&#13;
Noord en Midden Limburg&#13;
(hierna te noemen: Reconstructieplan) dat op&#13;
1 juni 2004 door Gedeputeerde Staten bekend&#13;
is gemaakt en dat mede een nadere uitwerking&#13;
is van de bij het Provinciaal Omgevingsplan&#13;
Limburg (POL) gestelde beleidsdoelen. In het&#13;
Reconstructieplan is gekozen voor een zonering&#13;
van de intensieve veehouderij met als&#13;
inzet om bedrijven in kwetsbare gebieden aan&#13;
te zetten om te stoppen, dan wel te verplaatsen&#13;
naar duurzame locaties met toekomstperspectief.&#13;
Op dergelijke locaties krijgen&#13;
intensieve veebedrijven, aldus de gemachtigde,&#13;
juist de ruimte om zich te ontwikkelen. De&#13;
gemachtigde voert aan dat het bevoegde gezag&#13;
met het Reconstructieplan ervoor heeft gekozen&#13;
om de zonering intensieve veehouderij&#13;
rechtstreeks te laten doorwerken in bestemmingsplannen,&#13;
zulks overeenkomstig de regeling&#13;
van artikel 27 van de Reconstructiewet.&#13;
Op grond van dit artikel 27 gelden de rechtstreeks&#13;
doorwerkende onderdelen van het&#13;
Reconstructieplan als een voorbereidingsbesluit&#13;
als bedoeld in artikel 21 van de WRO.&#13;
Het perceel van eiser maakt volgens de gemachtigde&#13;
deel uit van de zonering intensieve&#13;
veehouderij zodat het Reconstructieplan in&#13;
casu als een voorbereidingsbesluit geldt. De&#13;
gemachtigde is derhalve van opvatting dat het&#13;
bestreden besluit niet berust op een deugdelijke&#13;
motivering. Tot slot voert de gemachtigde&#13;
aan dat het onaanvaardbaar is dat verweerder&#13;
een inhoudelijke, materiële afweging van&#13;
de in het geding zijnde belangen tracht te ontlopen&#13;
doordat is nagelaten om tijdig het&#13;
bestemmingsplan te herzien.&#13;
In reactie op de beroepsgronden is namens&#13;
verweerder betoogd dat op grond van het&#13;
Reconstructieplan de zonering intensieve&#13;
veehouderij rechtstreeks doorwerkt in het&#13;
bestemmingsplan, hetgeen echter alleen de&#13;
nieuwvestiging van of omschakeling naar een&#13;
intensieve veehouderij in een landbouwontwikkelingsgebied,&#13;
verwevingsgebied of extensiveringsgebied&#13;
betreft. Dit betekent volgens&#13;
verweerder dat enkel op bouwaanvragen die&#13;
daarop betrekking hebben en dus strijdig zijn&#13;
met het Reconstructieplan, ingevolge artikel&#13;
27 van de Reconstructiewet concentratiegebieden&#13;
voorbereidingsbescherming van toepassing&#13;
is. In het geval dat de bouwaanvraag&#13;
niet past in het bestemmingsplan, maar wel in&#13;
overeenstemming is met het Reconstructieplan,&#13;
geldt dat plan voorts als vrijstelling in de&#13;
zin van artikel 19 van de WRO, maar dit&#13;
heeft, aldus verweerder, slechts betrekking op&#13;
eventuele nieuwe of extra mogelijkheden die&#13;
het Reconstructieplan ten aanzien van de&#13;
intensieve veehouderij voor bepaalde gebieden&#13;
biedt en die onder het vigerende bestemmingsplan&#13;
niet mogelijk waren. Uit het Reconstructieplan&#13;
zelf blijkt dat in het betrokken&#13;
gebied zich laatstbedoelde situatie in het&#13;
geheel niet voordoet, omdat de rechtstreeks&#13;
doorwerkende onderdelen geen extra mogelijkheden&#13;
toelaten. Nu het Reconstructieplan&#13;
niet van invloed is op de mogelijkheden om&#13;
een nieuwe schapenstal te bouwen, kan dit in&#13;
de visie van verweerder derhalve wat betreft&#13;
eisers aanvraag noch als een voorbereidingsbesluit&#13;
als bedoeld in artikel 21 van de WRO&#13;
noch als vrijstelling als bedoeld in artikel 19&#13;
van de WRO gelden. Voorts is in het verweer&#13;
aangegeven dat de verplichting van artikel 33&#13;
van de WRO om het bestemmingsplan binnen&#13;
tien jaren te herzien een termijn van orde&#13;
inhoudt en dat het bovendien niet aan verweerder&#13;
is om een bestemmingsplan te herzien,&#13;
maar aan de gemeenteraad, zodat eisers&#13;
grief daartegen geen doel zal kunnen treffen.&#13;
De rechtbank dient op basis van de aangevoerde&#13;
beroepsgronden te beoordelen of&#13;
het bestreden besluit in strijd is met het&#13;
geschreven of ongeschreven recht, dan wel&#13;
met enig algemeen rechtsbeginsel.&#13;
Ingevolge het vigerend bestemmingsplan&#13;
“Mookerplas en omgeving 1986”, dat door de&#13;
gemeenteraad van Mook en Middelaar is vastgesteld&#13;
en door GS is goedgekeurd, rust op&#13;
het betrokken perceel de bestemming “Agra-&#13;
rische doeleinden, gebied met landschappelijke&#13;
waarden (Al)”. Dit bestemmingsplan is&#13;
door middel van een besluit van verweerder&#13;
van 5 september 1995 zodanig gewijzigd en&#13;
op 21 november 1995 goedgekeurd door GS,&#13;
dat het betreffende perceel de bestemming&#13;
“Agrarische doeleinden, bouwperceel (Ab)”&#13;
heeft gekregen, met dien verstande dat voor&#13;
het bouwen van gebouwen is bepaald dat de&#13;
gezamenlijke oppervlakte van de gebouwen&#13;
ten hoogste 120 m2 bedraagt, waarvan ten&#13;
minste 20 m2 bestaat uit een luifel voor stroberging.&#13;
Het in geding zijnde bouwplan is, nu dit&#13;
voorziet in het bouwen van een loods met een&#13;
oppervlakte van 250 m2, zowel door eiser als&#13;
door verweerder in strijd bevonden met het&#13;
ter plaatse geldende bestemmingsplan, reden&#13;
waarom eiser om vrijstelling heeft verzocht.&#13;
Tussen partijen is niet in geschil, en ook de&#13;
rechtbank gaat ervan uit, dat eisers perceel ligt&#13;
binnen het gebied waarvoor de zonering&#13;
intensieve veehouderij als omschreven in het&#13;
Reconstructieplan geldt. De rechtbank kan&#13;
daaraan echter niet de betekenis toekennen&#13;
die eisers gemachtigde daaraan gehecht zou&#13;
willen zien. De rechtbank kan daarentegen&#13;
verweerder volgen in zijn conclusie dat ten&#13;
aanzien van het onderhavige vrijstellingsverzoek&#13;
het Reconstructieplan niet als voorbereidingsbesluit&#13;
in de zin van artikel 21 van de&#13;
WRO of als vrijstelling als bedoeld in artikel&#13;
19 van de WRO geldt. De rechtbank acht&#13;
daartoe doorslaggevend dat het houden van&#13;
schapen, gelet op de in het Reconstructieplan&#13;
(onderdeel B-4.5) opgenomen begripsomschrijving,&#13;
niet is te beschouwen als intensieve&#13;
veehouderij. Mede gelet op de uitspraak van&#13;
de Voorzitter van de Afdeling bestuursrechtspraak&#13;
van de Raad van State van 2 december&#13;
2005 (LJN: AU7576; overweging 2.6.) is de&#13;
rechtbank daarom van oordeel dat de planologische&#13;
doorwerking die in het Reconstructieplan&#13;
aan de zonering intensieve veehouderij is&#13;
toegekend, geen betrekking heeft op het&#13;
bouwplan van eiser. Verweerder heeft zich&#13;
dan ook terecht op het standpunt gesteld dat&#13;
in dit geval geen enkele van de mogelijkheden&#13;
om vrijstelling van het bestemmingsplan te&#13;
verlenen toepasbaar was.&#13;
Wat betreft de beroepsgrond ten aanzien van&#13;
de consequentie die volgens de gemachtigde&#13;
van eiser zou moeten worden verbonden aan&#13;
het nalaten om tijdig het bestemmingsplan te&#13;
herzien verenigt de rechtbank zich met het&#13;
daartegen gerichte verweer, zodat die grond&#13;
niet kan slagen.&#13;
Uit het voorgaande volgt dat het beroep voor&#13;
ongegrond moet worden gehouden. De rechtbank&#13;
acht geen termen aanwezig om gebruik&#13;
te maken van de bevoegdheid om een partij te&#13;
veroordelen in de proceskosten.&#13;
III. Beslissing&#13;
De rechtbank Roermond;&#13;
gelet op het bepaalde in artikel 8:70 van de&#13;
Algemene wet bestuursrecht;&#13;
verklaart het beroep ongegrond.</content><legacyfootnotes/><footnotes><footnote/></footnotes><auteurs/><published>2006-04-01 00:00:00</published><modified>2006-04-01 00:00:00</modified><editiondate>2006-04-01</editiondate><htmlpath>https://denhollander.info/artikel/4014</htmlpath></article>
</articles></edition>