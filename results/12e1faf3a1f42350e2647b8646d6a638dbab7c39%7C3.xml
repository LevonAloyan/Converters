<edition><articles><article><jaar>2013</jaar><naam>Tijdschrift voor Agrarisch Recht</naam><uitgave>5</uitgave><aflevering>5</aflevering><searchword>TvAR 5/2013</searchword><id>10505</id><udhid>UDH:TvAR/10505</udhid><titel>Spelregels voor samenwerking en concurrentie</titel><searchwords><searchword>TvAR 5/2013</searchword><searchword>UDH:TvAR/10505</searchword></searchwords><attachments><attachment><name>TvAR2013_05_03_Spelregels.pdf</name><extention>pdf</extention><url>https://denhollander.info/download/9015/ci</url></attachment></attachments><inleiding>1. Inleiding&#13;
Samenwerking en concurrentie zijn twee onderwerpen die veelvuldig worden besproken door producenten in de land- en tuinbouwsector. De discussies gaan veelal over de lage prijzen die producenten ontvangen voor hun producten en de inkoopmacht aan de zijde van de afnemers. Kern van deze discussies komt neer op de vraag wanneer ondernemin­gen mogen samenwerken. In dit artikel worden de spelre­gels voor samenwerking en concurrentie in de land- en tuin­bouwsector uiteengezet.&#13;
</inleiding><content>2. Concurrentie&#13;
De Europese Commissie en de nationale mededingingsauto­riteiten houden toezicht op de concurrentie binnen de Euro­pese Unie en de afzonderlijke lidstaten. De spelregels voor samenwerking en concurrentie in de land- en tuinbouwsec­tor zijn in beginsel neergelegd in het Verdrag betreffende de Werking van de Europese Unie (hierna:VWEU), de Me­dedingingswet (hierna: Mw) en de integrale GMO-veror­dening.1 De artikelen 101 VWEU en 6 Mw bepalen dat on­dernemingen geen concurrentiebeperkende afspraken met elkaar mogen maken (het zogenoemde ‘kartelverbod’). Ar­tikelen 102 VWEU en 24 Mw bepalen dat ondernemingen geen misbruik mogen maken van een economische machts­positie.&#13;
Kartelverbod&#13;
Kern van het kartelverbod is dat ondernemingen zelfstandig op een markt actief dienen te zijn. Door zelfstandig op een markt actief te zijn, kunnen bedrijven met elkaar concurre­ren. Dit komt de prijs en kwaliteit van producten en diensten – in het belang van de consument – ten goede. Concurren­ten mogen daarom geen prijzen op elkaar afstemmen, mark­ten of klanten verdelen, aanbod beperken en commercieel gevoelige informatie met elkaar uitwisselen. Zo oordeelde de Autoriteit Consument &amp; Markt (hierna: ACM; voorheen NMa) in 2012 dat een aantal producenten van zilveruien in strijd met het kartelverbod quoteringsafspraken had gemaakt over de productiecapaciteit, gezamenlijk bedrijfsmiddelen van stakende concurrenten had opgekocht teneinde te voor­komen dat deze nog langer zouden worden ingezet en in­formatie over jegens afnemers te hanteren prijzen had uit­gewisseld.2 Ondernemersverenigingen mogen eveneens het concurrentiegedrag van de aangesloten leden niet sturen. Overigens geldt het kartelverbod niet alleen voor concur­renten. Ook in verticale relaties, tussen leveranciers en af­nemers, geldt dat een leverancier de concurrentie niet mag beperken door bijvoorbeeld een afnemer een vaste prijs of minimum (verkoop)prijs op te leggen. Dit artikel is beperkt tot horizontale relaties tussen concurrenten.&#13;
Concurrerende ondernemingen&#13;
Wanneer is nu sprake van een mededingingsbeperkende af­spraak tussen concurrerende ondernemingen? Het mededin­gingsrechtelijke begrip ‘onderneming’ omvat ‘elke eenheid die een economische activiteit verricht’. Deze definitie is be­langrijk, omdat binnen één onderneming – een economische eenheid – het kartelverbod niet van toepassing is. Enkel een afspraak tussen twee of meer ondernemingen kan onder het kartelverbod vallen. Indien bijvoorbeeld een concern be­staat uit een moederbedrijf met twee 100% dochtervennoot­schappen, dan is sprake van een economische eenheid. Het moederbedrijf kan daarom met de dochtervennootschappen prijsafspraken maken over de producten en diensten die zij (gezamenlijk of afzonderlijk) verkopen. Het mededingings­recht speelt hier geen rol.&#13;
Om vast te stellen of twee of meer ondernemingen con­currenten van elkaar zijn, dient te worden bepaald of zij op dezelfde relevante markt actief zijn. De relevante markt bestaat uit een relevante productmarkt en een relevante geo­grafische markt. Ten aanzien van de relevante productmarkt is van belang in hoeverre vanuit de aanbodkant en de vraag­kant, bij een kleine prijsstijging, substitutie mogelijk is. Stel dat bijvoorbeeld de prijs voor melk stijgt, is frisdrank dan een substituut of niet? Gezien het verschil in voedings­waarde voor de consument en de wijze van productie voor de producent zal frisdrank geen substituut zijn voor melk. Deze twee producten behoren daarom niet tot dezelfde pro­ductmarkt. Voor verschillende soorten (glas)groenten, zoals komkommer, tomaat, paprika en aubergine is evenwel dis­cussie mogelijk of deze groenten onderling substitueerbaar zijn bij een kleine prijsstijging. Deze (glas)groenten beho­ren wellicht tot dezelfde productmarkt. Voor de geografische markt is van belang of sprake is van een lokale, regionale, Europese of zelfs wereldwijde markt. Dit is onder meer af­hankelijk van de aard van een dienst of product (houdbaar­heid e.d.), wetgeving (zoals verpakkingsvereisten e.d.), con­sumentenvoorkeuren en transportkosten. Een supermarkt is bijvoorbeeld actief op een lokale markt, omdat consumen­ten maximaal 15 minuten bereid zijn om te reizen voor hun dagelijkse boodschappen. Voor de land- en tuinbouwsector geldt voor veel producten dat sprake is van een grensover­schrijdende Europese of zelfs wereldwijde markt.&#13;
Er is echter nog veel onduidelijk over relevante markten in de land- en tuinbouwsector. De ACM heeft bijvoorbeeld in het zogenoemde Paprikabesluit geoordeeld dat de (productie van) paprika één zelfstandige productmarkt betreft.3 Deze paprikamarkt is volgens de ACM een nationale markt. Of deze marktafbakening overeenstemt met de economische re­aliteit valt ernstig te betwijfelen. Vanuit zowel de producent als de consument bezien is er wel degelijk substitutie met andere groenten mogelijk. Daarnaast vindt er continue im­port en export van paprika plaats op Europees en zelfs we­reldwijd niveau. Een nadere analyse van de relevante markt­afbakening in het Paprikabesluit voert te ver voor dit artikel, maar belangenbehartigers in de land- en tuinbouwsector doen er wijs aan de ACM ‘te voeden’ met reële marktkennis vanuit het perspectief van de producent en consument. &#13;
Als sprake is van twee of meer concurrerende ondernemin­gen, dan kunnen zij dus de mededinging beperken door bij­voorbeeld gezamenlijk de prijzen voor hun producten te ver­hogen, de markt of de klanten onderling te verdelen en/of het aanbod gezamenlijk te beperken waardoor de consument geen of minder keuzemogelijkheid heeft en de prijs even­eens omhoog kan gaan. Dergelijke afspraken zijn derhalve niet toegestaan onder het kartelverbod. Ook uitwisseling van commercieel gevoelige informatie kan de mededinging be­perken en is in beginsel niet toegestaan. &#13;
Uitzonderingen &#13;
In de Mededingingswet is een aantal uitzonderingen op het kartelverbod opgenomen. Een beroep op deze uitzonderin­gen wordt echter zelden geaccepteerd. Het kartelverbod is niet van toepassing indien: &#13;
––een afspraak de mededinging niet merkbaar beperkt. Belangrijkste criterium daarbij is of de betrokken ondernemingen een zeer zwakke positie (beperkt marktaandeel) hebben op de relevante markt. &#13;
––de voordelen van een afspraak opwegen tegen de nadelen hiervan. Dit betekent dat een afspraak moet bijdragen tot de verbetering van de productie of van de distributie of tot bevordering van de technische of economische vooruitgang. Daarnaast moeten (eind)ge­bruikers voordeel genieten van een afspraak en dient een afspraak noodzakelijk te zijn om eerder genoemde doelstellingen te behalen. Tot slot mag een afspraak niet de concurrentie voor een wezenlijk deel uitscha­kelen op de relevante markt(en). &#13;
––(alleen in Nederland) de betrokken ondernemingen een beroep kunnen doen op de zogenoemde bagatelbe­paling. Op grond van de bagatelbepaling zijn - onder meer - mededingingsbeperkende afspraken tussen concurrenten uitgezonderd van het kartelverbod, indien hun gezamenlijke marktaandeel op de relevante markt(en) niet meer dan 10% bedraagt. De afspraak mag echter geen grensoverschrijdende mededin­gingsbeperkende gevolgen hebben. Het Europese mededingingsrecht kent namelijk geen soortgelijke bagatelbepaling. &#13;
Ten aanzien van de tweede uitzondering is van belang dat de ACM duurzaamheid en mededinging als een van haar speer­punten voor 2013 heeft benoemd: &#13;
‘Met duurzaamheidsinitiatieven kan het bedrijfsleven de consumentenwelvaart verhogen en de concurrentie­positie versterken. Maar deze initiatieven mogen niet misbruikt worden om de concurrentie te belemmeren.’ &#13;
Waar precies de mededingingsrechtelijke grenzen liggen van samenwerking op het gebied van duurzaamheid is voor veel ondernemingen onduidelijk. Om deze onduidelijkheid weg te nemen heeft de ACM onder meer de Kennisbank Duur­zaamheid opgericht.4 Van belang is echter dat ondernemin­gen zich goed moeten realiseren dat (ketenbrede) prijsaf­spraken tussen concurrenten niet zijn toegestaan. Ook al zien deze prijsafspraken op duurzaamheid dan wel vergoe­ding van duurzaamheidskosten aan producenten. &#13;
3. Samenwerking &#13;
In de land- en tuinbouwsector hebben concurrerende on­dernemingen van oudsher nauwe banden met elkaar. Of be­ter gezegd, van oudsher wordt er veel en over van alles met elkaar gepraat. Hier zijn allerlei - legitieme - verklaringen voor. Concurrerende buren, familieleden, leveranciers en af­nemers bespreken met elkaar het weer, maar ook de markt­verwachtingen en helpen elkaar in nood. Daarnaast vereni­gen belangenbehartigers vele land- en tuinbouwproducenten en brengen zij tal van onderwerpen ter sprake op bijeenkom­sten. De onderlinge relaties kunnen tevens van dag tot dag variëren en zijn derhalve soms, vanuit een mededingings­rechtelijke perspectief, diffuus. Dit maakt dat samenwerking en concurrentie in de land- en tuinbouwsector de aandacht heeft van nationale mededingingsautoriteiten. Door deze aandacht, maar ook door het huidige economische speel­veld waarin vele producenten het onderspit delven ten aan­zien van machtige inkooppartijen, is kennis van het mede­dingingsrecht en de integrale GMO-verordening essentieel geworden. &#13;
Producentenorganisaties &#13;
In de integrale GMO-verordening is bepaald dat lidstaten producentenorganisaties erkennen in een van de volgen­de sectoren: hop, olijfolie en tafelolijven, groenten en fruit, melk en zuivelproducten5 en zijderupsen. Producentenor­ganisaties zijn bedoeld voor producenten om samen te wer­ken en om hun krachten te bundelen. Zodoende kunnen pro­ducenten een sterkere (onderhandelings)positie verkrijgen in de land- en tuinbouwketen. &#13;
Voor de erkenning geldt allereerst dat een producentenorga­nisatie moet zijn opgericht op initiatief van de producenten zelf. Ten tweede geldt dat een producentenorganisatie een specifiek doel moet nastreven zoals: 1) planning van de pro­ductie en aanpassing daarvan aan de vraag, met name wat omvang en kwaliteit betreft, 2) concentratie van het aanbod en het op de markt brengen van de producten van de leden en 3) optimalisering van de productiekosten en stabilisering van de producentenprijzen. &#13;
Sinds februari 2009 is in de integrale GMO-verordening op­genomen dat lidstaten ook producentenorganisaties kunnen erkennen in andere sectoren. Daarbij gaat het onder meer om de volgende sectoren: granen, rijst, suiker, gedroog­de voedergewassen, zaaizaad, levende planten en producten van de bloementeelt, rundvlees, varkensvlees, schapen- en geitenvlees, eieren en vlees van pluimvee. De lidstaten zijn niet verplicht om in deze sectoren producentenorganisaties te erkennen en in de praktijk heerst dan ook veel onduide­lijkheid over de voorwaarden die voor erkenning van derge­lijke producentenorganisaties gelden. Hier lijkt evenwel ver­andering in te komen. &#13;
Op 12 oktober 2011 heeft de Europese Commissie een voor­stel gepubliceerd voor een nieuwe integrale GMO-verorde­ning (hierna: Commissievoorstel). Dit Commissievoorstel is onderdeel van een breder wetgevingspakket ten behoeve van de herziening van het Gemeenschappelijk Landbouwbeleid voor de periode 2014-2020. &#13;
In de preambule bij het Commissievoorstel staat: &#13;
‘De producentenorganisaties en de unies daarvan kunnen een nuttige bijdrage leveren tot de concen­tratie van het aanbod en de bevordering van beste praktijken. […] De bestaande voorschriften inzake de omschrijving en de erkenning van producentenor­ganisaties en unies daarvan die in bepaalde sectoren actief zijn, moeten derhalve worden geharmoniseerd, gestroomlijnd en uitgebreid teneinde deze organisaties en unies daarvan op verzoek te erkennen op grond van in alle sectoren vastgestelde statutaire bepalingen van de EU.’ &#13;
In tegenstelling tot de huidige integrale GMO-verorde­ning staat het de lidstaten in het Commissievoorstel niet lan­ger vrij om buiten de sectoren hop, olijfolie en tafelolijven, groenten en fruit, melk en zuivelproducten en zijderupsen producentenorganisaties wel of niet te erkennen. Het Com­missievoorstel bepaalt dat lidstaten, indien producenten een verzoek doen tot erkenning van een producentenorganisatie, dit verzoek in behandeling moeten nemen. Daarnaast zijn de doelstellingen van een producentenorganisatie uitgebreid in het Commissievoorstel. Naast planning van productie en af­stemming daarvan op de vraag, concentratie van het aanbod en de afzet van de producten van de leden en optimalisatie van productiekosten en stabilisatie van producentenprijzen, kunnen producentenorganisaties onder meer tot doel heb­ben om onderzoek te verrichten op het gebied van duurza­me productiemethoden, het gebruik van milieuvriendelijke teeltmethoden te bevorderen en daarvoor technische bijstand te verstrekken. &#13;
Het is nog even wachten op de nadere uitwerking van het Commissievoorstel, maar in de loop van 2013-2014 zal meer duidelijkheid komen over erkenning van producenten­organisaties voor de gehele land- en tuinbouwsector. Dit is van groot belang, omdat momenteel discussie bestaat over de toepasselijkheid van de mededingingsregels binnen een producentenorganisatie. &#13;
De integrale GMO-verordening bepaalt namelijk: &#13;
‘Met name is artikel 81, lid 1, van het Verdrag [lees: het kartelverbod] niet van toepassing op de overeen­komsten, besluiten en gedragingen van landbouwon­dernemers, verenigingen van landbouwondernemers of verenigingen van deze verenigingen binnen één lidstaat, voor zover deze, zonder de verplichting in te houden een bepaalde prijs toe te passen [onderstreping auteur], betrekking hebben op de voortbrenging of de verkoop van landbouwproducten of het gebruik van gemeenschappelijke installaties voor het opslaan, be­handelen of verwerken van landbouwproducten, tenzij de Commissie vaststelt dat de mededinging zodoende wordt uitgesloten of dat de doelstellingen van artikel 33 van het Verdrag in gevaar worden gebracht.’ &#13;
De vraag is hoe bovenstaande bepaling zich verhoudt tot de doelstellingen die een producentenorganisatie dient na te streven. Vooral ten aanzien van de groenten- en fruitsec­tor lijkt bovenstaande bepaling voor onnodige verwarring te zorgen. Voor deze sector zijn de regels omtrent erkenning van producentenorganisaties wel nader uitgewerkt in de in­tegrale GMO-verordening en in een uitvoeringsverordening. Op basis van deze regels kan worden gesteld dat een produ­centenorganisatie in de groenten- en fruitsector als één eco­nomische eenheid functioneert waarbinnen het mededin­gingsrecht niet van toepassing is. &#13;
Groenten- en fruitsector &#13;
Een producentenorganisatie in de groenten- en fruitsec­tor functioneert als een economische eenheid, omdat aange­sloten producenten allereerst verplicht zijn om hun volledi­ge productie via de producentenorganisatie te verkopen. Ten tweede mogen aangesloten producenten voor een bepaald product bij niet meer dan één producentenorganisatie zijn aangesloten. Ten derde worden producentenorganisaties in de groenten- en fruitsector geacht in economische aangele­genheden op te treden in naam van, en namens, hun leden. &#13;
Kerntaken van een producentenorganisatie zijn: verkoop, de concentratie van het aanbod, kennis van de productie van de leden, ophaling, sortering, opslag en verpakking van de pro­ductie, commercieel en budgettair beheer en boekhouding en facturering.6 De producentenorganisatie stelt de verkoop­voorwaarden van de producten vast, waaronder de verkoop­prijs.7 Aangesloten producenten mogen niet rechtstreeks in­vloed uitoefenen op de verkoopvoorwaarden, maar hierover mag binnen de producentenorganisatie wel degelijk van ge­dachten worden gewisseld met elkaar. &#13;
Concurrenten in de groenten- en fruitsector kunnen zich der­halve verenigen binnen een erkende producentenorganisa­tie en over concurrentiegevoelige onderwerpen, zoals prijs, met elkaar praten. Hier staat het mededingingsrecht niet aan in de weg. &#13;
Een belangrijke vraag is in hoeverre erkende producenten­organisaties buiten de groenten- en fruitsector ook als één economische eenheid kunnen worden gekwalificeerd. Het Commissievoorstel moet hier duidelijkheid over scheppen. Indien elke erkende producentenorganisatie in de toekomst als een economische eenheid kan worden aangemerkt, dan biedt dit vele primaire producenten in de land- en tuinbouw­sector een kans om een betere prijs voor hun producten te verkrijgen. &#13;
Overigens staat of valt het succes van een erkende produ­centenorganisatie met de interne organisatie en de toewij­ding van de aangesloten producenten om de strikte regels voor behoud van de erkenning na te leven. Dit is echter een waardevolle investering om zodoende als producent in de huidige economische tijd te kunnen overleven. Schaalver­groting en/of specialisatie zijn de twee belangrijkste opties die land- en tuinbouwproducenten hebben om hun onderne­mingen voort te kunnen zetten. Afnemers kunnen enkel door (legitieme) marktmacht worden gedwongen om een hoge­re prijs te betalen voor land- en tuinbouwproducten. Een bij­komend voordeel is dat een erkende producentenorganisa­tie in aanmerking komt voor GMO-subsidie. Kanttekening daarbij is wel dat producenten zich hiermee snel rijk reke­nen, maar dat valt in de praktijk tegen. Enige terughoudend­heid en oplettendheid is derhalve geboden als het om GMO-subsidies gaat. &#13;
Lidstaten kunnen naast producentenorganisaties ook unies van producentenorganisaties erkennen in de groenten- en fruitsector. Een unie wordt opgericht op initiatief van erken­de producentenorganisaties en mag de werkzaamheden van een producentenorganisatie verrichten. Een unie mag even­wel in beginsel niet dusdanig groot zijn dat zij een machts­positie inneemt op een bepaalde markt. Dit geldt overigens ook voor een producentenorganisaties. Een recent voorbeeld van een (transnationale) unie van producentenorganisatie is Freshcoop. &#13;
Melk en zuivelsector &#13;
Naast de mogelijkheid om een erkende (unie van) producentenorganisatie(s) op te richten in de melk- en zui­velsector, is sinds 2 april 2012 in de integrale GMO-ver­ordening een bepaling opgenomen over contractuele onderhandelingen in deze sector. Erkende (unies van) pro­ducentenorganisaties mogen namens hun leden onderhande­len over contracten voor de levering van rauwe melk door een producent aan een verwerker van rauwe melk of aan een verzamelaar. Zij mogen deze onderhandelingen voe­ren ongeacht 1) of de eigendom van de rauwe melk door de landbouwers wordt overgedragen aan de producentenor­ganisaties en 2) de onderhandelde prijs geldt voor de geza­menlijke productie van alle, dan wel een deel van de aan­gesloten landbouwers. Er is wel een maximum gesteld aan het volume rauwe melk waarover onderhandeld mag wor­den. Afgezien van dit maximum kan de ACM in een indivi­dueel geval besluiten dat bijvoorbeeld door een producen­tenorganisatie niet mag worden onderhandeld, indien zij dit noodzakelijk acht om te voorkomen dat de mededinging wordt uitgesloten of dat kleine, middelgrote en micro-on­dernemingen die rauwe melk in Nederland verwerken, ern­stig worden benadeeld. De Europese Commissie kan hier­toe besluiten indien onderhandelingen betrekking hebben op meerdere lidstaten. In Nederland is de erkenning van zuivelproducentenorganisaties en de mogelijkheid van col­lectieve onderhandeling neergelegd in de Zuivelverorde­ning 2012. &#13;
Een lidstaat kan eveneens besluiten dat voor elke levering van rauwe melk een schriftelijk contract is vereist.8 Dit con­tract wordt vóór de levering schriftelijk opgesteld en bevat, met name, de volgende gegevens: &#13;
1. de voor de levering verschuldigde prijs, die: &#13;
a. statisch moet zijn en in het contract moet zijn ver­meld, en/of &#13;
b. wordt berekend op grond van een combinatie van verschillende in het contract opgenomen factoren, zo­als bijvoorbeeld marktindicatoren die de ontwikkeling van de marktsituatie weerspiegelen, de geleverde hoe­veelheid en de kwaliteit of de samenstelling van de geleverde rauwe melk; &#13;
2. de hoeveelheid rauwe melk die kan en/of moet worden geleverd en de leveringstermijn daarvan; &#13;
3. de looptijd van het contract, waarbij onder vermelding van verstrijkingsbepalingen een bepaalde of onbe­paalde looptijd is toegestaan; &#13;
4. details betreffende betalingstermijnen en -procedures; &#13;
5. de modaliteiten voor de inzameling of levering van de rauwe melk; en &#13;
6. de voorschriften bij overmacht. &#13;
De levering van melk door landbouwers aan een coöpera­tie waarbij zij zijn aangesloten valt niet onder bovenstaan­de verplichting. &#13;
De mogelijkheid voor producentenorganisaties om namens hun leden contractuele onderhandelingen te voeren geeft producten meer marktmacht in de keten. De verplichting om contractuele afspraken schriftelijk vast te leggen biedt pro­ducenten daarnaast meer zekerheid over bijvoorbeeld de prijs die zij voor hun producten ontvangen. Hoe je het ook wendt of keert we leven in een wereld die steeds verder ver­juridiseerd. Producenten zullen daar gebruik van moeten maken om hun positie in de keten te versterken. &#13;
4. Tot slot &#13;
Samenwerking in de land- en tuinbouwsector wordt be­grensd door het mededingingsrecht. Daarentegen wordt het mededingingsrecht begrensd door de integrale GMO-ver­ordening. Buiten erkende (unies van) producentenorganisa­ties om moeten producenten op hun hoede zijn voor het me­dedingingsrecht als het om samenwerking met concurrenten gaat. Binnen erkende (unies van) producentenorganisaties hebben producenten vrij spel. Voor de groenten- en fruitsec­tor is dit al enige tijd helder. Voor andere sectoren brengt het Commissievoorstel hopelijk op korte termijn meer duidelijk­heid. Het is daarom van belang om de wijzigingen van de integrale GMO-verordening nauwlettend in de gaten te hou­den. Zeker als implementatie in nationale wetgeving is ver­eist. De voordelen die de integrale GMO-verordening pro­ducenten biedt zouden namelijk optimaal door hen moeten worden benut om zodoende de (onderhandelings)macht in de keten naar zich toe te trekken. &#13;
&#13;
&#13;
&#13;
</content><legacyfootnotes>* Mariette Plomp is advocaat bij BarentsKrans te Den Haag.&#13;
1. GMO staat voor: gemeenschappelijke markt ordening. Verordening (EG) 1234/2007 houdende een gemeenschap­pelijke ordening van de landbouwmarkten en specifieke bepalingen voor een aantal landbouwproducten.&#13;
2. ACM zaak 6964 Zilveruien besluit.&#13;
3. ACM zaak 7036 Paprikabesluit. &#13;
4. https://www.acm.nl/nl/onderwerpen/concurrentie-en-marktwerking/duurzaamheid-en-mededinging/kennisbank-duurzaamheid/. &#13;
5. Sinds 2 april 2012, zie: Verordening (EU) 261/2012 tot wijziging van Verordening (EG) 1234/2007 wat de con­tractuele betrekkingen in de sector melk en zuivelproduc­ten betreft. &#13;
6. Deze taken mag een producentenorganisatie ook uitbeste­den, maar zij blijft verantwoordelijk voor de uitvoering hiervan. Zie ook bijlage bij circulaire GMO-014 2012 van het Productschap Tuinbouw, ‘Criteria voor de erkenning als producentenorganisatie van 19 november 2012’. &#13;
7. Zie ook het arrest van het Gerecht van 30 september 2009, zaak T-432/07. &#13;
8. Art. 185 septies. &#13;
</legacyfootnotes><footnotes><footnote/></footnotes><auteurs>mr. M.J. Plomp&#13;
</auteurs><published>2013-05-01 00:00:00</published><modified>2013-05-01 00:00:00</modified><editiondate>2013-05-01</editiondate><htmlpath>https://denhollander.info/artikel/10505</htmlpath></article>
</articles></edition>