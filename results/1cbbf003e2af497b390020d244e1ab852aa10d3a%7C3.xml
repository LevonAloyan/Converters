<edition><articles><article><jaar>2001</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2001</searchword><id>5643</id><udhid>UDH:TvAR/5643</udhid><titel>Het CEDR-congres te Helsinki</titel><searchwords><searchword>TvAR 7/8/2001</searchword><searchword>UDH:TvAR/5643</searchword></searchwords><attachments><attachment><name>2001_nr 78_Artikel_Ampt-Riksen.pdf</name><extention>pdf</extention><url>https://denhollander.info/download/5575/ci</url></attachment></attachments><inleiding>1. Inleiding&#13;
In tegenstelling tot andere jaren vond het tweejaarlijkse congres – het eenentwintigste –&#13;
van de Europese Vereniging voor Agrarisch Recht (Comité Européen de Droit Rural&#13;
– CEDR) plaats in de maand mei, en wel van 27 tot en met 30 mei 2001. Dit had alles&#13;
te maken met de noordelijke ligging van de locatie van het congres, nl. Helsinki.&#13;
Ondanks het kille voorjaarsweer konden de congresgangers toch genieten van ruim&#13;
21 uur licht per etmaal. Ruim 150 deelnemers uit maar liefst 28 landen namen deel aan&#13;
het congres. Daaronder waren ook vier niet-Europese gastlanden (Brazilië, Argentinië,&#13;
Costa Rica en de Verenigde Staten) en enkele Midden-Europese nieuwkomers&#13;
(Estland, Slovenië). Er was een Nederlandse delegatie van zo’n 10 deelnemers. Vanuit&#13;
de meeste landen waren voor de drie commissies ook nationale rapporten aangedragen&#13;
die tijdens de sessies werden gepresenteerd.&#13;
Het congres stond in het teken van de horizontale en verticale structuren in de landbouw,&#13;
de kwaliteit van de agrarische productie en de leefbaarheid en mogelijkheden&#13;
voor de boerenbedrijven op het platteland. Naast deze hoofdthema’s werd aan de&#13;
ronde tafel gediscussieerd over de agrarisch rechtelijke consequenties van het toetreden&#13;
van de nieuwe Midden-Europese landen tot de Europese Unie. Het vorige&#13;
congres vond plaats in september 1999 in Amsterdam en was geheel gewijd aan de&#13;
actuele thema’s van Agenda 2000 van de EU.&#13;
Zoals gebruikelijk tijdens een openingsbijeenkomst van een CEDR-congres hield&#13;
ook in Helsinki de Finse minister van Landbouw en Bosbouw, dr. Kalevi Hemilä, een&#13;
openingstoespraak. Hij ging daarbij in op de drie thema’s. Allereerst de ontwikkeling&#13;
en de marketing van agrarische producten, waarbij hij met name het kwaliteitsaspect&#13;
aan de orde stelde in relatie tot dierziekten zoals BSE en natuurlijk MKZ. Ten tweede&#13;
de levensvatbaarheid van agrarische bedrijven en hun (on)mogelijkheden om daarbij&#13;
nevenactiviteiten te ontwikkelen. Specifieke problemen van Finland in dit verband&#13;
zijn de korte groeitijd vanwege de klimatologische omstandigheden en de grote afname&#13;
van het aantal agrariërs. Daarna ging hij in op het derde thema: de noodzakelijke&#13;
aanpassing van agrarische regelgeving in de Midden- en Oost-Europese landen die&#13;
wensen toe te treden tot de Europese Unie. Een groot aantal van deze landen was dan&#13;
ook op het congres vertegenwoordigd. Natuurlijk werd er ook een woord van welkom&#13;
gesproken door prof. E.J. Hollo, die tezamen met het Organiserende Comité voor een uitstekende organisatie van het congres had gezorgd. Hieronder volgt een&#13;
verslag over wat in de verschillende commissies aan de orde werd gesteld.&#13;
De werkwijze van het CEDR-congres is vanouds als volgt: de nationale verenigingen&#13;
voor agrarisch recht wijzen per commissie een nationale rapporteur aan. Hiertoe&#13;
worden per thema vooraf generale rapporteurs aangezocht. Deze stellen een vragenlijst&#13;
op en sturen die naar de nationale rapporteurs. Deze brengen vervolgens hun&#13;
preadvies uit en lichten dit op het congres kort toe. Hiervan wordt per thema een&#13;
eindrapport uitgebracht door de generale rapporteurs. In elke commissie vonden zo&#13;
presentaties van de landenrapporten plaats, werd het eindrapport gepresenteerd door&#13;
de generale rapporteurs en werden aan de hand van dit materiaal en discussie de algemene&#13;
conclusies opgesteld. Alle bijdragen en de eindrapporten worden ter afronding&#13;
gepubliceerd in een congresboek dat wordt gedrukt door het organiserende land en&#13;
aan de deelnemers wordt toegezonden.</inleiding><content>2. Commissie I: de ontwikkeling en marketing van agrarische producten&#13;
Voorzitter van Commissie I was prof. Paola Porru van de Universiteit van Florence.&#13;
Het generaal rapport was opgesteld door mevr. Isabella Couturier (Angers). Mevrouw&#13;
Couturier verving Louis Lorvellec, die onlangs overleed. Nationale rapporten waren&#13;
beschikbaar uit Duitsland (Grimm), Argentinië (Brebbia / Malanos en Victoria /&#13;
Maud / Diaz Lannes), België (Van Malleghem), Brazilië (Watanabe), de Europese&#13;
Commissie (Berizzi en Moricca), Costa Rica (Zeledon Zeledon), Roemenië (Dutu),&#13;
Spanje (Navarro / Rodriguez; Llombart Bosch en Sanz Jarque), Verenigde Staten&#13;
(Chen en Hamilton), Finland (Laurilla en Hyvönen), Frankrijk (Peignot), Italië (Di&#13;
Lauro), Noorwegen (Aasen), Polen (Korzycka), en Engeland (Lennon). Het Nederlandse&#13;
rapport was opgesteld door mr. J.N. Kras.1 De conclusies van Commissie I&#13;
waren wel erg vaag:&#13;
– De ontwikkeling van professionele en interprofessionele samenwerkingsverbanden&#13;
en coöperaties behoeven verdere steun om grootschalige distributeurs en consumenten&#13;
samen te brengen, door middel van wetgeving en beleid op basis van adequate&#13;
publieke bevoegdheden.&#13;
– Uitgebreide harmonisatie van mededingingsregelingen is vereist, rekening houdend&#13;
met professionele en interprofessionele organisaties.&#13;
– Verdere stappen zijn nodig om precieze regels op te stellen ten aanzien van voedsel&#13;
en landbouw, teneinde voedselkwaliteit en een verscheidenheid aan kwaliteitsstandaarden&#13;
veilig te stellen.&#13;
Wie weet wat dit betekent, mag het zeggen. De nationale rapporten en het generaal&#13;
rapport bieden meer waardevolle informatie. In de commissie stonden twee thema’s&#13;
voortdurend centraal, namelijk:&#13;
a) welke juridische instrumenten zijn er om de veiligheid en de kwaliteit van agrarische&#13;
producten te verbeteren?, en&#13;
b) welke juridische instrumenten zijn er om de afstemming tussen vraag en aanbod te&#13;
verbeteren? Wat het eerste betreft moest eigenlijk al direct geconstateerd worden dat een definitie&#13;
van ‘kwaliteit’ niet bestaat. Of zoals Kras het zei: kwaliteit is wat de consument wil.&#13;
Veel nadruk werd daarom gelegd op de traceerbaarheid van agrarische producten, de&#13;
etikettering (bijvoorbeeld genetisch gemodificeerde producten) en het opstellen van&#13;
standaarden. Over de rol van de overheid daarbij werd verschillend gedacht. De ene&#13;
spreker wilde het vooral aan de markt overlaten, terwijl de andere spreker erop wees&#13;
dat de consument vooral ook op de overheid vertrouwt als het gaat om voedselveiligheid&#13;
en -kwaliteit.&#13;
Het probleem van de verbetering van de afstemming tussen vraag en aanbod concentreerde&#13;
zich op de mogelijkheden voor samenwerking tussen boeren onderling&#13;
(horizontaal) of binnen een keten (verticaal). De markt voor agrarische producten&#13;
wordt immers gekenmerkt door een inelastisch aanbod door vele kleine ondernemingen.&#13;
Zo zien wij in Nederland dat de prijs van vlees bij de slager nog nooit zo hoog is&#13;
geweest, terwijl de prijs die de boeren ontvangen zeer laag is. Agrariërs kunnen de&#13;
markt als individuele ondernemer niet beïnvloeden. Een juridisch probleem dat&#13;
optreedt bij samenwerking is de mededinging. Mevrouw Couturier wees er op dat&#13;
het nodig is rechtvaardigingsgronden te vinden voor het opzij zetten van de vrije&#13;
mededinging. Tijdens de jaarvergadering van de Vereniging voor Agrarisch Recht in&#13;
mei 2000 is daarover al uitvoerig gesproken. Het is opvallend dat andere landen al veel&#13;
verder zijn met het inbreken in de vrije mededinging ten behoeve van de landbouw&#13;
– op basis van wetgeving – dan Nederland. Ten onzent is zelfs de humaniteit nog&#13;
geen rechtvaardiging om de mededinging maar eens even te vergeten, getuige de reactie&#13;
van de NMa op de verhoging van de melkprijs met een dubbeltje ten behoeve van&#13;
de door mond- en klauwzeer getroffen veehouders. Hier heeft onlangs de Commissie&#13;
Wijffels dit probleem eerst aangekaart. De oplossingen kunnen we zoeken in andere&#13;
Europese landen, waaronder Frankrijk. Daar is onlangs een wet tot stand gebracht&#13;
die het mogelijk maakt dat voor bepaalde producten, voor een bepaalde periode,&#13;
afspraken kunnen worden gemaakt, waaronder zelfs prijsregelingen.&#13;
3. Commissie II: de levensvatbaarheid en verschillende soorten van&#13;
agrarische bedrijfsvoering&#13;
Het voorzitterschap was in handen van E. Nordberg. Hij werd daarin bijgestaan door&#13;
prof. R. Gotzen die het generaal rapport voor deze commissie had verzorgd. Tijdens de&#13;
sessies kwamen rapporten aan bod van de volgende landen: België (Vlaanderen: Doutreluingne,&#13;
Wallonië: Delreux), Duitsland (Bendel), Engeland (Mackay), Finland&#13;
(Mikander), Frankrijk (Couturier), Hongarije (Matos), Luxemburg (Jacques), Moldavië&#13;
(Ciubotaru, Bivol), Nederland (van Beukering, Ministerie LNV), Noorwegen (Grette),&#13;
Polen (Kurowska), Roemenië (Touderoiu, Stefanescu), Slovakia (Marisova, Bandlerova,&#13;
Fandel), Spanje (Delgado de Miguel), Turkije (Dursun),Verenigde Staten (Grossman).&#13;
Aan de hand van discussie over tien stellingen annex vragen werden vervolgens de&#13;
conclusies van deze commissie gepresenteerd:&#13;
– Landbouw en bosbouw maken, als vormend onderdeel van het landelijk gebied,&#13;
een integrerend onderdeel uit van de moderne samenleving. De politiek en de juridische&#13;
systemen van de Europese Unie en de diverse Europese landen hebben als&#13;
taak de levensvatbaarheid en de toekomst van de landbouw en de bosbouw te&#13;
garanderen. – De landbouwkundige en bosbouwkundige bedrijfsvoering omvatten productiemethoden&#13;
die zouden kunnen bijdragen aan duurzame producten, kwalitatief en&#13;
kwantitatief, waarmee voor toekomstige generaties de productiecapaciteit van het&#13;
landelijk gebied zeker gesteld kan worden.&#13;
– Land- en bosbouwers, die binnen een internationaal concurrerende markt werken,&#13;
zouden moeten kunnen rekenen op een kader en op steun die het hen mogelijk&#13;
maakt om de onzekerheden en de bedrijfsrisico’s te overleven die inherent zijn aan&#13;
de land- en bosbouw.&#13;
– Duurzame landbouw impliceert dat milieukundige grenzen, gebaseerd op wetenschappelijk&#13;
gegevens, binnen een goede agrarische bedrijfsvoering noodzakelijk&#13;
zijn. Het wettelijke kader kan wellicht worden aangevuld met vrijwillige en tijdelijke&#13;
overeenkomsten om aanvullende milieuvriendelijke bedrijfsvoering na te streven.&#13;
– De agrariër dient in te spelen op allerlei vragen vanuit de markt door bijvoorbeeld&#13;
biologische producten te verbouwen. Zo ook kan hij andere activiteiten integreren&#13;
zoals toerisme, verkoop aan huis of de productie van ambachtelijke producten.&#13;
Een realistisch juridisch kader is hiervoor onontbeerlijk.&#13;
– Grondeigendom is een essentieel onderdeel van de economie en de moderne&#13;
samenleving. De openbare autoriteiten dienen dit grondeigendom te respecteren&#13;
en zouden dit niet moeten onderwerpen aan beperkingen en restricties die de&#13;
waarde aanmerkelijk verminderen zonder enige vorm van compensatie, en die de&#13;
mechanismen van de grondmarkt in gevaar brengen.&#13;
4. Commissie III: de aanpassing van agrarische regelgeving en de implementatie&#13;
hiervan in de Midden- en Oost-Europese landen bezien vanuit hun&#13;
toetreding tot de Europese Unie&#13;
Commissie III werd voorgezeten door dr. Winkler. Het generaal rapport was afkomstig&#13;
van dhr. Mercer die zich daarbij baseerde op de nationale rapporten van Bulgarije&#13;
(Tagarev, Marinova), Duitsland (Schweizer), Finland (Talvela), Hongarije (Prugberger,&#13;
Csák, Olajos), Oostenrijk (Hancvencl), Polen (Czechowski), Roemenië (Florian,&#13;
Uliescu), Rusland (Bystrov), Slovenië (Avsec). Bovendien werd tijdens deze bijeenkomsten&#13;
de visie vanuit de Europese commissie weergegeven door Borizzi en Moricca,&#13;
allebei lid van de algemene directie landbouw van de Europese Commissie. Hieronder&#13;
volgen de belangrijkste punten uit de conclusies:&#13;
– In menig Oost-Europees land zijn grote collectieve bedrijven omgezet in kleine&#13;
individuele bedrijven. Aandachtspunt is dat het succes hiervan afhankelijk is van&#13;
de manier waarop deze kleine bedrijven onderling samenwerken, bijvoorbeeld in&#13;
coöperatief verband. Er is (juridische) ondersteuning nodig voor de manier waarop&#13;
dergelijke samenwerkingsverbanden / coöperaties kunnen worden opgezet.&#13;
– Het is noodzakelijk dat er een goede registratie van grond en rechten aanwezig is&#13;
voor zowel allerlei vormen van controle als voor het verschaffen van de benodigde&#13;
informatie voor productontwikkeling. Het opzetten van een goed functionerend&#13;
en geautomatiseerd kadaster is dan ook onontbeerlijk.&#13;
– Marketing is bepalend voor de verkoop van producten. Op basis van een lange termijn&#13;
strategie worden producten gepropageerd. Voor biologische producten bijvoorbeeld&#13;
dient voor de consumenten een dusdanig positief beeld gecreëerd te worden dat men bereid is om hiervoor meer te betalen. Daarnaast is het noodzakelijk&#13;
goed vast te leggen wat specifieke streekproducten zijn en binnen welke streek&#13;
deze geproduceerd mogen worden.&#13;
– Een ander punt is de gezondheid en het welzijn van dieren. Het gaat hierbij niet&#13;
alleen om de juiste implementatie van regelgeving maar vooral om naleving en&#13;
handhaving ervan. De recente MKZ-crisis heeft geleerd dat zowel overheid als&#13;
individuele agrariërs ervan doordrongen dienen te zijn dat dit noodzakelijk is voor&#13;
een letterlijk gezonde bedrijfsvoering.&#13;
5. Slot&#13;
Vele lezers die geen geroutineerde congresbezoekers zijn, zullen zich ongetwijfeld&#13;
afvragen of deelname aan zo’n congres zwaar valt en wat het nut ervan is.&#13;
De inspanning die de deelnemer levert, is afhankelijk van de rol en de functie in&#13;
het congres. Is men geen rapporteur, dan kan men door het bezoeken van een of meer&#13;
commissievergaderingen zich in het thema verdiepen (of niet) en een bijdrage leveren&#13;
door het stellen van vragen of het maken van opmerkingen. Als men rapporteur is,&#13;
ligt het anders. De Nederlandse Vereniging voor Agrarisch Recht wordt als trouw&#13;
CEDR-lid ongeveer een jaar voordat het congrestijdstip is bepaald, uitgenodigd rapporteurs&#13;
aan te wijzen voor de Nederlandse bijdragen in de twee commissies en de&#13;
ronde tafel. Kijkend naar de thema’s werden daartoe binnen onze vereniging preadviseurs&#13;
benaderd. Deze keer waren dat mr. P.H.M. van Beukering van de juridische&#13;
afdeling van het Ministerie van LNV (Commissie II) en mr. J.N. Kras (Commissie I).&#13;
Voor de Ronde Tafel kon geen rapporteur worden gevonden. Na de aanmelding van&#13;
de rapporteurs hoort men dan vervolgens meestal lange tijd niets. Doch dit jaar kwam&#13;
reeds in januari de uitgebreide vragenlijst van de generaal-rapporteur van Commissie I,&#13;
mevr. mr. Isabelle Couturier uit Angers, binnen. Vervolgens ontvingen de rapporteurs&#13;
vlak voor de deadline nog eens vijf kantjes met zeer gedetailleerde aanwijzingen voor&#13;
auteurs. Wil men als nationaal rapporteur geen al te beroerde indruk maken dan bereidt&#13;
men zich tijdig en enigszins serieus voor. Dat kost dus tijd. Vervolgens wekt dat de&#13;
ambitie om aanvullend een korte, krachtige toelichting te geven op de hoofdpunten uit&#13;
het betoog om zo veel mogelijk in het algemene eindrapport te krijgen. Dat betekent&#13;
dat men de stukken van de mederapporteurs leest, evenals de samenvatting vooraf van&#13;
de generaal-rapporteur. En vervolgens doet men zijn best om invloed uit te oefenen op&#13;
het eindrapport. De stukken zijn veelal pas op de eerste congresdag beschikbaar. Dan&#13;
wordt men vervolgens vanzelf een congrestijger, want diegene die het minst voorbereid&#13;
heeft spreekt over het algemeen het vaagst en het langst in volstrekt onbegrijpelijke&#13;
talen als Pools / Engels, Roemeens / Duits of Zuid-Amerikaans Spaans / Frans.&#13;
Gelukkig waren er hele goede simultaanvertalers hetgeen het congresleven sterk veraangenaamt.&#13;
Desondanks dient men toch wel over enig zitvlees te beschikken.&#13;
Wat is het nut van een congres als dit?&#13;
Voor de conclusies behoeft men het CEDR-congres niet te bezoeken. Deze zijn over&#13;
het algemeen zo ruim geformuleerd, dat men er zich geen buil aan kan vallen. Het&#13;
rechtsvergelijkende aspect is naar onze mening veel waardevoller. De schriftelijke&#13;
rapportages bieden veel zinnig materiaal, zelfs bij tamelijk politiek getinte onderwerpen&#13;
die in Helsinki op de agenda stonden. Tijdens de slotzitting wist prof. Hudault&#13;
(Parijs) te doen gebruikelijk een onnavolgbaar, hoogstaand en langdurig wetenschappelijk betoog te houden, onder de titel “synopsis”, hetgeen de toehoorders – waaronder&#13;
ook de partners van congressisten – van razernij tot hopeloze berusting voerde.&#13;
Tijdens de slotzitting reikte de scheidende voorzitter van het CEDR, Dr. Luna Serrano,&#13;
de CEDR-medailles uit. In alle bescheidenheid kan worden gemeld dat de&#13;
bestuursleden van de VAR, prof. mr. G.M.F. Snijders en prof. mr. D.W. Bruil, werden&#13;
geëerd met de zilveren respectievelijk bronzen medaille, vanweg hun vele verdiensten.&#13;
Prof. Hudault nam vervolgens de voorzittershamer van het CEDR over.&#13;
Bij een dergelijk congres mogen ook de onderlinge informele contacten en het&#13;
sociale aspect niet worden vergeten. In dit verband kan de prominente rol van het&#13;
Finse ministerie van Landbouw worden genoemd. Het ministerie was niet alleen&#13;
hoofdsponsor van het congres, maar de deelnemers werden ook ontvangen in de&#13;
“banquet hall” van het ministerie, waarbij de minister iedereen persoonlijk de hand&#13;
schudde. Het prachtige congresgebouw (House of Estates) droeg bij tot een goede&#13;
sfeer, evenals het traditionele galadiner. Die sfeer werd er nog beter op, toen de deelnemers&#13;
na alle vermoeiende wetenschappelijke werkzaamheden een dag werden onthaald&#13;
door de Finse Boerenbond. Na een bezoek aan een wetenschappelijk zoölogisch&#13;
station aan de Baltische Zee en een agrarisch bedrijf, werden wij op het 3.300 ha&#13;
grote landgoed van de Bond ontvangen. De sauna en de daaropvolgende duik in het&#13;
naastgelegen meer leidde tot een verdergaande Europese integratie.&#13;
Waar het CEDR-congres over twee jaar wordt gehouden is nog niet bekend. </content><legacyfootnotes>1. Dit rapport zal in bewerkte vorm in een volgend nummer van Agrarisch Recht worden opgenomen.&#13;
</legacyfootnotes><footnotes><footnote/></footnotes><auteurs>ir. V.W.M.M. Ampt-Riksen, prof. mr. D.W. Bruil en mr. J.N. Kras</auteurs><published>2001-07-01 00:00:00</published><modified>1999-09-07 00:00:00</modified><editiondate>2001-07-01</editiondate><htmlpath>https://denhollander.info/artikel/5643</htmlpath></article>
</articles></edition>