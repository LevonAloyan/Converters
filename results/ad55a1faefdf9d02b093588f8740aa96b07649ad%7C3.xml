<edition><articles><article><jaar>1988</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1988</searchword><id>6272</id><udhid>UDH:TvAR/6272</udhid><titel>Nieuwe regels vegen schoon; naar een wettelijke regeling van milieubeleidsplanning en milieukwaliteitseisen</titel><searchwords><searchword>TvAR 2/1988</searchword><searchword>UDH:TvAR/6272</searchword></searchwords><attachments><attachment><name>1988_nr 2_Artikel_Urselmann.pdf</name><extention>pdf</extention><url>https://denhollander.info/download/6066/ci</url></attachment></attachments><inleiding>1. INLEIDING&#13;
1.1. Algemeen&#13;
Volgens de memorie van toelichting bij de begroting 1988 zal in deze zomer het wetsontwerp&#13;
voor een nieuw hoofdstuk van de Wet algemene bepalingen milieuhygiëne&#13;
(WABM) handelend over milieubeleidsplanning en milieukwaliteitseisen (ca.) aan&#13;
de Tweede Kamer worden aangeboden. Voorafgaande daaraan werd een voorontwerp&#13;
uitgebracht (februari 1987) waarop verschillende adviesraden1 hebben gereageerd.&#13;
Vanwege mijn betrokkenheid bij het advies van de Raad van Advies voor de&#13;
Ruimtelijke Ordening (RARO) kan ik niet nalaten zijn visie soms te vermelden.2&#13;
Het voorontwerp is de eerste stap in de concretisering (wettelijke regeling) van de&#13;
voornemens omtrent de planning van het milieubeleid zoals neergelegd in de Nota&#13;
'Meer dan de som der delen'3 en de voornemens aangaande milieukwaliteitsnormen.&#13;
4</inleiding><content>1.2. Achtergronden van het voorontwerp&#13;
Aangezien het onderwerp in dit tijdschrift nog niet eerder aan de orde is geweest&#13;
neem ik de vrijheid bij de achtergronden van voornemens en wettelijke regeling even&#13;
stil te staan. Deze zijn grotendeels in de Nota 'Meer dan de som der delen' vermeld.&#13;
Het milieubeleid (en de wettelijke regelingen dienaangaande) is grotendeels sectoraal&#13;
(water, bodem, lucht, geluid, afvalstoffen, chemische afvalstoffen, etc.) van de&#13;
grond gekomen. De planningen zijn per milieusector vanuit die sectorale invalshoek&#13;
bepaald. Daarbij heeft een plan in elk van zo'n milieubeleidsector telkens een verschillend&#13;
karakter gekregen (ook al is in geval van een IMP de naam hetzelfde).&#13;
Sommige plannen zijn meer operationeel, andere weer meer strategisch. Knelpunten kunnen dan ook niet uitblijven. Als knelpunten zijn in de genoemde Nota gesignaleerd:&#13;
het grotendeels ontbreken van een lange-termijnvisie in de beleidsplanning;&#13;
het aantal plannen en de gebrekkige onderlinge samenhang; de samenhang tussen&#13;
milieuplanfiguren en andere planfiguren; de inhoud van de verschillende plannen;&#13;
samenhang tussen de planning op rijksniveau en die van andere overheden; de relatie&#13;
tussen planning en andere instrumenten. Gezien het gebrek aan onderlinge&#13;
(d.w.z. interne) samenhang en de versnipperde (en soms overtollige) regelgeving is&#13;
de roep om integratie en deregulering niet uitgebleven. Voorbeelden hiervan en initiatieven&#13;
tot integratie en deregulering zijn te vinden in het PIM, DROM, het eerste&#13;
deeladvies over Ruimtelijke Ordening en Milieubeleid van de RARO, en het werk&#13;
van de Commissie lange-termijn-ontwikkelingen milieubeleid (CLAT).5 Er blijkt&#13;
behoefte te zijn aan een algemene planfiguur die dwars door de deelterreinen van&#13;
het milieubeleid heen snijdt: een integraal milieubeleidsplan. In de Nota 'Meer dan&#13;
de som der delen' wordt verder vastgesteld dat de wenselijkheid van planning in het&#13;
milieubeleid als zodanig onomstreden is. Punt van aandacht is dan verder hoe en&#13;
in welke mate planning moet worden toegepast. Bij de voorbereiding van de voorstellen&#13;
dienaangaande zijn enkele deskundigen op het gebied van planning geconsulteerd&#13;
en is de nieuwste literatuur ter zake er op nageslagen.6&#13;
Concretisering van het milieubeleid door middel van normstelling heeft prioriteit&#13;
gekregen. Het gaat met name om het effectgerichte beleid dat handelt over de kwaliteit&#13;
van onderdelen van het fysieke milieu.7 Effectgerichte normen bij wet vastgesteld&#13;
worden 'milieukwaliteitseisen' genoemd. Wettelijke grondslagen voor een dergelijke&#13;
algemene normstelling zijn er op dit moment onvoldoende. Voor zover die er&#13;
wel zijn, zijn deze over de verschillende milieuwetten verspreid. Ook hier bestaat dus&#13;
de behoefte aan een integrale regeling in een algemene wet voor het milieubeheer.&#13;
De wet algemene bepalingen milieuhygiëne (WABM) voorzag aanvankelijk - op&#13;
grond van de behoefte aan harmonisatie en coördinatie - in de regeling van inspraak,&#13;
beroep en coördinatie aangaande beschikkingen op grond van de diverse milieusectorwetten.&#13;
In relatie tot de opvattingen omtrent deregulering en integratie is&#13;
besloten de functie van de wet te verbreden. Vereenvoudiging en stroomlijning van&#13;
de milieuwetgeving zal moeten worden bereikt door vervanging van diverse regelingen&#13;
in de verschillende milieusectorwetten in één algemene regeling in de WABM.&#13;
Deze wet zal dan kunnen uitgroeien tot een milieukaderwet waarin naast procedurele&#13;
en organisatorische zaken, ook de onderwerpen planning, normstelling, vergunningverlening,&#13;
handhaving en financiering zullen worden geregeld.8 Vanuit deze&#13;
benaderingswijze krijgt de wettelijke regeling van de milieubeleidsplanning en milieukwaliteitseisen&#13;
(ca.) zijn plaats in de WABM. 1.3. Opzet van het artikel&#13;
In het navolgende komen de volgende onderwerpen aan de orde: de milieubeleidsplanning,&#13;
de milieukwaliteitseisen, de gebiedsgewijze benadering (ofwel differentiatie&#13;
in de milieubeleidsplanning en in milieukwaliteitseisen), de provinciale milieuverordening&#13;
en de positie van het natuur- en landschapsbehoud.&#13;
Er is niet gestreefd naar een volledige weergave van de regelingen. Details zijn&#13;
veelal achterwege gebleven. Ook is bij het vermelden van de wettelijke regeling de&#13;
letterlijke wettekst niet overgenomen. Soms is dat wel gebeurd, maar wordt dat niet&#13;
altijd speciaal aangegeven. Naar de letterlijke wettekst gaat de aandacht immers niet&#13;
uit.&#13;
Ook op- en aanmerkingen van adviesraden laat ik achterwege. De afstemming&#13;
met de ruimtelijke ordening, bijvoorbeeld, behoeft naar de mening van de RARO&#13;
verbetering. Op de afstemming met de ruimtelijke ordening zal ik in een volgend artikel&#13;
terugkomen. Daarin gaat met name de aandacht uit naar de afstemming van&#13;
provinciaal milieubeleidsplan en streekplan(nen), en de positie van de milieubeschermingsgebieden&#13;
(de aanwijzing en de provinciale milieuverordening).&#13;
2. MILIEUBELEIDSPLANNING&#13;
Hoofdstuk 1B regelt de planning van het milieubeleid op rijks-, provinciaal en gemeentelijk&#13;
niveau (in die volgorde).&#13;
Conform de voorstellen in de Nota 'Meer dan de som der delen' worden de&#13;
bestaande milieusectorale planfiguren (zie bijlage van de memorie van toelichting)&#13;
vervangen door het milieubeleidsplan, dat zich op strategisch beleidsniveau bevindt,&#13;
en het milieuprogramma dat het operationeel/uitvoeringsniveau behartigt.&#13;
Milieubeleidsplan en milieuprogramma worden voor het nationaal niveau en het&#13;
provinciaal niveau verplicht gesteld. Een gemeentelijk milieubeleidsplan is facultatief&#13;
geregeld. De inhoud daarvan is niet nader bepaald. Een gemeentelijk milieuprogramma&#13;
is niet nader geregeld.&#13;
2.1. Opvatting over planning en bestuurlijk-juridische status van het milieubeleidsplan&#13;
Voor het rijksniveau (art. 3, lid 1 en 2) en het provinciaal niveau (art. 9, lid 1 en&#13;
2) is aangegeven dat het nationaal respectievelijk provinciaal milieubeleidsplan met&#13;
het oog op de bescherming van het milieu richting geeft aan (...) te nemen beslissingen.&#13;
Het plan bevat de hoofdzaken van het te voeren milieubeleid.&#13;
Tot de kernwoorden in de wettelijke regeling reken ik: 'richting geven' en 'hoofdzaken'.&#13;
Uit art. 6, lid 3 (rijksniveau) en art. 12, lid 3 (provinciaal niveau) heb ik het&#13;
kernwoord 'rekening houden met' genomen.&#13;
Deze drie kernwoorden weerspiegelen de opvatting over de planning in het milieubeleid&#13;
en de bestuurlijk-juridische status van het plan. Op grond van de huidige kennis en ervaringen over planning (zie inleiding) is er&#13;
sprake van een terughoudende opvatting over wat planning zoal vermag, dat wil zeggen:&#13;
geen overspannen verwachtingen van een plan. In de benaderingswijze is een&#13;
expliciet onderscheid gemaakt in beleidsniveau en handelingsniveau. Op het beleidsniveau&#13;
geeft de voor een bepaald beleidsterrein verantwoordelijke minister aan wat&#13;
hij wil bereiken. Hij zal daarbij natuurlijk wel uitgaan van zijn mogelijkheden in&#13;
relatie met de financiële en andere middelen en de maatschappelijke omstandigheden.&#13;
Het beleidsplan zou hij min of meer op eigen houtje kunnen vaststellen. Op&#13;
handelingsniveau (concrete besluiten/uitvoeringsbeslissingen) is de 'omgeving' van&#13;
de besluitvorming geheel anders dan op beleidsniveau. Op handelingsniveau is de&#13;
verantwoordelijke minister onder andere afhankelijk van de op dat moment aanwezige&#13;
informatie, de normatieve bevindingen en machtsverhouding tussen 'partijen'.&#13;
In het verloop van de tijd ontstaan er binnen de eerste twee zaken inhoudelijke veranderingen&#13;
en wijzigt de relatieve machtsbalans tussen 'partijen'. Het plan kan dat&#13;
allemaal niet voorzien. De toekomst staat bol van onzekerheden. Opdat de besluitvorming&#13;
niet geheel afhankelijk zal zijn van de situatie van het moment ('aanmodderen')&#13;
is als referentiekader voor die concrete besluitvorming het (beleids)plan opgesteld.&#13;
Het plan geeft aan waar de verantwoordelijke minister/het provinciaal&#13;
bestuur met de, in de naastkomende tijd te nemen, concrete beslissingen in de toekomst&#13;
wil uitkomen. Het geeft de richting aan. Het plan legt de concrete beslissingen&#13;
evenwel niet vast. Elke concrete beslissing die in lijn met het plan uitvalt, vermindert&#13;
de onzekerheid dat het plan werkelijkheid wordt. Bij concrete beslissingen moet&#13;
daarom 'rekening worden gehouden' met het plan.&#13;
In art. 6, lid 3 en art. 12, lid 3, wordt daaraan toegevoegd dat indien van het plan&#13;
wordt afgeweken, de redenen daarvoor moeten worden aangegeven (motiveringsplicht).&#13;
Persoonlijk meen ik dat deze toevoeging kan vervallen. Ik ben van oordeel dat&#13;
bij elk besluit (in afwijking of niet) een motivering ten opzichte van het plan moet&#13;
worden gegeven. De functie van dit artikel kan in mijn ogen beperkt blijven tot het&#13;
vastleggen van de bestuurlijk-juridische status, aangezien - bij het vervallen van&#13;
verscheidene planfiguren met een verschillende status - daarover misverstanden&#13;
zouden kunnen ontstaan. In de memorie van toelichting kan dan worden aangegeven&#13;
wat onder 'rekening houden met' wordt verstaan.&#13;
Maar het artikel doet nog meer. Het geeft aan dat voor besluiten die in een bijlage&#13;
zijn vermeld, met het plan rekening moet worden gehouden. Ook hiervoor kan ik&#13;
mijn handen niet op elkaar krijgen. In plaats van een artikel dat de bestuurlijkjuridische&#13;
status van het plan aangeeft, is het artikel nu een afstemmings- of&#13;
coördinatie-artikel geworden. (In het voorontwerp komen we nog meer van dergelijke&#13;
artikelen tegen.) Dat is naar mijn idee niet nodig en ook niet wenselijk. Het gaat&#13;
immers om de meest vanzelfsprekende vorm van coördinatie die dan ook geen nadere&#13;
regeling behoeft. Nadere regeling is eerst nodig bij hogere vormen van coördinatie.&#13;
Vanwege effectiviteit en efficiëntie bevat het nationaal respectievelijk het provinciaal&#13;
milieubeleidsplan alleen de hoofdzaken van het door de regering respectievelijk&#13;
het provinciaal bestuur te voeren milieubeleid. Bijzaken die op zich zelf belangrijk zijn maar de toekomstige ontwikkeling van het milieu niet wezenlijk beïnvloeden,&#13;
worden in het beleidsplan niet meegenomen. De afweging vindt met de concrete&#13;
besluitvorming plaats. Een extra richtinggevend kader dientenbehoeve is niet nodig.&#13;
In art. 3, lid 3 (rijksniveau) en art. 9, lid 3 (provinciaal niveau) wordt aangegeven&#13;
wat ten minste tot de hoofdzaken van het milieubeleidsplan behoort.&#13;
2.2. Tijdhorizon en geldigheidsduur van het plan&#13;
Het milieubeleidsplan (nationaal en provinciaal) wordt ten minste eenmaal in de vier&#13;
jaar vastgesteld. Voor de tijdhorizon van het plan is een periode van 8 jaar genomen.&#13;
In de eerste vier jaar zal de mate van 'sturing' groter zijn dan voor de latere&#13;
jaren. Volgens art. 6 (rijksniveau) en art. 12 (provinciaal niveau) geldt een milieubeleidsplan&#13;
maar voor vier jaar. Na vier jaar heeft het zijn geldigheid en daarmee 'richtinggevend&#13;
vermogen' verloren. Aan het plan kan dan geen argumentatie of motivatie&#13;
worden ontleend.&#13;
2.3. Vaststellingsprocedure&#13;
Het nationaal milieubeleidsplan wordt vastgesteld door Onze Ministers9 in overeenstemming&#13;
met het gevoelen van de ministerraad. Zodra het plan is vastgesteld,&#13;
leggen zij het over aan de Staten-Generaal. Hoewel in de vervatte planningsconceptie&#13;
het beleidsplan een autonome aangelegenheid zou kunnen zijn van de voor het&#13;
milieubeleid direct verantwoordelijke 'Onze Ministers' (het aangeven van het streven;&#13;
zie par. 2.1) wordt de voorbereiding van het plan toch niet als een 'gesloten aangelegenheid'&#13;
gezien. Art. 4 regelt dat de meest belanghebbende instellingen en organisaties&#13;
in de planvoorbereiding worden betrokken. Er wordt overleg gevoerd met&#13;
de provinciale besturen en er is voorzien in de mogelijkheid van advisering door enkele&#13;
adviesraden. Daarom wordt in de memorie van toelichting gesproken van 'open&#13;
planning'. In de 'open planning' wordt niet voorzien in onder andere de inspraak,&#13;
omdat er vanuit wordt gegaan dat de inbreng daarvan door het overleg met belanghebbende&#13;
instellingen en organisaties en de adviezen van adviesraden is afgedekt.&#13;
Over de mate van 'openheid' van de planning kan verschillend worden gedacht.&#13;
Verschillende adviesraden hebben laten weten dat toch gelegenheid moet worden geboden&#13;
voor inspraak. Ik sluit mij daarbij aan. Ook 'personen' die niet in het besluitvormingscircuit&#13;
zijn opgenomen, moeten de mogelijkheid hebben om op het beleid&#13;
te reageren. Ook de rol van de Staten-Generaal in de besluitvorming over het te voeren&#13;
milieubeleid is erg mager. Het heeft mijn voorkeur wanneer in elk geval de&#13;
Tweede Kamer een ontwerpplan met Onze Ministers kan bespreken, - indien de&#13;
Kamer daar aanleiding toe ziet - waarna de Ministers het plan kunnen vaststellen&#13;
(zie het advies van de RARO). Op provinciaal niveau wordt het provinciaal milieubeleidsplan vastgesteld door&#13;
Provinciale Staten (art. 9). De provinciale 'volksvertegenwoordiging' heeft op dit niveau&#13;
dus wel de vaststellingsbevoegdheid. Bij de voorbereiding van het provinciaal&#13;
milieubeleidsplan worden de meest belanghebbende openbare lichamen en andere&#13;
instellingen en organisaties betrokken. En verder besturen van aangrenzende provincies,&#13;
overheidsorganen die met het plan rekening moeten houden, en de inspecteur&#13;
(art. 10). In art. XVI van het voorontwerp, is bepaald dat de inspraak en openbaarheid&#13;
op provinciaal niveau in de provinciale verordening worden geregeld. In de toekomst&#13;
zal de Provinciewet deze regeling overnemen, en komt dit art. XVI te vervallen.&#13;
In de adviezen van onder andere RARO en CRMH wordt aangedrongen op het&#13;
direct in de wet opnemen van minimumvereisten voor inspraak en openbaarheid op&#13;
provinciaal niveau. Dit met het oog op de rechtsbescherming en de uniformiteit van&#13;
de regeling tussen de provincies onderling.&#13;
Voor zover er een onderscheid wordt gemaakt tussen 'inspreken' en 'bezwaar maken'&#13;
wil ik - als intermezzo - wijzen op een saillant verschil tussen de regeling in&#13;
de WRO en dit voorontwerp.&#13;
In de WABM zal in een inspraakprocedure betreffende het provinciaal milieubeleidsplan&#13;
worden voorzien door middel van de provinciale verordening. Er is geen&#13;
bezwarenprocedure opgenomen. In de WRO is alleen een bezwarenprocedure betreffende&#13;
het streekplan opgenomen. Waarschijnlijk zal de Provinciewet straks in&#13;
de inspraak voorzien. Het feit dat de bezwarenprocedure aangaande het provinciaal&#13;
milieubeleidsplan in de WABM achterwege is gebleven, hangt ongetwijfeld samen&#13;
met de bestuurlijk-juridische status van het plan, en heeft mijn instemming. Als het&#13;
goed is, zijn de bezwarenprocedures telkens bij de uitvoeringsbeslissingen in het milieubeleid&#13;
opgenomen.&#13;
2.4. Verticale afstemming en de ministeriële aanwijzing&#13;
In de wettelijke regeling is geen hiërarchie tussen de milieubeleidsplannen op de verschillende&#13;
overheidsniveau's opgenomen. Dus geen in overeenstemming vereiste of&#13;
een vereiste van rekening houden met. Dit houdt verband met het feit dat - gezien&#13;
de benadering van de planning - andere overheden niet gebonden zijn aan een plan&#13;
dat niet door henzelf is opgesteld. Plannen zijn slechts richtinggevend voor uitvoeringsbeslissingen&#13;
die onder de eigen verantwoordelijkheid van de planopsteller vallen&#13;
(zie par. 2.1). Verticale doorwerking van een hoger overheidsniveau is wel aanwezig&#13;
voor zover via andere kanalen - regelgeving of andere uitvoeringsbesluiten -&#13;
dat hoger niveau van zijn geëigende bevoegdheden gebruik maakt. Verticale afstemming&#13;
is verder voorzien via overleg en via onderlinge informatievoorziening&#13;
(o.a. toezenden van het plan). Om in geval van impasse in het overleg tussen rijksniveau&#13;
en provinciaal niveau de knoop te kunnen doorhakken is de mogelijkheid&#13;
van een ministeriële aanwijzing in de wettelijke regeling opgenomen (art. 13). Daarvan&#13;
kan slechts gebruik worden gemaakt 'voor zover dat in het algemeen belang geboden&#13;
is', en nadat het provinciaal bestuur is gehoord. Een apart onderdeel van het voorontwerp regelt de mogelijkheid van beroep. Een goedkeuring van een aanwijzing&#13;
door de Tweede Kamer is niet opgenomen.&#13;
Het achterwege blijven van de noodzaak van die goedkeuring is, meen ik, te billijken.&#13;
Ook de WRO kent die voorwaarde voor de aanwijzing naar de provincies niet.&#13;
Aangezien 'het algemeen belang' toch een wat moeilijk grijpbare term is, is het misschien&#13;
verstandiger om in de wettelijke regeling - conform de regeling van de WRO&#13;
- de clausule op te nemen 'voor zover een juiste uitvoering van het regeringsbeleid&#13;
de totstandkoming of herziening van maatregelen in het milieubeleid vordert'. De&#13;
RARO heeft zich in die zin uitgesproken.&#13;
2.5. Afstemming met andere beleidsterreinen&#13;
Voor wat betreft de afstemming van de planning in het milieubeleid met het waterhuishoudingsbeleid&#13;
en het ruimtelijk beleid is een en ander geregeld in art. 3, lid 3&#13;
en 4 (nationaal niveau) en in art. 9, lid 5 (provinciaal niveau).&#13;
Art. 3 lid 3, zegt dat in het nationaal milieubeleidsplan de redelijk te verwachten&#13;
(... en) ruimtelijke gevolgen moeten worden aangegeven. Lid 4 van datzelfde artikel&#13;
geeft aan dat moet worden aangegeven in hoeverre het voorgenomen milieubeleid&#13;
leidt tot aanpassing van het nationale waterhuishoudingsbeleid en in hoeverre&#13;
de nota waterhuishouding zal worden herzien (de zgn. 'haasje-over' constructie).&#13;
De 'haasje-over' constructie vinden we ook voor de afstemming op provinciaal&#13;
niveau terug, zowel voor het waterhuishoudingsbeleid als voor het ruimtelijk beleid.&#13;
Het art. 9, lid 5, van het voorontwerp luidt volledig: 'In het plan geven provinciale&#13;
staten voorts aan in hoeverre het voorgenomen beleid leidt tot aanpassing van het&#13;
provinciale waterhuishoudingsbeleid of het provinciale ruimtelijke beleid en in hoeverre&#13;
zij voornemens zijn het geldende provinciale waterhuishoudingsplan of één of&#13;
meer geldende streekplannen te herzien.' In het voorontwerp is een corresponderende&#13;
regeling voor het ruimtelijk beleid opgenomen met een wijzigingsvoorstel voor&#13;
art. 4a van de WRO (art. XI). Ook de Wet op de waterhuishouding10 zal een corresponderende&#13;
regeling krijgen (art. 9, lid 4 van het gewijzigd voorstel van Wet bij&#13;
de memorie van antwoord). De 'haasje-over' terminologie is ontleend aan het bekende&#13;
gymnastiekspelletje. Voor 'vrijetijdsdravers' is het ook geen vreemde bezigheid.&#13;
Het betekent dat wanneer van de drie beleidsterreinen bijvoorbeeld het waterhuishoudingsplan&#13;
(als laatste in een continu cyclus) wordt vastgesteld daarin besluiten&#13;
aangaande het milieubeleid en/of het ruimtelijk beleid kunnen worden genomen.&#13;
Dat plan springt aldus over de andere twee plannen heen. De RARO heeft aanbevolen&#13;
deze regeling te verbeteren. Ik kom daar op terug.&#13;
2.6. Het uitvoeringsprogramma&#13;
Op rijksniveau en respectievelijk het provinciaal niveau worden uitvoeringsmaatregelen,&#13;
financiële gevolgen en een verslag van de voortgang van de uitvoering van het milieubeleidsplan vastgelegd in het milieuprogramma. Het milieuprogramma wordt&#13;
jaarlijks vastgesteld en bij de begroting aan de Staten-Generaal respectievelijk aan&#13;
Provinciale Staten overlegd.&#13;
3. MILIEUKWALITEITSEISEN&#13;
In paragraaf 1.2 is aangegeven dat er behoefte bestaat aan een in een wettelijke vorm&#13;
gegoten normstelling ten aanzien van het effectgerichte beleid. Normstelling in plannen&#13;
blijft mogelijk. De norm heeft dan het karakter van een beleidsdoelstelling en&#13;
is juridisch niet af te dwingen. Aan kwaliteitsnormstelling bij de wet (een concrete&#13;
beslissing) zal een ieder zich moeten houden. Effectgerichte normen die in de wet&#13;
worden vastgelegd, worden milieukwaliteitseisen genoemd. Zij geven aan in welke&#13;
toestand het desbetreffende onderdeel van het fysieke milieu op de daarbij te bepalen&#13;
plaats en het daarbij te bepalen tijdstip dient te verkeren. In een brief aan de&#13;
Tweede Kamer, januari 1985, heeft de minister van VROM zijn voornemens inzake&#13;
vereenvoudiging van het systeem van normstelling en terminologie aangegeven."&#13;
Milieukwaliteitseisen kunnen worden uitgedrukt in grenswaarden of in richtwaarden.&#13;
Onder grenswaarde wordt verstaan: het milieukwaliteitsniveau dat ten minste&#13;
moet worden bereikt of gehandhaafd. Deze waarde moet 'in acht worden genomen'.&#13;
Afwijkingen boven die waarde zijn niet toegestaan. Onder richtwaarde wordt verstaan:&#13;
het milieukwaliteitsniveau dat zo veel mogelijk moet worden bereikt of gehandhaafd.&#13;
Met deze waarde moet 'rekening gehouden worden'. Dat laatste wil zeggen&#13;
dat afwijkingen boven die waarde zijn toegestaan en moeten worden gemotiveerd.&#13;
Daarnaast wordt de term streefwaarde gebruikt. Onder streefwaarde wordt&#13;
verstaan: het milieukwaliteitsniveau waarbij geen nadelig te waarderen effecten van&#13;
milieubelasting te verwachten zijn. Streefwaarden zullen niet bij of krachtens wet&#13;
worden vastgelegd; en zijn daarom geen 'eis'.&#13;
Termen als kwaliteitsnorm, blootstellingsnorm en immissienorm zullen niet meer&#13;
worden gebruikt. Er wordt alleen nog gesproken van milieukwaliteitsdoelstellingen&#13;
en milieukwaliteitseisen.&#13;
Met hoofdstuk IC van het voorontwerp (vijf artikelen) krijgen de voornemens&#13;
hun wettelijke regeling. Milieukwaliteitseisen kunnen krachtens de WABM in een&#13;
algemene maatregel van bestuur (AMvB) worden vastgelegd. Daarbij zal worden&#13;
aangegeven vanaf welk tijdstip aan de eis moet worden voldaan. Volgens lid 3 van&#13;
dat art. 1 zal bij een milieukwaliteitseis een termijn moeten worden aangegeven,&#13;
voor het verstrijken waarvan moet worden nagegaan of deze eis herziening behoeft.&#13;
Deze regeling geeft uitvoering aan de wens en noodzaak om normstelling in de tijd&#13;
te faseren.&#13;
De termen grenswaarde en richtwaarde worden niet in de wettelijke regeling aangetroffen.&#13;
Volgens art. 2 zal in de AMvB worden bepaald dat bij de uitoefening van&#13;
in de AMvB aangegeven bevoegdheden de milieukwaliteitseis in acht moet worden genomen, dan wel dat daar rekening mee moet worden gehouden. En gelijk is in dat&#13;
art. 2 (lid 2) bepaald dat de wettelijke regeling waarop die bevoegdheid (-heden) berust&#13;
zich daartegen niet mag verzetten. In de memorie van toelichting wordt duidelijk&#13;
gemaakt dat onder andere de bouwvergunning (een gebonden beschikking) niet&#13;
voor een dergelijke aanwijzing in aanmerking kan komen. Dat is ook het geval bij&#13;
bevoegdheden waarbij het meewegen van milieubelangen uitdrukkelijk is uitgesloten&#13;
(als gevolg van een limitatieve opsomming in de betrokken wet).&#13;
Een en ander leidt mij tot twee opmerkingen. De eerste is meer een toelichting,&#13;
en de tweede is een veronderstelling.&#13;
Milieukwaliteitseisen zullen aldus niet in algemene zin worden gesteld. Steeds zal&#13;
voor een milieukwaliteitseis moeten worden aangegeven welke overheidsorganen bij&#13;
welke besluiten aan die milieukwaliteitseis gebonden zijn. Hiermee wordt voorkomen&#13;
dat overheidsorganen zich bij het nemen van besluiten kunnen verschuilen. De&#13;
gevolgen van verschillende besluiten voor de milieukwaliteit zijn immers niet even&#13;
gemakkelijk te traceren.&#13;
Uit de wettelijke regeling leid ik, als veronderstelling, af dat het normenstelsel&#13;
hiermee ook bepaald is; althans voor milieukwaliteitseisen krachtens de WABM. Er&#13;
is geen ontheffingenprocedure. Bij een grenswaarde is de bovengrens gegeven. Het&#13;
blijft natuurlijk de bedoeling daar beneden te blijven. Voor richtwaarden zijn afwijkingen&#13;
daarboven toegestaan mits gemotiveerd. Is naast een richtwaarde een grenswaarde&#13;
gegeven dan hebben we te maken met een soort van bandbreedte met een&#13;
bovengrens. Wordt daarnaast ook nog een streefwaarde gegeven dan zou van een&#13;
boven- en ondergrens kunnen worden gesproken.&#13;
De vaststellingsprocedure van de AMvB wordt geregeld in art. 80b van de&#13;
WABM. Daarin is de advisering door onder andere de CRMH opgenomen en de tervisielegging&#13;
met gelegenheid (binnen een nader te bepalen termijn, die ten minste een&#13;
maand zal zijn) voor schriftelijk commentaar door een ieder. De AMvB wordt, nadat&#13;
deze is vastgesteld, aan de beide kamers toegezonden.&#13;
Naast milieukwaliteitseisen op nationaal niveau zullen we waarschijnlijk ook te&#13;
maken krijgen met provinciale milieukwaliteitseisen. Volgens art. 5 van hoofdstuk&#13;
IC kunnen Provinciale Staten analoog aan de regeling op rijksniveau bij verordening&#13;
milieukwaliteitseisen vaststellen (aanscherpingsbevoegdheid). Uit de memorie&#13;
van toelichting zou kunnen worden afgeleid dat het Rijk niet aan provinciale milieukwaliteitseisen&#13;
gebonden zou zijn. De RARO is het daar niet mee eens.&#13;
4. GEBIEDSGEWIJZE BENADERING&#13;
In de voornemens inzake deregulering en integratie is de toespitsing van het milieubeleid&#13;
naar gebieden aan de orde gesteld. Dat in het milieubeleid een differentiatie&#13;
naar gebieden wordt gemaakt, is mogelijk en wenselijk. In bepaalde gevallen is deze&#13;
reeds aanwezig; bijvoorbeeld de grond water beschermingsgebieden, de bodembeschermingsgebieden,&#13;
de stiltegebieden, de natuurbeschermingsgebieden krachtens&#13;
de natuurbeschermingswet, de Wetlands volgens de Ramsar-conventie. Die gebiedsgewijze&#13;
benadering wordt nu in de regeling van de WABM ingebouwd. Een en ander betekent dat de bijzondere regelingen in de verschillende milieusectorwetten zullen&#13;
vervallen (zie bijlage bij de memorie van toelichting).&#13;
De gebiedsgewijze benadering wordt mogelijk gemaakt voor de plannen, voor milieukwaliteitseisen&#13;
en voor beheersmaatregelen in het kader van de provinciale&#13;
milieuverordening.&#13;
4.1. Plannen&#13;
'... in de toekomst (zal) in het kader van de milieubeleidsplanning systematisch&#13;
worden bepaald welke gebieden in aanmerking komen voor een bijzondere bescherming&#13;
en in welke mate, alsmede hoe die bescherming het meest doeltreffend en doelmatig&#13;
kan geschieden. Daardoor zal het milieubeleidsplan richting kunnen geven&#13;
aan de hantering van taken en bevoegdheden - op basis van diverse wetten - die&#13;
van betekenis zijn voor het bereiken van de gewenste bescherming (vaak in aanvulling&#13;
op richtinggeving vanuit andere beleidskaders)' (memorie van toelichting, blz.&#13;
51).&#13;
Tot de hoofdzaken van het nationaal milieubeleidsplan behoort volgens art. 3, lid&#13;
3, sub c, ten minste 'de aanduiding van gebieden waarin de kwaliteit van het milieu&#13;
of van een of meer onderdelen daarvan bijzondere bescherming behoeft'. Deze gebieden&#13;
worden verder 'milieubeschermingsgebieden' genoemd.&#13;
Tot de hoofdzaken van het provinciale milieubeleidsplan behoort volgens art. 9,&#13;
lid 3, sub c, ten minste de aanduiding van milieubeschermingsgebieden.&#13;
Daarmee ontstaan er nationale milieubeschermingsgebieden en provinciale milieubeschermingsgebieden.&#13;
De term aanduiding staat in relatie met het richtinggevend&#13;
karakter van het milieubeleidsplan. Aan uitspraken in dat kader zijn geen&#13;
rechtsgevolgen verbonden. Rechtsgevolgen ontstaan eerst als een gebied is aangewezen&#13;
onder andere op grond van de Natuurbeschermingswet of wanneer in een provinciale&#13;
verordening regels voor een in de verordening omschreven gebied zijn&#13;
gesteld.&#13;
4.2. Milieukwaliteitseisen&#13;
Art. 1, lid 2, van hoofdstuk IC maakt het mogelijk om milieukwaliteitseisen op nationaal&#13;
niveau te differentiëren naar gebieden (in geografische zin) dan wel naar categorieën&#13;
van gebieden. Ook dienaangaande wordt weer gewerkt met tijdstippen, die&#13;
voor verschillende gebieden of categorieën van gebieden verschillend kunnen zijn.&#13;
Analoog aan de regeling op rijksniveau is ook op provinciaal niveau in de provinciale&#13;
verordening differentiatie van provinciale milieukwaliteitseisen naar plaats,&#13;
tijd, functie en type mogelijk (art. 5, lid 1). Die bevoegdheid kan in een AMvB als&#13;
bedoeld in art. 1 (of een besluit volgens art. 4) worden beperkt.&#13;
De wettelijke regeling maakt aldus een gevarieerd scala van nationale en provinciale&#13;
milieukwaliteitseisen mogelijk. De praktijk zal leren of we straks door de bomen&#13;
het bos nog zullen kunnen blijven zien. Zo is in het advies van de RARO bijvoorbeeld&#13;
de vraag over de mogelijke aanscherping of versoepeling door de provincie&#13;
van nationale milieukwaliteitseisen voor milieubeschermingsgebieden al aan de&#13;
orde gesteld. 4.3. Provinciale milieuverordening&#13;
De provinciale verordenende bevoegdheden inzake onder andere bodembeschermingsgebieden,&#13;
grondwatefbeschermingsgebieden en stiltegebieden ingevolge de&#13;
Wet bodembescherming respectievelijk de Wet geluidhinder komen - zoals vermeld -&#13;
te vervallen. Daarvoor in de plaats komt lid 2, sub c en d, en lid 3 van art. la van&#13;
de WABM. De provinciale milieuverordening bevat tenminste regels ter bescherming&#13;
van de kwaliteit van het grondwater in bij de verordening aangewezen gebieden&#13;
(lid 2, sub c) en regels inzake het voorkomen of beperken van geluidshinder&#13;
in bij verordening aangewezen gebieden (lid 2, sub d). Verder worden bij provinciale&#13;
verordening, voor zover bovengemeentelijke belangen zulks vorderen, voor het&#13;
grondgebied van de provincie of delen daarvan verdere regels gesteld ter bescherming&#13;
van het milieu.&#13;
De regeling van lid 2, sub c en d, ondervangt de verplichting van een provinciale verordening&#13;
in de Wet bodembescherming en de Wet geluidhinder. Lid 3 kan worden&#13;
opgevat als vervanger van de analoge regeling in de Wet bodembescherming betreffende&#13;
de bodembeschermingsgebieden.&#13;
Naar mijn idee, en ook in het RARO-advies is daarop gewezen, zullen de bijzondere&#13;
typen beschermingsgebieden als gevolg van deze wetswijzigingen tot het verleden&#13;
gaan behoren. We zullen te maken krijgen met een milieubeschermingsgebied&#13;
in de lokaties V, 'y' of 'z'. Elk milieubeschermingsgebied zal de op zijn bijzondere&#13;
situatie toegesneden beheersmaatregelen krijgen zonodig aangevuld met (aangescherpte)&#13;
milieukwaliteitseisen (voor elk milieubeschermingsgebied een eigen provinciale&#13;
milieuverordening!).&#13;
Problematisch punt is de afstemming met het streekplan en de aanwijzing van een&#13;
milieubeschermingsgebied in de provinciale milieuverordening.&#13;
5. DE PROVINCIALE MILIEUVERORDENING&#13;
De huidige, versnipperde wetgeving betreffende de provinciale verordeningen wordt&#13;
vervangen door één regeling in de WABM. Als achtergrondgedachte bij deze regeling&#13;
van de provinciale verordenende bevoegdheid inzake het milieu speelt, naast integratie&#13;
en deregulering, tevens mee dat het provinciaal bestuur hiermee een juridisch&#13;
instrumentarium krijgt aangereikt ter uitvoering van het milieubeleidsplan.&#13;
Voor de volledigheid verdient het op te merken dat de provinciale verordenende bevoegdheid&#13;
inzake het waterkwaliteitsbeheer (art. 5, WVO) blijft bestaan.&#13;
Het vaststellen van een provinciale milieuverordening door Provinciale Staten is&#13;
verplicht. De verordening bevat ten minste regels over de mate en wijze van verwijdering&#13;
van in de verordening aangewezen categorieën van afvalstoffen, en over de samenwerkingsgebieden&#13;
voor afvalverwijdering (P.M. provinciale afvalstoffenplannen&#13;
komen te vervallen). Voorts regels voor de bescherming van grondwater en stilte (zie&#13;
par. 4), en regels over samenstelling en werkwijze van de provinciale milieucommissie.&#13;
Naast deze verplichte onderwerpen kunnen in de verordening verdere regels worden&#13;
opgenomen ter bescherming van het milieu (zie par. 4). Verder zullen in de provinciale&#13;
milieuverordening de provinciale milieukwaliteitseisen worden vastgelegd - indien de provincie zelf milieukwaliteitseisen wil vaststellen (zie par. 3) - en&#13;
wordt de ontheffing van een gemeentelijk inleverpunt voor autowrakken voortaan&#13;
in deze provinciale milieuverordening geregeld (art. V, onderdeel E: wijziging van&#13;
art. 20 van de Afvalstoffenwet).&#13;
De inspraak bij de totstandkoming van het provinciale milieubeleidsplan zal ook&#13;
- tijdelijk; tot de provinciewet in deze regeling voorziet - in de provinciale milieu&#13;
verordening nader worden geregeld (art. XVI).&#13;
De opsomming van de in de provinciale milieuverordening te regelen onderwerpen&#13;
is niet limitatief. Op de algemene regelingsbevoegdheid zijn twee uitzonderingen gemaakt&#13;
(art. la, lid 4). De provincies kunnen geen regels stellen ten aanzien van de&#13;
samenstelling en eigenschappen van produkten. Ten tweede kunnen provincies in de&#13;
provinciale milieuverordening geen regels opnemen die betrekking hebben op inrichtingen&#13;
of lozingen in oppervlaktewateren door middel van een werk (is immers aan&#13;
rijksniveau voorbehouden), met uitzondering van regels ter bescherming van de&#13;
grond waterkwaliteit met het oog op de waterwinning.&#13;
Aangaande de vaststellingsprocedure van de provinciale milieuverordening is bepaald&#13;
- naast dat rekening moet worden gehouden met het provinciale milieubeleidsplan&#13;
- dat overleg moet worden gevoerd met de in de provincie gelegen gemeenten&#13;
en de overheidsorganen die met het provinciale milieubeleidsplan rekening&#13;
moeten houden (waterkwaliteitsbeheerders in de provincie werkzaam). De provinciale&#13;
milieucommissie (geregeld in art. ly van hoofdstuk IA) moet in de gelegenheid&#13;
worden gesteld om advies uit te brengen. Worden in de verordening voor de eerste&#13;
maal regels opgenomen aangaande de in art. la, lid 2 (onderwerpen die de verordening&#13;
ten minste moet bevatten) genoemde onderdelen dan moeten besluiten tot&#13;
vaststelling of wijziging van de verordening door de Kroon worden goedgekeurd&#13;
(art. XV). Andere besluiten tot vaststelling of wijziging van de verordening moeten&#13;
aan Onze Minister worden toegezonden.&#13;
Inspraak en bezwarenprocedure betreffende de provinciale milieuverordening zijn&#13;
niet geregeld. Persoonlijk acht ik dit een tekortkoming van het voorontwerp. Juist&#13;
voor een regeling van waaruit een sterk normatieve, een ieder bindende juridische&#13;
werking uitgaat kunnen democratische verworvenheden niet worden gepasseerd.&#13;
Ik denk onder andere aan de provinciale beheersmaatregelen inzake een milieubeschermingsgebied.&#13;
In de onderhavige wettelijke regeling zullen daarom minimumvereisten&#13;
moeten worden opgenomen.&#13;
6. NATUUR EN LANDSCHAP&#13;
In het PIM is het fysieke milieu omschreven als het geheel van levende en nietlevende&#13;
elementen van het milieu, op zich zelf en in hun onderlinge samenhang, te&#13;
weten: water, bodem, lucht, mensen, dieren, planten, goederen, en de relaties daartussen:&#13;
ecosystemen, natuur en landschap.&#13;
Wanneer het tot een integratie van het milieubeleid komt - met name in de milieubeleidsplanning&#13;
- mag worden verwacht dat dieren en planten, natuur en landschap,&#13;
op zich zelf en vanuit inzichten in de samenhang van ecosystemen, in een zelfde document van strategische planning in onderlinge samenhang in ogenschouw&#13;
worden genomen.&#13;
De RARO heeft in zijn adviezen over het PIM en de Nota 'Meer dan de som der&#13;
delen' wat duidelijker uitspraken gevraagd over de zogenaamde reikwijdte van het&#13;
milieubeleid. Met name gaat het hier om de vraag in hoeverre het strategisch beleid&#13;
voor het natuur- en landschapsbehoud een integraal onderdeel van het strategisch&#13;
milieubeleid zal vormen.&#13;
In het IMP-Milieubeheer 1986-1990, blz. 144, heeft de minister van VROM vermeld&#13;
(citaat): 'Gegeven het feit dat de Natuur- en Landschapsbescherming onderdeel&#13;
vormt van een intern geïntegreerd milieubeleid, kan worden vastgesteld dat de&#13;
strategische planning voor de natuur- en landschapsbescherming in eerste instantie&#13;
aan de orde komt in de milieubeleidsplanning waarvoor de contouren in de eerste&#13;
twee hoofdstukken zijn uiteengezet.' De lezer zal weten dat het natuur- en landschapsbehoud&#13;
is ondergebracht bij het Ministerie van Landbouw en Visserij (LV)&#13;
onder het Directoraat-Generaal Landelijke Gebieden en Kwaliteitszorg. Bij de&#13;
totstandkoming van het voorontwerp en de memorie van toelichting heeft de&#13;
vraagstelling met betrekking tot het opnemen van het strategisch beleid ten aanzien&#13;
van natuur- en landschapsbehoud in het (strategisch) milieubeleidsplan blijkbaar&#13;
voor de nodige touwtrekkerij gezorgd.&#13;
Een en ander heeft ertoe geleid dat in de memorie van toelichting bij het voorontwerp&#13;
is meegedeeld dat de minister van LV samen met de minister van VROM en&#13;
de minister van VW tegelijk met het eerste nationale milieubeleidsplan een Natuurbeleidsplan&#13;
zal uitbrengen. De minister van LV overweegt, verder, bij de herziening&#13;
van de Natuurbeschermingswet daaraan een wettelijke basis te verlenen.&#13;
De zorg voor de 'omgeving' wordt op deze manier over verschillende beleidsterreinen&#13;
en beleidsplannen verdeeld; onder andere ruimtelijke beleidsplannen, milieubeleidsplan,&#13;
natuurbeleidsplan en sommigen voegen daar de nota waterhuishouding&#13;
aan toe.&#13;
Hoe deze voorstellen te beoordelen blijft onzeker. Als gevolg van de enorme coördinatielast&#13;
- bedenk dat op beleidsniveau dan een belangrijk stuk onderhandeling&#13;
zal plaatsvinden, hetgeen moeilijk verenigbaar is met de eerder aangegeven opvatting&#13;
over planning - zou dat de zorg voor de 'omgeving' wel eens weinig goed kunnen&#13;
doen. In zijn advies over het voorontwerp heeft de RARO zijn beoordeling opgeschort&#13;
tot na het uitbrengen van het Natuurbeleidsplan, wanneer over de feitelijke&#13;
inhoud en strekking van dat plan meer bekend is (inclusief argumentatie en motivatie).&#13;
Dat het eerste Natuurbeleidsplan zal worden uitgebracht staat op dit moment&#13;
buiten kijf.&#13;
7. EPILOOG&#13;
De minister en zijn medewerkers kunnen met de nadere regeling van milieubeleidsplanning,&#13;
milieukwaliteitseisen en provinciale verordening, in zijn algemeenheid&#13;
worden gefeliciteerd. Op grond van de reacties van de adviesraden resten nog&#13;
wel enkele belangrijke punten op de 'i'. Na via een nota over de planning van het milieubeleid een brede&#13;
en open discussie over de materie te hebben gevoerd, heeft een en ander geresulteerd&#13;
in een vrij compacte wettelijke regeling. De regeling van de milieubeleidsplanning&#13;
bijvoorbeeld omvat niet meer dan 19 artikelen. Er kon aansluiting worden gevonden&#13;
bij de nieuwste opvatting over planning. En een 'bestuurscentristische' wettelijke regeling&#13;
kon achterwege blijven. Met dat laatste bedoel ik dat nauwelijks iets te vinden&#13;
is dat betrekking heeft op de onderlinge coördinatielast binnen het overheidsapparaat.&#13;
Dat staat in lijn met de opvattingen van het WRR-rapport 'Planning als onderneming'.&#13;
In hoeverre de globale regeling de problemen van de uitvoeringspraktijk&#13;
het hoofd zal kunnen bieden blijft nog onzeker. Ik heb daar wel vertrouwen in. De&#13;
integratie van het milieubeleid heeft naar mijn idee de potentie van een versterking&#13;
van de positie van het milieubeleid. Naar mijn idee kan ook het ruimtelijk beleid&#13;
met zijn planning en de wettelijke regeling daarvan, aan een dergelijke planningsopvatting&#13;
en het daarbij behorende uitvoeringsinstrumentarium een voorbeeld nemen&#13;
en er zijn voordeel mee doen.</content><legacyfootnotes>1. Raad voor het Binnenlandse Bestuur (RBB); Natuurbeschermingsraad; Centrale Raad voor de Milieu&#13;
hygiëne (CRMH); Raad van Advies voor de Ruimtelijke Ordening (RARO); Raad van de Waterstaat;&#13;
Mijnraad.&#13;
2. Advies over de wettelijke regeling van milieubeleidsplanning en milieukwaliteitseisen (ca.), RARO,&#13;
9 oktober 1987, Staatsuitgeverij.&#13;
3. Meer dan de som der delen; eerste nota over de planning van het milieubeleid, Tweede Kamer,&#13;
1983-1984, 18292 nr. 1-2.&#13;
4. Par. 4.5. van de Nota (zie noot 3) en het IMP-Milieubeheer 1986-1990.&#13;
5. - Plan integratie Milieubeleid (PIM), Tweede Kamer, 1982-1983, 18010 nr. 1.&#13;
- Actieprogramma Deregulering Ruimtelijke Ordening en Milieubeheer (DROM), Tweede Kamer,&#13;
1982-1983, 17931 nr. 4.&#13;
- Advies over Ruimtelijke Ordening en Milieubeleid; Deel 1: planning en normstelling, RARO 1982.&#13;
- De lange termijn begint vandaag, Ministerie VROM, 1983 (rapport van de CLAT). 6. Bijlage 1 van de Nota 'Meer dan de som der delen'.&#13;
7. Voor inzicht in brongericht en effectgericht milieubeleid - de twee sporen van het milieubeleid - ver&#13;
wijs ik naar het IMP-Milieubeheer 1986-1990.&#13;
8. Mr. G.A. Biezeveld: 'De wet algemene bepalingen milieuhygiëne in ontwikkeling', Bouwrecht, maart&#13;
1987.&#13;
9. Minister van VROM te zamen met de ministers van VW, van LV en van EZ, voor zover het onderdelen van het&#13;
milieubeleid betreft die onder hun verantwoordelijkheid vallen.&#13;
10. Gewijzigd voorstel van wet, Tweede Kamer, 1986-1987, 17367 nr. 8.&#13;
11. Brief van de minister van VROM, Tweede Kamer, 1984-1985, 18602 nr. 5.&#13;
</legacyfootnotes><footnotes><footnote/></footnotes><auteurs>Drs. L.A. Urselmann</auteurs><published>1988-02-01 00:00:00</published><modified>1988-02-01 00:00:00</modified><editiondate>1988-02-01</editiondate><htmlpath>https://denhollander.info/artikel/6272</htmlpath></article>
</articles></edition>