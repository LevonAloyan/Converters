<edition><articles><article><jaar>2003</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/2003</searchword><id>3519</id><udhid>UDH:TvAR/3519</udhid><titel>Nieuwe bestemmingen voor het agrarisch gebied</titel><searchwords><searchword>TvAR 1/2003</searchword><searchword>UDH:TvAR/3519</searchword></searchwords><attachments><attachment><name>2003_nr 1_Artikel_Struiksma.pdf</name><extention>pdf</extention><url>https://denhollander.info/download/3586/ci</url></attachment></attachments><inleiding>1.	Tendensen in de agrarische sector&#13;
&#13;
Al sinds de Tweede Wereldoorlog is een aantal algemene tendensen zichtbaar in de agrarische sector: expansie, intensivering, specialisatie, schaalvergroting en rationalisatie. Tegelijkertijd zijn het landbouwareaal en het aantal landbouwbedrijven gedaald. We zagen een geleidelijke overschakeling op intensieve, minder grondgebonden vormen van productie door toepassing van technologische vernieuwingen.  Internationalisering, liberalisering en een groeiende wereldhandel leiden momenteel tot een toenemende concurrentie op traditionele landbouwmarkten. Onder invloed van deze marktontwikkelingen treden in de Nederlandse land- en tuinbouw schaalvergroting en specialisatie op, alsmede verdere productiviteitsstijging en een verschuiving naar producten met een hogere toegevoegde waarde per oppervlakte-eenheid.  Verder vermindert het aantal landbouwbedrijven: tussen 1993 en 2002 trad een daling op met ongeveer 25 procent. &#13;
	Deze algemene tendensen hebben gevolgen op bedrijfsniveau. Aan de ene kant zijn er bedrijven die zich richten op de wereldmarkt, aan de andere kant bedrijven die het zoeken in verbreding van de bedrijfsvoering. Bij bedrijven die zich richten op de wereldmarkt gaat het vaak om grootschalige, kapitaal- en kennisintensieve bedrijven die kunnen produceren tegen lage kosten per eenheid product. Bedrijven die kiezen voor verbreding zoeken naar neveninkomsten door agrarische productie te combineren met natuur- en landschapsbeheer, met toerisme (dag- en verblijfsrecreatie), met verwerking en verkoop aan huis of met zorgtaken.&#13;
	Daarnaast is nog een groot aantal ontwikkelingen van belang voor de agrarische sector. Zo vallen te noemen: natuurontwikkeling, de aanscherping van milieudoelstellingen, het voorzien in recreatieve behoeften, de belangstelling voor woningbouw, de verdere ontwikkeling van niet-agrarische bedrijvigheid, de steeds prominentere positie van het water en de behoefte om cultuurhistorische en landschappelijke waarden veilig te stellen en te versterken. &#13;
&#13;
De hiervoor geschetste ontwikkelingen zullen tot gevolg hebben dat grote aantallen vrijkomende agrarische bouwpercelen op een andere dan agrarische wijze gebruikt zullen gaan worden, dat voortgezette kapitaalintensieve agrarische bedrijven grotere bouwpercelen en ruimere bebouwingsmogelijkheden nodig zullen hebben en dat zich verbredende bedrijven zich zullen richten op verruiming van de gebruiksmogelijkheden.&#13;
	Geconstateerd kan worden dat een en ander niet of slechts in beperkte mate gefaciliteerd kan worden op basis van de nu geldende bestemmingsplannen voor het landelijk gebied. Deze gaan immers veelal uit van een continuering van de bestaande agrarische produktie en staan, mede onder invloed van restrictief rijks- en provinciaal beleid, geen functies toe die tot voor kort als niet passend in het landelijk gebied werden gezien.&#13;
&#13;
</inleiding><content>2.	Planologische aanpak&#13;
&#13;
Aan de orde is dus een aanpassing van het planologisch beleid en een vertaling van dat aangepaste beleid in bestemmingsplannen. Daartoe is noodzakelijk dat per agrarisch bouwperceel en het bijbehorende productiegebied een analyse wordt gemaakt van specifieke planologisch relevante omstandigheden die bepalend zijn voor de mogelijkheden van functieverbreding of -intensivering. Op basis van die analyse zullen de doeleindenomschrijvingen voor de desbetreffende agrarische bestemmingen moeten worden aangepast, evenals de bebouwingsvoorschriften. Ook kan het, afhankelijk van de concrete situatie, noodzakelijk zijn een bevoegdheid tot het stellen van nadere eisen op te nemen met betrekking tot de afmeting en situering van bedrijfsgebouwen.&#13;
	Probleem daarbij is dat de herziening van bestemmingsplannen voor het landelijk gebied doorgaans een kostbare en langdurige aangelegenheid is. Voor gemeenten is de verleiding daarom groot om deze veranderingen vanuit het planologische beleid op incidentele basis te volgen via vrijstellingsprocedures. Daarvoor staan in principe de aan iedere algemene gebruiksbepaling verbonden tovervrijstelling en de vrijstelling op grond van art. 19 WRO ter beschikking. Afgezien van het feit dat de tovervrijstelling niet kan worden gebruikt om mee te werken aan bouwactiviteiten en dat de art. 19-procedure redelijk omslachtige vormen kan aannemen, is het grootste bezwaar wel dat door een vrijstellingsprocedure geen nieuwe planologische regeling ontstaat: de huidige ontoereikende bestemmingsplannen blijven van toepassing. Is de procedure gevolgd en ontstaat vervolgens bij het desbetreffende bedrijf behoefte aan verandering of nieuwbouw waaraan de gemeente zou willen meewerken, dan moet opnieuw een art. 19-procedure worden gevolgd. Beter is het om in een bestemmingsplan de voor het bedrijf geldende bebouwings- gebruiks- en ontwikkelingsmogelijkheden zo uitgebreid mogelijk te beschrijven. Daarbij kan natuurlijk niet worden uitgesloten dat de regeling door de werkelijkheid wordt ingehaald en dat alsnog een afwijkingsprocedure moet worden gevoerd, maar die kans is niet zo groot als bij continuering van de huidige bestemmingsregelingen. Zo zijn we weer terug bij af: herziening van bestemmingsplannen verdient de voorkeur, maar de daaraan verbonden kosten en tijdsbeslag maken die herziening onaantrekkelijk.&#13;
	Een oplossing zou gevonden kunnen worden door de geldende bestemmingsplannen partieel te herzien en ze uit te rusten met een bevoegdheid tot wijziging van de bestemming van de in het plan voorkomende agrarische bouwpercelen en productiegebieden. In de wijzigingsvoorschriften kunnen dan, eventueel gedifferentieerd per gebied, nieuwe bestemmingsomschrijvingen, bebouwingsvoorschriften, vrijstellings- en nadere-eisenbevoegdheden worden opgenomen. Op deze manier kan, steeds als daar behoefte aan bestaat, op eenvoudige wijze de geldende ontoereikende bestemmingsregeling worden vervangen.&#13;
&#13;
</content><legacyfootnotes>Æ’x	Prof. mr. J. Struiksma is bijzonder hoogleraar Ruimtelijk bestuursrecht aan de faculteit der rechtsgeleerdheid van de Vrije Universiteit in Amsterdam.&#13;
&#13;
 .	Raad voor het landelijk gebied (RLG), Voor boeren, burgers en buitenlui, advies over de betekenis van sociaal-culturele ontwikkelingen voor het landelijk gebied, publicatie RLG 02/08, Amersfoort 2002, p. 31.&#13;
 .	RLG, a.w., p. 32.&#13;
 .	Persbericht Centraal Bureau voor de Statistiek, 28 november 2002.&#13;
 .	Zie voor een overzicht van de beleidsontwikkeling met betrekking tot het landelijk gebied: brief met betrekking tot de toekomst van het landelijk gebied van de minister van LNV aan de voorzitter van de Tweede Kamer d.d. 9 januari 2002.&#13;
</legacyfootnotes><footnotes><footnote/></footnotes><auteurs>prof. mr. J. Struiksma</auteurs><published>2003-01-01 00:00:00</published><modified>2003-01-01 00:00:00</modified><editiondate>2003-01-01</editiondate><htmlpath>https://denhollander.info/artikel/3519</htmlpath></article>
</articles></edition>