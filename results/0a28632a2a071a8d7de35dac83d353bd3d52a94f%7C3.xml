<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1987</searchword><id>6312</id><udhid>UDH:TvAR/6312</udhid><titel>Agrarisch recht en landbouw in ontwikkelingslanden</titel><searchwords><searchword>TvAR 3/1987</searchword><searchword>UDH:TvAR/6312</searchword></searchwords><attachments><attachment><name>1987_nr 3_Artikel_Benda-Beckmann.pdf</name><extention>pdf</extention><url>https://denhollander.info/download/6096/ci</url></attachment></attachments><inleiding>I.&#13;
In 1985 kort voordat mijn vrouw en ik het dorp waarin wij onderzoek1 hadden gedaan&#13;
verlieten, werd in het buurdorp Kaitetu, aan de noordkust van het eiland Ambon,&#13;
een militair letterlijk in stukken gehakt. De daders waren Butonezen, immigranten&#13;
uit de eilandengroep aan de zuidoost punt van Sulawesi, die al twee of drie&#13;
generaties lang op het grondgebied van Kaitetu wonen. De slachtpartij vond plaats&#13;
bij een ruzie tussen Ambonese en Butonese dorpsbewoners over rechten op kruidnagelbomen.&#13;
Het ging om de vraag wie het recht had om ongeveer 120 kruidnagelbomen&#13;
te oogsten. De militair was, samen met een aantal politieagenten, door de Ambonezen&#13;
te hulp geroepen. Hij had geprobeerd de partijen, aan beide kanten tegen&#13;
de twintig man, tot een vreedzaam uiteengaan te bewegen. Toen hij daarbij een&#13;
waarschuwingsschot loste waren de Butonezen tot de aanval overgegaan.&#13;
Zo'n gebeurtenis vormt gelukkig nog een uitzondering maar wijst in haar gruwelijkheid&#13;
wel erop dat er op het eiland Ambon een onmiskenbare politieke tijdbom&#13;
ligt. De plaatselijke verhoudingen zijn dermate explosief dat een op zichzelf betrekkelijk&#13;
geringe aanleiding toch tot deze ontploffing kon leiden. De voedingsbodem&#13;
hiervoor ligt op het vlak van de rechten op grond en gewassen, de arbeidsverhoudingen,&#13;
en de politieke en bestuurlijke rechten van de betrokken bevolkingsgroepen. De&#13;
juridische positie van de Butonezen is slechter, zwakker dan die van de Ambonezen.&#13;
Zo zijn zij niet in het dorpsbestuur vertegenwoordigd. Ook al hebben zij volgens de&#13;
wet op het gemeentebestuur (Undang-Undang No. 5/1979 tentangpemerintahan desa)&#13;
het recht actief en passief deel te nemen aan de plaatselijke verkiezingen, er is geen&#13;
lokale bestuurder die het in zijn hoofd zou halen de Butonezen dit recht daadwerkelijk&#13;
uit te laten oefenen, want dat zou indruisen tegen het adatrecht van de&#13;
Ambonese meerderheid.&#13;
Wat hun rechten in de sfeer van de landbouw betreft, zijn de Butonezen afhankelijk&#13;
van de Ambonese grondbezitters. Dat houdt in dat hun rechten een tijdelijk en&#13;
ongewis karakter hebben. Weliswaar was het in het verleden geen probleem om gratis&#13;
land te verkrijgen voor een groentetuin, maar boven zo'n toestemming hing als het&#13;
ware de clausule: dat als de Ambonezen het land zelf wilden gebruiken, zij het terug&#13;
konden eisen. Op dezelfde manier konden de Butonezen ook wel land krijgen om&#13;
een huis van sagonerven en bladeren te bouwen, maar geen permanente huizen an steen. Een Butonees die een stenen huis wil moet de grond kopen - voor steeds&#13;
hogere prijzen. Voor wat langjarige gewassen als kruidnagelbomen aangaat, mochten&#13;
de Butonezen vroeger helemaal geen bomen planten. Tegenwoordig kan dat in&#13;
vele dorpen wel onder de voorwaarde dat de betrokken partijen het erover eens worden&#13;
hoe de bomen later zullen worden verdeeld. Meestal blijft het tot het moment&#13;
dat de bomen dragen onduidelijk hoe de rechtspositie van de Butonese planter is,&#13;
en of slechts de bomen of dat ook het land waarop deze staan zouden moeten worden&#13;
gedeeld.2 Als er al een afspraak over wordt gemaakt, gebeurt dat meestal mondeling.&#13;
En daar weten de erfgenamen van de Ambonese grondbezitter later niets&#13;
meer van, of zij willen er niets meer van weten, en vallen de Butonezen vaak met&#13;
financiële eisen lastig.&#13;
Mede als gevolg van de verschillen in rechten op produktiemiddelen verschilt ook&#13;
het produktief gedrag van Ambonese en Butonese boeren aanzienlijk. Door hun beperkte&#13;
rechten op grond afgesneden van de lucratieve kruidnagelteelt, werpen de Butonezen&#13;
zich voornamelijk op visvangst en groenteteelt voor de markt. Mede als gevolg&#13;
van hun zwakke politiek-juridische positie in het constitutioneel systeem van&#13;
het dorp werken zij veel meer dan de Ambonezen met het districtsbestuur samen,&#13;
nemen deel aan door de landbouwvoorlichtingsdienst georganiseerde boerengroepen&#13;
en maken gebruik van het door de overheid aangeboden kunstmest- en kredietpakket.</inleiding><content>II.&#13;
Wie nu zou verwachten dat er op Ambon schriftelijke bronnen, rapporten of statistieken&#13;
bestaan die over de hier geschetste problematiek enig uitsluitsel geven, vergist&#13;
zich. Er is geen enkele statistiek die per dorp of zelfs per onderdistrict het aantal&#13;
van Butonese immigranten in de rurale bevolking vermeldt. Er is geen enkel overzicht&#13;
over wie er groente verbouwt en naar de markt in Ambon brengt en op basis&#13;
van welke rechten dat gebeurt. Ook wat de kruidnagelproduktie betreft vindt men&#13;
niet meer dan de uiteindelijke produktiecijfers, maar niets over de juridische basis&#13;
van die produktie en evenmin iets over de wijze waarop de verkoopwinst via pacht,&#13;
deelbouw en andere arbeidsverhoudingen over de bevolking wordt verdeeld. Vraagt&#13;
men juristen of ambtenaren naar de stand van het recht, dan moet men zich meestal&#13;
tevreden stellen met een verwijzing naar de agrarische wetgeving van Indonesië, inmiddels&#13;
uitgegroeid tot enkele honderden bladzijden tekst.3 Of men wordt attent&#13;
gemaakt op het werk van Holleman4 over het adatgrondenrecht van Ambon dat&#13;
langer dan zestig jaar geleden is geschreven. Men mag blij zijn als dergelijke informatie&#13;
wordt aangevuld door een referentie naar een vonnis van de rechtbank waarin&#13;
iets over de huidige stand van het recht wordt gezegd. Dat is alles, ofschoon eigenlijk&#13;
iedereen weet dat de agrarische wetgeving nauwelijks wordt toegepast en dat het&#13;
adatrecht in de loop van de laatste decennia veranderd is. En ook de leden van het Nederlandse team van ontwikkelingsexperts die in de Molukken een regionaal ontwikkelingsplan&#13;
moeten opstellen weten er niets over en hebben tijd noch geld om&#13;
dergelijke basic data uit te zoeken.&#13;
III.&#13;
Ik hoef denk ik niet veel moeite te doen om U ervan te overtuigen dat men voor&#13;
een analyse van de huidige landbouwsituatie op Ambon en/of het ontwikkelen van&#13;
scenario's voor veranderingen in de landbouw niet kan volstaan met kennis over de&#13;
bodemvruchtbaarheid en over de teeltkundige aspecten van het verbouwen van de&#13;
gewassen. Maar ook het erbij betrekken van economische, sociologische en voorlichtingskundige&#13;
aspecten zal niet voldoende zijn. Met al die kennis blijft men nog&#13;
als het ware in de lucht zweven als men niet weet op basis van welke rechten boeren&#13;
groente- of kruidnageltuinen aanleggen, land mogen ontginnen om nieuwe tuinen&#13;
aan te leggen en dat land over lange tijdperiodes kunnen houden dan wel verkopen&#13;
of verpachten en vererven omdat er met verschillen in die rechten ook verschillen&#13;
in het landbouwgedrag gepaard gaan. Men zou dus moeten weten hoe deze&#13;
vraagstukken in het recht geregeld zijn. Het bovenstaande heeft naar ik hoop al voldoende&#13;
aangegeven dat onder recht zowel de officiële Indonesische wetgeving als&#13;
ook het lokale, al dan niet volksrechtelijke systeem moet worden verstaan.&#13;
Men kan daarbij niet volstaan met de kennis van het recht in de betekenis van&#13;
ideaalrecht. Men zou ook moeten weten volgens welke regels de boeren daadwerkelijk&#13;
leven, en wat de relatie is tussen al die regels en het feitelijke gedrag van kadasterambtenaren,&#13;
voorlichtingsambtenaren, dorps- en districtsbestuurders. Kortom:&#13;
men zou ook de rechtswerkelijkheid moeten onderzoeken, moeten weten, onder&#13;
welke omstandigheden welk soort van gebruik van welke rechten wordt gemaakt.&#13;
Om nog even bij het Ambonese voorbeeld te blijven: Het is zeker belangrijk te weten&#13;
onder welke juridische voorwaarden Butonezen land kunnen verwerven, en of de&#13;
Ambonezen dat land terug kunnen eisen als zij dat willen; het is belangrijk om te&#13;
weten welke regels door rechtbanken en dorpsinstellingen toegepast worden en waar&#13;
er bijvoorbeeld tegenstellingen tussen de Indonesische agrarische wetgeving en het&#13;
lokale gewoonterecht bestaan. Maar nog belangrijker is een ander deel van de&#13;
rechtswerkelijkheid, namelijk het gebruik dat van rechten wordt gemaakt. Men zou&#13;
dus moeten weten onder welke omstandigheden Ambonezen überhaupt rechten van&#13;
welke aard dan ook aan Butonezen verlenen, en, als dat rechten op grond betreft,&#13;
onder welke omstandigheden zij hun land terug zouden eisen. Even belangrijk is het&#13;
te weten hoe de instellingen van de overheid, dorps- en districtsbestuurders en&#13;
rechtbanken in feite met het recht omgaan. Recht en rechtswerkelijkheid vormen een&#13;
relevante context die de mogelijkheden van het technisch maakbare en politiek&#13;
haalbare beperken en bepalen.&#13;
IV.&#13;
Ik heb een klein en beperkt voorbeeld uit mijn eigen onderzoek genomen om nog&#13;
eens te illustreren wat collega Brussaard reeds in meer algemene bewoordingen over de complexiteit en de betekenis van het agrarisch recht heeft gezegd.5 En als een&#13;
van de andere medewerkers van onze vakgroep ervaringen uit zijn of haar onderzoek&#13;
had gepresenteerd, dan zouden ook zij, met betrekking tot weer andere landen&#13;
in de derde wereld en weer andere problemen van de landbouw en plattelandsontwikkeling,&#13;
een soortgelijk beeld schetsen.6 Hun artikelen in ons lustrumboek geven&#13;
er een aantal concrete voorbeelden van.7&#13;
Als wij duidelijk maken waarmee wij bezig zijn, wat er achter de abstracte verzamelterm&#13;
'agrarisch recht' schuil gaat, blijken er gelukkig zelden misverstanden te&#13;
ontstaan over de wijze, waarop recht met landbouw te maken heeft, of dat nu met&#13;
de leden van het Nederlandse ontwikkelingsteam in Ambon is of met collega's of&#13;
studenten aan de Landbouwuniversiteit. Tegelijk worden de mogelijkheden voor interdisciplinaire&#13;
samenwerking duidelijk. Als ik met collega Flach van tropische plantenteelt&#13;
door de sagobossen van Hila loop, hij aan mij uitlegt hoe je leeftijd en opbrengst&#13;
van sagopalmen kunt berekenen, en onder welke, aan bodem en teeltwijze&#13;
te stellen voorwaarden, de sagoproduktie zou kunnen worden verbeterd, en ik hem&#13;
dan vertel hoe de eigendomsrechten op sagopalmen liggen, hoe zij vererfd worden,&#13;
welke deelbouwovereenkomsten over de exploitatie van sagopalmen worden afgesloten,&#13;
welke naar alle waarschijnlijkheid de gevolgen zouden zijn van verdere&#13;
pogingen van de overheid om de grond waarop de sagobossen staan als individueel&#13;
ei-gendom te registreren, en welke rol sago in de juridische kaders van de&#13;
voedselstrate-gieën van de dorpsbevolking heeft - dan weten wij denk ik beiden dat&#13;
geen van ons zonder de kennis van de ander (en natuurlijk niet alleen daarmee) een&#13;
realistische prognose voor de verdere ontwikkeling van het sagobestand, al dan niet&#13;
beïnvloed door overheidsinterventie, kan leveren.&#13;
Hetgeen natuurlijk niet betekent dat wij niet ook ieder de sagoteelt in Hila tot een&#13;
case study zouden kunnen maken voor een sterk disciplinair bepaald diepteonderzoek&#13;
en een daarop gebaseerde bijdrage aan een eveneens sterk disciplinair bepaalde theorieontwikkeling.&#13;
Aan zijn kant over de sagoteelt onder de in Hila gegeven klimatologische,&#13;
geologische en maatschappelijke omstandigheden (hij zou dat zeker anders&#13;
willen formuleren) en aan mijn kant over het recht op economische bomen in een&#13;
pluralistisch rechtssysteem binnen een bepaalde sociaal - economische en politieke&#13;
context, over veranderingsprocessen daarin, over de verhouding tussen recht en&#13;
landbouwgedrag, en de gevolgen daarvan voor de sociaal-economische ontwikkeling van de dorpsbevolking. Met andere woorden wij zien op zichzelf geen enkel probleem&#13;
in een combinatie van een zeer concreet en probleem gericht onderzoek met&#13;
een langlopend en theoretisch georiënteerd onderzoek.8 Anders gezegd, een vervlechting&#13;
van meerdere onderzoeksdoelstellingen, gekoppeld aan hetzelfde onderzoek:&#13;
het leveren van een vakspecifieke bijdrage aan een integrale multidisciplinaire&#13;
en al dan niet beleidsgeoriënteerde analyse, naast het gebruiken daarvan als&#13;
bouwsteen voor vakspecifieke theorievorming, en, vaak zeker ook heel belangrijk,&#13;
het genereren van kennis over een tot dan toe onbekende situatie. Deze combinatie&#13;
van doelstellingen ligt dan ook ten grondslag aan al onze onderzoeksprojekten. Dit&#13;
op grond van twee overwegingen. De eerste is dat wij ons zelf, en de Landbouwuniversiteit,&#13;
bijdragen op beide gebieden schuldig zijn en wij het als uitdaging zien, op&#13;
beide gebieden even goed werk te leveren. De tweede overweging is dat wij nauwelijks&#13;
anders kunnen werken, als wij enerzijds naar de beschikbare mankracht kijken,&#13;
en anderzijds naar de eisen die onderwijs en onderzoek aan ons stellen, - en dat&#13;
laatste niet slechts in de zin waarin wij zelf deze eisen formuleren, maar ook, en&#13;
vooral, als wij naar de eisen kijken waarmee studenten en collega's ons confronteren.&#13;
En hier komen wij, naast alle gemeenschappelijkheden, op een duidelijk verschil&#13;
tussen onze taak hier aan de Landbouwuniversiteit en het werk dat onze collega's&#13;
op het gebied van het Nederlandse en Europese agrarisch recht verrichten. Zij zijn&#13;
in de relatief comfortabele positie dat zij zich voor het grootste gedeelte op één land&#13;
kunnen concentreren waarvan zij, en ook hun studenten, de maatschappelijke achtergrond&#13;
uit eigen ervaring kennen, waarin grote stukken van het agrarisch recht -&#13;
hoe complex dan ook - bekend dan wel relatief gemakkelijk te achterhalen zijn.&#13;
Ons werkterrein is de 'niet-westerse gebieden', een zeer ruim en nauwelijks te overzien&#13;
werkterrein met complexe pluriforme juridische structuren waarover meestal&#13;
weinig, en soms volstrekt niets, bekend is. Wij kunnen onze studenten geen detailkennis&#13;
van het agrarisch recht in alle ontwikkelingslanden bieden. Wij moeten incidentele,&#13;
concrete case studies en daarop gebaseerde diepgaande analyses enerzijds&#13;
en soms zeer oppervlakkige informatie over het rechtssysteem in die landen anderzijds,&#13;
tot meer algemene inzichten verwerken. Dat brengt met zich mee dat wij aan&#13;
de concrete case studies een ruimere betekenis moeten toekennen dan zij voor het&#13;
beschreven geval hebben. Dat kan slechts gebeuren in een vergelijkend theoretisch&#13;
kader waarin de case studies herkenbaar worden als een, voor een bepaalde configuratie&#13;
van maatschappelijke en juridische kenmerken typische situatie of typerend&#13;
veranderingsproces. Aangezien er op ons wetenschapsgebied nauwelijks omvattende&#13;
en overtuigende vergelijkende theoretische kaders worden aangeboden, is het medewerken&#13;
aan de ontwikkeling ervan voor ons een must - niet slechts omdat wij ook&#13;
theoretische belangstelling hebben, maar ook, en vooral, omdat wij anders onze&#13;
onderwijs- en onderzoekstaken niet goed kunnen vervullen. Want ook al hebben wij niet altijd de meest gedetailleerde kennis over het relevante&#13;
recht in specifieke regio's, wij kunnen onze studenten wel duidelijk maken dat&#13;
recht en de processen van rechtshandhaving door rechtbanken, ambtenaren en boeren&#13;
wel degelijk van betekenis zijn, ook al verlopen deze processen meestal heel anders&#13;
dan politici en vakjuristen in die landen verkondigen. En als wij de concrete&#13;
gevallen waarmee wij dat illustreren kunnen inpassen in een vergelijkend theoretisch&#13;
kader, kunnen wij ze er eveneens op wijzen onder welke omstandigheden verschillende&#13;
categorieën van mensen omgaan met recht.&#13;
Wij kunnen hun indicaties verschaffen van de omstandigheden waaronder boeren&#13;
al dan niet positief op landhervormingswetten en andere door middel van recht geregelde&#13;
interventies zullen reageren. In mijn bijdrage in ons lustrumboek heb ik bijvoorbeeld&#13;
uitgelegd dat de Ambonese boeren hun land of bomen niet als eigendom&#13;
willen laten registreren omdat zij, bij de gegeven werkwijze van het ambtelijk apparaat&#13;
en gezien de complexiteit van hun grondenrecht, weinig heil in een dergelijke&#13;
registratie zien. Maar het zal u waarschijnlijk niet meer verrassen dat de Butonezen&#13;
er anders over denken en zich graag de met de registratie verbonden kosten en moeite&#13;
getroosten om hun rechten op produktiemiddelen veiliger te stellen. Want hun&#13;
probleem is niet de overheid maar de Ambonezen.&#13;
Wij kunnen slechts gebaseerd op een theoretisch vergelijkend kader zeggen onder&#13;
welke omstandigheden het zinvol kan zijn te proberen door middel van nieuw recht&#13;
het gedrag van boeren te veranderen of door niet-juridische stimuli de boeren ertoe&#13;
te bewegen om een ander, meer gewenst gebruik van hun rechten te maken of hun&#13;
eigen lokaal rechtssysteem te veranderen.&#13;
Wij kunnen studenten leren de daarvoor relevante vragen te stellen en zo ertoe&#13;
bijdragen dat zij, indien zij ooit de economische ontwikkeling van Ambon mochten&#13;
plannen, het probleem van de Butonezen en de kwestie van hun grondenrechten niet&#13;
over het hoofd zouden zien. Wij kunnen de bosbouwstudent die erosiebestrijdende&#13;
bomen wil planten en daarbij bij de bevolking op slechts beperkte medewerking&#13;
stuit, en die naar ons toe komt met de vraag om informatie, misschien niet met gedetailleerde&#13;
kennis over het in die streek geldende grondenrecht dienen - omdat er&#13;
eenvoudig niets over bekend is. Wel kunnen wij hem erop wijzen dat de medewerking&#13;
aan of de afwijzing van het project weinig met de houding van de boeren tegenover&#13;
erosie te maken zou kunnen hebben, maar veel met het grondenrecht: in veel&#13;
gebieden in Afrika en Azië bestaat er een soort omgekeerde natrekking waardoor&#13;
je door het planten van bomen rechten op grond kunt verkrijgen. Daarin, zou in zo'n&#13;
geval de motivatie voor het wel of niet medewerken aan een project kunnen liggen.&#13;
Sommigen zien een mogelijkheid onder het mom van een goede zaak en met steun&#13;
van de overheid, voorlichtingsdienst en projectleiding meer land te verwerven, maar&#13;
de grondeigenaren zullen zich wel hoeden daaraan mee te werken en zo hun rechten&#13;
te verliezen. Hoe het er precies uitziet kunnen ook wij hem niet zonder nader onderzoek&#13;
vertellen. Maar wij kunnen hem wel zeggen hoe hij erachter zou kunnen komen.&#13;
En vooral kunnen wij de studenten helpen zich op hun beroepspraktijk in ontwikkelingslanden&#13;
voor te bereiden waar zij, of zij nu bosbouwers, visserij experts,&#13;
planten- of veetelers zijn, in een complex en ondoorzichtig vlechtwerk van&#13;
overheids- en gewoonterechtelijke regels en procedures - een jungle van rechtspluralisme9 - terecht zullen komen, dat ook hun eigen gedrag en het succes van&#13;
hun eigen inspanningen mede zal beperken en bepalen.&#13;
V.&#13;
Deze overwegingen over het karakter van ons onderwijs hebben hun weerslag op ons&#13;
onderzoek en de manier waarop wij de beschikbare mankracht inzetten. Een consequentie&#13;
is dat wij ons niet gaan toeleggen op een regionale specialisatie en alle mankracht&#13;
gebundeld op één regio of één continent richten. Wij zouden daardoor een&#13;
scala van situaties en problemen bij het werken aan een vergelijkend kader moeten&#13;
missen. Ten tweede, en in de praktijk niet minder belangrijk, worden wij regelmatig&#13;
geconfronteerd met verzoeken in het algemene of het projectonderwijs informatie&#13;
te verstrekken over de verhouding bosbouw en agrarisch recht in Lombok, recht en&#13;
irrigatie in Kenya, de grondenrechten van Indianen in Colombia - ik noem maar&#13;
enkele voorbeelden. Bovendien nemen ook van de kant van andere vakgroepen de&#13;
verzoeken toe om vanuit onze vakgroep een bijdrage te leveren aan multidisciplinaire&#13;
onderzoeksprojecten, al dan niet rondom steunpunten geconcentreerd.&#13;
Helaas beschikken wij niet over voldoende mankracht om al de ons voorgelegde&#13;
wensen en verzoeken te vervullen. Onze zorg hierover is des te klemmender omdat&#13;
wij ook doorgaans niet de mogelijkheden hebben zulke verzoeken door te spelen&#13;
naar andere deskundigen in Nederland, omdat die er nauwelijks zijn en ook omdat&#13;
bij onze collega's buiten de Landbouwuniversiteit de duidelijke focus op de landbouw&#13;
in ontwikkelingslanden ontbreekt. Ook internationaal is de kring van vakgenoten&#13;
die zich met de hierboven geschetste problematiek bezig houden betrekkelijk&#13;
klein.&#13;
Een verdere consequentie van dat alles is dat wij bijzonder zorgvuldig de te onderzoeken&#13;
problemen en gebieden moeten kiezen, omdat onze projecten aan meerdere&#13;
onderzoeksdoelstellingen moeten voldoen, tegelijk probleemgericht en fundamenteel&#13;
van aard moeten zijn. Met onze onderzoekstijd moeten wij daarop bijzonder&#13;
zuinig zijn en duidelijke prioriteiten stellen. Want onze onderzoeksprojecten brengen&#13;
veldonderzoek met zich mee, en de voor de beantwoording van de onderzoeksvraagstellingen&#13;
nodige gegevens laten zich eenvoudig niet tijdens een onderzoeksexcursie&#13;
van slechts weinige maanden vergaren. Bovendien vragen de projecten om een&#13;
goede voorbereiding. Want degene die naar de regels en de rechtswerkelijkheid van&#13;
het agrarisch recht in ontwikkelingslanden onderzoek wil doen, of daarover goed&#13;
college wil geven, moet een hoge mate van interdisciplinair denken in zich verenigen,&#13;
rechtswetenschappelijke kennis met sociaalwetenschappelijke analyse- en onderzoekstechnieken&#13;
combineren.&#13;
Dit alles heeft natuurlijk ook gevolgen voor onze mogelijkheden om ten behoeve&#13;
van derde geldstroomfinanciers onderzoek te doen. Korte onderzoeksmissies, al dan&#13;
niet door derden betaald, zullen wij ons, en de Landbouwuniversiteit, onder deze&#13;
omstandigheden nauwelijks kunnen veroorloven. Dergelijke excursies kunnen beslist een zinvolle tijdsbesteding zijn en voor beperkte doeleinden ook vruchten opleveren&#13;
- goed en serieus onderzoek kunnen zij, althans op ons vakgebied, nauwelijks&#13;
zijn. En 'serieus' slaat daarbij niet eens primair op theoretische diepgang maar&#13;
evenzeer op de bruikbaarheid voor policy-doeleinden. Wij zullen daarom alleen derde&#13;
geldstroomonderzoek doen, en dan graag, mits wij daarbij tevens de voor ons&#13;
en de Landbouwuniversiteit belangrijke doelstellingen kunnen verwezenlijken. Wij&#13;
denken dat wij daardoor ook de belangen van derde geldstroomfinanciers het beste&#13;
kunnen dienen. Want slechts 'goed' onderzoek kan ontwikkelingsrelevant zijn. De&#13;
ervaring heeft geleerd dat investeringen in langdurig en fundamenteel georiënteerd&#13;
onderzoek vaak ook voor policy-makers en projectplanners uiteindelijk goedkoper&#13;
en profijtelijker zijn dan een veelvoud van kleine onderzoeksmissies die weinig betrouwbare&#13;
kennis en weinig bruikbare inzichten opleveren. Als onverbeterlijke optimist&#13;
blijf ik daarom geloven dat er in Nederland, en vooral aan de Landbouwuniversiteit,&#13;
uitzonderingen mogelijk moeten zijn op de door Thomas Raynesford Lounsbury&#13;
zo treffend geformuleerde regel 'that we must view with profound respect the&#13;
infinite capacity of the human mind to resist the introduction of useful knowledge'.&#13;
10</content><legacyfootnotes>1. Het onderzoek vindt plaats in het kader van een VF-project naar 'Recht en sociale zekerheid op het&#13;
platteland in ontwikkelingslanden', en wordt uitgevoerd als samenwerkingsproject van de vakgroep&#13;
Agrarisch recht, LU Wageningen, en de vakgroep Sociale Wetenschappen, Faculteit der Rechtsgeleerdheid,&#13;
Erasmus Universiteit Rotterdam.&#13;
2. Zoals uit onze analyse van enkele vonnissen van de rechtbank (pengadilan negert) Ambon blijkt,&#13;
heerst er ook in de jurisprudentie van de overheidsrechtbanken geen duidelijkheid over.&#13;
3. Zie Boediharsono, Hukum Agraria Indonesia: Himpunan Peraturan-Peraturan Hukum Tanah, zesde&#13;
druk, 1986 (blz. 879).&#13;
4. Holleman, F.D., Het Adat-grondenrecht van Ambon en de Oeliasers. Meinema Delft, 1923.&#13;
5. Vergelijk de bijdrage van Brussaard in dit nummer.&#13;
6. Dat geldt voor Frits Bouman met zijn onderzoek naar spaar- en kredietgroepen en samenwerkingsver&#13;
banden, ingebed in het spanningsveld tussen van overheidswege ingevoerde en door gewoonterecht of&#13;
zelfhulp gedragen organisatievormen; het geldt evenzeer voor Ab van Eldijk met zijn onderzoek naar de&#13;
betekenis van overheidsrecht, stamrecht en zelfregulering in de voedselhandel en marktordening in Sierra&#13;
Leone; voor Joep Spiertz in zijn onderzoek naar de betekenis van pluriforme juridische structuren en&#13;
bestuursmechanismen in irrigatiesystemen, en ten slotte voor Fietje Huber met haar onderzoek naar&#13;
grondverdelingsprocessen in het kader van de Peruaanse grondenrechtshervormingen. Al deze projecten&#13;
maken deel uit van interdisciplinaire VF-onderzoeksprojecten. Ook de in dit nummer afgedrukte bijdrage&#13;
van S. Roberts illustreert het boven gezegde met betrekking tot het zeer complexe voorbeeld van de gra&#13;
zing land policy in Botswana.&#13;
7. Zie H.J.L. Spiertz, Vreemde gasten: een casus uit Bali, blz. 111 e.v., A. van Eldijk, Tussen volksrecht&#13;
en overheidsrecht: Over zelf regulering van marktactiviteiten in Sierra Leone, blz. 133 e.v. en F.J.A. Bou&#13;
man en R. Houtman, Pandhuiskrediet in ontwikkelingslanden, blz. 151 e.v. in W. Brussaard en anderen,&#13;
Recht in ontwikkeling - Tien agrarischrechtelijke opstellen, Deventer, Kluwer 1986.&#13;
8. Het is waarschijnlijk geen toeval dat de specialisatie 'rechtsanthropologie' — een vakgebied dat een&#13;
basis legt van een zinvolle bestudering van de boven opgeworpen problematiek - in het kader van de postgraduate&#13;
opleiding voor Indonesische juristen en anthropologen in het kader van het Cultureel Ac-coord&#13;
Nederland - Indonesië, juist door ons, aan de Landbouwuniversiteit, wordt verzorgd en niet aan een van&#13;
de klassieke rechts wetenschappelijke centra in Nederland.&#13;
9. Zie mijn oratie, Op zoek naar het kleinere euvel in de jungle van het rechtspluralisme, Wageningen&#13;
1983.&#13;
10. Geciteerd naar D. Macarov, Work and Welfare - The Unholy Alliance, blz. 203, Sage Publications,&#13;
London 1980.</legacyfootnotes><footnotes><footnote/></footnotes><auteurs>Prof.dr F. von Benda-Beckmann</auteurs><published>1987-03-01 00:00:00</published><modified>1987-03-01 00:00:00</modified><editiondate>1987-03-01</editiondate><htmlpath>https://denhollander.info/artikel/6312</htmlpath></article>
</articles></edition>