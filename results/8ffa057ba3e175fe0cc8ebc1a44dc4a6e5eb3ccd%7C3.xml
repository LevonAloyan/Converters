<edition><articles><article><jaar>1999</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1999</searchword><id>5737</id><udhid>UDH:TvAR/5737</udhid><titel>Onteigening en een beroep op zelfrealisatie binnen het kader van een nieuw, sturend gemeentelijk grondbeleid</titel><searchwords><searchword>TvAR 12/1999</searchword><searchword>UDH:TvAR/5737</searchword></searchwords><attachments><attachment><name>1999_nr 12_Artikel_Overwater.pdf</name><extention>pdf</extention><url>https://denhollander.info/download/5669/ci</url></attachment></attachments><inleiding>1. Inleiding&#13;
In dit artikel wordt als uitgangspunt genomen het voornemen van een gemeente om&#13;
een nieuwe bouwlocatie te realiseren voor wonen, dienstverlening of industrie. Het&#13;
gemeentebestuur staan verschillende instrumenten ter beschikking. Het juridisch&#13;
meest vergaande grondbeleidsinstrument is dat van onteigening. Tegen een voornemen&#13;
van een gemeente tot onteigening kan door een grondeigenaar als verweer worden&#13;
gevoerd dat de noodzaak tot onteigening ontbreekt, aangezien het doel waarvoor&#13;
onteigend dient te worden door hemzelf (of in samenwerking met een derde) gerealiseerd&#13;
kan worden. Of onteigening mogelijk is als de grondeigenaar zelfrealisatie aanvoert,&#13;
hangt mede af van de manier waarop een gemeente met de andere grondbeleidsinstrumenten&#13;
is omgegaan. Met andere woorden: of en hoe een gemeente&#13;
grondbeleid heeft gevoerd.&#13;
Het hierna volgende artikel is als volgt opgebouwd. In paragraaf 2 is de stand van&#13;
zaken en de ontwikkeling van het grondbeleid beschreven, waarna in paragraaf 3 is&#13;
aangegeven hoe mogelijk de ontstane stagnatie bij het grondbeleid door de veranderende&#13;
rol van de gemeente en de bouwer kan worden tegengegaan door middel van&#13;
het voeren van een sturend grondbeleid waarvan onteigening een belangrijk onderdeel&#13;
uitmaakt. Daarna is in paragraaf 4 de door de Kroon en in paragraaf 5 de door de&#13;
burgerlijke rechter gewezen recente jurisprudentie met betrekking tot een beroep op&#13;
zelfrealisatie weergegeven. In paragraaf 6 is geprobeerd de jurisprudentie te analyseren&#13;
en een aantal hoofdlijnen te duiden. Als laatste is in paragraaf 7 geconcludeerd&#13;
hoe het instrument van onteigening kan worden aangewend voor het door een&#13;
gemeente voeren van een sturend grondbeleid.</inleiding><content>2. Stand van zaken en ontwikkelingen van het grondbeleid&#13;
Gemeenten formuleren doelstellingen voor de ruimtelijke ontwikkeling van hun&#13;
grondgebied. Deze doelstellingen worden mede gebaseerd op overleg van gemeenten&#13;
met provincies en soms het Rijk, aan de hand van de in streekplannen en planologische&#13;
kernbeslissingen geformuleerde doelstellingen van de provincie en het Rijk.&#13;
Nadat de doelstellingen zijn geformuleerd, gaat een gemeente over tot het voeren van&#13;
beleid, gericht op het bereiken van de doelstellingen. Als het gaat om het realiseren&#13;
van een nieuwe bouwlocatie, beschikt een gemeente over een aantal bevoegdheden&#13;
(grondbeleidsinstrumenten). Deze bevoegdheden zijn: het zelf kopen van grond, het vestigen van een voorkeursrecht tot koop op basis van de Wet voorkeursrecht&#13;
gemeenten, het vaststellen (of niet) van bestemmingsplannen, het onteigenen van grond,&#13;
het sluiten van samenwerkingsovereenkomsten en het heffen van baatbelasting.&#13;
Voorheen lag het accent bij het door een gemeente zelf kopen van grond, waarna&#13;
zij het bestemmingsplan vaststelde, bouwrijp maakte en bij de uitgifte van de grond&#13;
voorwaarden dicteerde, gericht op het realiseren van de doelstelling.1 Deze wijze van&#13;
werken staat bekend als actief grondbeleid.&#13;
Doordat de gemeente beschikte over de grond, werd er voor het bereiken van de&#13;
doelstelling minder aandacht besteed aan het gebruik van andere grondbeleidsinstrumenten.&#13;
Een bijkomende, informele, doelstelling van het actief grondbeleid was het maken&#13;
van winst door de gemeente; gedefinieerd als het positieve verschil tussen de verkoopopbrengsten&#13;
en de door de gemeente te maken kosten die het rechtstreekse gevolg&#13;
zijn van het verwerven en realiseren van een bouwlocatie.2&#13;
De situatie is veranderd. Thans kopen bouwers en projectontwikkelaars veelal de&#13;
grond. Zij doen dat om bouwvolume te verwerven, nodig voor de continuïteit van de&#13;
onderneming, om een betere onderhandelingspositie te creëren ten opzichte van de&#13;
gemeente en om invloed uit te kunnen oefenen op de kwaliteit van de plannen. Daarnaast&#13;
zullen ook bouwers en projectontwikkelaars proberen winst te maken op de&#13;
grondexploitatie. Dit alles onder het motto “Wie de grond heeft, die bouwt”.3, 4&#13;
Deze ontwikkeling is in een stroomversnelling geraakt door de Vinex-nota,5 waarin&#13;
is aangegeven dat er vóór het jaar 2005 vele honderdduizenden woningen moeten&#13;
worden gebouwd en industrieterreinen moeten worden aangelegd op in de nota aangeduide&#13;
locaties. Gekozen is voor een zeer stringent ruimtelijk ordeningsbeleid,&#13;
gericht op een concentratie van wonen, werken en voorzieningen, mede teneinde de&#13;
groei van de mobiliteit te beperken. De concentratie van de bebouwing is ook&#13;
bedoeld om een kunstmatige schaarste te creëren; de hogere grondopbrengsten die&#13;
daarvan het gevolg zijn, zouden moeten toekomen aan de gemeenten. Tevens is&#13;
nadrukkelijk aangegeven dat gebouwd zou moeten worden in samenwerking tussen&#13;
bouwers en gemeenten.6 Gezien het feit dat het hier gaat om van tevoren geduide grote bouwlocaties, hebben bouwers massaal grond gekocht. Dat heeft mede geleid&#13;
tot een hogere grondprijs voor de grondeigenaren.7&#13;
Hoe de opstellers van de Vinex-nota ervan konden uitgaan dat de meerwaarde, veroorzaakt&#13;
door de kunstmatige schaarste, zou toevallen aan de gemeenten, is mij een&#13;
raadsel. De moeilijkheden bij het voeren van een actief grondbeleid door gemeenten&#13;
moeten bij deskundigen bekend zijn geweest ten tijde van het schrijven en vaststellen&#13;
van de Vinex. Reeds bij de discussie over de voorgestelde wijziging in de Onteigeningswet&#13;
in de periode 1975 tot 1981 speelde deze ontwikkeling een belangrijke rol.8&#13;
De situatie waarbij enerzijds gemeenten ervaring hebben met actief grondbeleid en&#13;
minder met het samenwerken met bouwers die beschikken over grond, en anderzijds&#13;
bouwers zelf bouwrijp gaan maken en in een vroeg stadium inhoudelijk betrokken&#13;
willen zijn bij de plannen, heeft gevolgen. Een gevolg is stagnatie bij het tot stand&#13;
komen van nieuwe bouwlocaties; een ander gevolg is een roep om het nemen van het&#13;
voortouw door gemeenten om die stagnatie tegen te gaan.9&#13;
Tevens wordt, vooral van gemeentezijde, bij monde van de VNG gesteld dat de&#13;
bestaande grondbeleidsinstrumenten onvoldoende zijn om een gemeente haar beleidsdoelstelling&#13;
(met betrekking tot de Ruimtelijke Ordening en Volkshuisvesting) te laten&#13;
halen. Met name het financiële aspect speelt een rol: de gemeente zou niet in staat zijn&#13;
de kosten van een bouwlocatie te laten betalen uit de ontwikkeling daarvan. Daarom&#13;
is er ook een roep om nieuw juridisch instrumentarium ontstaan met als gevolg een&#13;
ingrijpende aanpassing in 1996 van de Wet voorkeursrecht gemeenten en een inmiddels&#13;
weer ingetrokken voorstel van wet voor een bouwgrondexploitatieheffing.&#13;
De vraag is nu of op basis van het bestaande instrumentarium de doelstelling – het&#13;
realiseren van een nieuwe bouwlocatie – kan worden gehaald, of dat het instrumentarium&#13;
moet worden aangepast.&#13;
3. Naar een sturend grondbeleid&#13;
Naar mijn mening beschikken gemeenten ook nu al over de mogelijkheid om bouwlocaties&#13;
te realiseren zonder dat de hiervoor genoemde stagnatie optreedt, met vergoeding&#13;
van door de gemeente ten behoeve van de bouwlocatie gemaakte kosten, en&#13;
wel met het bestaande instrumentarium.&#13;
Gemeenten zullen dan hun grondbeleidsinstrumenten in onderlinge samenhang&#13;
moeten gebruiken, een initiërende en regisserende rol moeten opeisen en vervullen en&#13;
bereid moeten zijn met bouwers op voet van gelijkheid te onderhandelen en samen te&#13;
werken. Gemeenten zullen dan wel hun bijkomende doelstelling, het maken van&#13;
winst, moeten loslaten omdat de aan de gemeente verstrekte publiekrechtelijke&#13;
bevoegdheden daarvoor niet zijn bedoeld. Immers, de wettelijke regelingen (artikel&#13;
222 Gemeentewet, baatbelasting en artikel 42 WRO, exploitatieverordening) gaan uit&#13;
van het enkel verhalen van de kosten voor voorzieningen van openbaar nut.&#13;
Bouwers zullen bereid moeten zijn te erkennen dat gemeenten eindverantwoordelijk&#13;
zijn voor het publieke belang van de ruimtelijke ordening en volkshuisvesting, de werkelijk door de gemeente gemaakte kosten ten behoeve van openbare voorzieningen&#13;
te vergoeden en overeenkomsten te sluiten over het wanneer, wat en van welke&#13;
kwaliteit bouwen.&#13;
Bij ‘sturend grondbeleid’ dient te worden onderhandeld, en gemeenten moeten dus&#13;
een optimale onderhandelingspositie creëren door in onderlinge samenhang optimaal&#13;
gebruik te maken van de verschillende grondbeleidinstrumenten (zelf actief zijn op de&#13;
markt voor het kopen van grond, wel of niet toepassen van de Wet voorkeursrecht&#13;
gemeenten, (nog niet) vaststellen van bestemmingsplannen, toepassen van de Onteigeningswet,&#13;
sluiten van exploitatieovereenkomsten en heffen van baatbelasting).&#13;
Indien er niet, niet tijdig of niet op voor de gemeente acceptabele voorwaarden tot&#13;
overeenstemming gekomen kan worden, kan de gemeente de realisatie van een nieuwe&#13;
bouwlocatie afdwingen door het inzetten van haar publiekrechtelijke grondbeleidsinstrumenten.&#13;
Ontwikkelaars/bouwers kunnen dan aan de rechter de vraag voorleggen&#13;
of de gemeente in redelijkheid de conclusie heeft kunnen trekken dat samenwerking&#13;
niet mogelijk is.&#13;
Het lijkt wenselijk dat gemeenten een sturend grondbeleid voeren in samenwerking&#13;
met bouwers, omdat:&#13;
– het oude beleid leidt tot stagnatie en dus tot maatschappelijke verliezen;&#13;
– zo gebruik wordt gemaakt van de kennis en de mogelijkheden van bouwers;&#13;
– het past in de veranderende rol van de overheid waarbij de overheid initieert, maar&#13;
niet alles zelf uitvoert;&#13;
– door te onderhandelen op basis van kracht (het integraal toepassen van het grondbeleidinstrumentarium),&#13;
gericht op samenwerking, gemeenten een meer gewaardeerde&#13;
en gerespecteerde partij zullen worden, hetgeen maatschappelijk wenselijk is;&#13;
– het de taak van een gemeente is om doelstellingen en randvoorwaarden te formuleren&#13;
en de aan haar verleende publieke bevoegdheden aan te wenden voor het (tijdig)&#13;
halen van die doelstellingen.&#13;
Het instrument van de onteigening is bij uitstek geschikt om te worden ingezet bij&#13;
sturend grondbeleid, omdat daarbij verplicht moet worden onderhandeld over&#13;
samenwerking, terwijl toch, als samenwerking niet lukt, de grond door de gemeente&#13;
kan worden verworven – reden waarom hierna zal worden ingegaan op het gebruik&#13;
van het onteigeningsinstrument en het in casu meest relevante verweer gericht op&#13;
zelfrealisatie.&#13;
4. De Kroon en het beroep op zelfrealisatie&#13;
4.1. Onteigenen en een beroep op zelfrealisatie&#13;
Een gemeente die een nieuwe bouwlocatie wil realiseren, dient in het kader van sturend&#13;
grondbeleid tijdig (dat wil zeggen op een zodanig tijdstip dat de grond ten tijde&#13;
van de aanvang van de fysieke werkzaamheden verworven zal zijn) een onteigeningsprocedure&#13;
te starten.&#13;
In het geval van een nieuwe bouwlocatie zal onteigening worden gebaseerd op&#13;
Titel IIa of op Titel IV van de Onteigeningswet. Is de grond nodig voor infrastructurele&#13;
werken, dan kan een gemeente een verzoek doen aan de minister van Verkeer&#13;
en Waterstaat, die vervolgens een koninklijk besluit (KB) entameert. Is de grond nodig voor ruimtelijke ontwikkeling en volkshuisvesting, dan kan een gemeente een&#13;
onteigeningsbesluit nemen dat door de Kroon, de Raad van State gehoord, moet worden&#13;
goedgekeurd.&#13;
Nadat het onteigenings-KB dan wel het goedkeuringsbesluit is genomen, kan een&#13;
gemeente dagvaarden, met dien verstande dat voor onteigening ten behoeve van&#13;
infrastructuur geen onherroepelijk bestemmingsplan nodig is en voor onteigening ten&#13;
behoeve van ruimtelijke ontwikkeling en volkshuisvesting wel.&#13;
De Onteigeningswet bepaalt in artikel 17 dat, alvorens er mag worden gedagvaard,&#13;
geprobeerd moet worden minnelijk te verwerven. Alhoewel de wet dat niet expliciet&#13;
voorschrijft, stelt de Kroon deze eis ook, voordat de administratieve procedure kan&#13;
beginnen. De Kroon is van mening dat in het algemeen niet eerder tot onteigening&#13;
behoort te worden overgegaan dan nadat een redelijke doch vruchteloos gebleken&#13;
poging is ondernomen om hetgeen onteigend moet worden langs minnelijke weg te&#13;
verwerven. Aan deze eis is genoegzaam voldaan indien ten tijde van de eerste tervisielegging&#13;
van het onteigeningsplan met de onderhandelingen over de minnelijke verwerving&#13;
een aanvang is gemaakt en ten tijde van het nemen van een raadsbesluit tot&#13;
onteigening voldoende aannemelijk is dat de onderhandelingen vooralsnog niet tot&#13;
het gewenste resultaat zullen leiden.10&#13;
Als de minister op basis van Titel IIa een onteigeningsplan opstelt, kunnen daartegen&#13;
bij de minister zienswijzen worden ingebracht. Tegen een ontwerp-raadsbesluit&#13;
tot onteigening kunnen zienswijzen worden ingebracht en tegen een daaropvolgend&#13;
raadsbesluit tot onteigening kunnen bedenkingen naar voren worden gebracht bij de&#13;
Kroon door degenen die eerder zienswijzen hebben ingebracht. Alleen door de gemeenteraad&#13;
behandelde en niet erkende zienswijzen kunnen door de Kroon in het kader&#13;
van de behandeling van de naar voren gebrachte bedenkingen worden beoordeeld.11&#13;
Wel voegt de Kroon daar altijd aan toe: “In dit verband overwegen wij voorts, dat in&#13;
het kader van de door ons te nemen beslissingen omtrent goedkeuring van een raadsbesluit&#13;
tot onteigening overigens ook een ambtshalve toetsing plaatsvindt.” Met betrekking&#13;
tot de belangenafweging (de noodzakelijkheidstoets) beoordeelt de Kroon of de&#13;
gemeente naar haar oordeel in redelijkheid tot onteigening heeft kunnen besluiten.&#13;
In de gerechtelijke procedure die daarop volgt, toetst de burgerlijke rechter de&#13;
rechtmatigheid van het onteigeningsbesluit.12 Daarbij wordt onderscheid gemaakt&#13;
tussen enerzijds uitvoering in technische zin, waarbij de burgerlijke rechter voluit&#13;
toetst, en anderzijds de belangenafweging (de noodzakelijkheidstoets), waarbij de&#13;
rechter marginaal toetst.&#13;
De burgerlijke rechter neemt daarbij als uitgangspunt dat een verweer tegen de&#13;
noodzakelijkheid van de onteigening slechts toelaatbaar is als dit verweer ook vanaf&#13;
het begin in de administratieve procedure is gevoerd. Dit uitgangspunt wordt niet&#13;
gehanteerd als het bezwaar tegen de onteigening zonder enige belangenafweging aan&#13;
de rechtmatigheid van de onteigening in de weg staat.13 Bovenstaande geldt ook als na het definitief worden van het onteigeningsbesluit&#13;
het eigendom wordt gekocht door een projectontwikkelaar. Een gemeente is dan niet&#13;
verplicht alsnog te gaan onderhandelen met de ontwikkelaar op basis van zelfrealisatie,&#13;
de projectontwikkelaar ‘bestond niet’ als partij ten tijde van het nemen van het&#13;
onteigeningsbesluit en kan dat achteraf ook niet worden.&#13;
4.2. Zelfrealisatieformule van de Kroon&#13;
In gevallen van een beroep op zelfrealisatie, waarbij de noodzaak tot onteigening&#13;
wordt betwist omdat de eigenaar stelt zelf te kunnen en willen realiseren, luidt de&#13;
vaste formule van de Kroon aldus:&#13;
a. “In dit verband overwegen wij verder, dat in het kader van een voorgenomen onteigening&#13;
voorts zal moeten zijn aangetoond, dat zonder de voorgestelde grondverwerving&#13;
door de gemeente het doel waarvoor wordt onteigend niet of niet in de&#13;
door de gemeente gewenste vorm te bereiken is.”&#13;
b. “Voorts is van belang, dat indien een grondeigenaar bereid en in staat is zelf de op&#13;
zijn grond rustende bestemmingen te verwezenlijken, onteigening voor dat doel in&#13;
beginsel niet noodzakelijk is.”&#13;
c. “Dit beginsel kan uitzondering lijden indien door de gemeente ter verwezenlijking&#13;
van de betrokken bestemmingen een andere vorm van planuitvoering wordt&#13;
gewenst dan de eigenaar voor ogen staat. In een dergelijk geval is onteigening echter&#13;
slechts dan gerechtvaardigd indien is aangetoond dat aan die andere vorm van&#13;
planuitvoering in het publieke belang dringend behoefte bestaat. Een vorm van&#13;
planuitvoering welke in het publiek belang geboden is, staat overigens in eerste&#13;
aanleg ter beoordeling van het gemeentebestuur. Of de betrokken grondeigenaren&#13;
zelf daadwerkelijk tot planuitvoering zullen (kunnen) overgaan, hangt dan ook in&#13;
hoofdzaak af van de vorm van planuitvoering. Potentiële uitvoerders van het&#13;
bestemmingsplan zullen met het oog daarop inzicht moeten verkrijgen in de door&#13;
de gemeente voorgestane wijze van planuitvoering, hetgeen doorgaans voor een&#13;
belangrijk deel uit de toelichting op het bestemmingsplan of uit de bij dat plan&#13;
behorende voorschriften al dan niet met de beschrijving in de hoofdlijnen blijkt.”14&#13;
De onderverdeling in a (aantonen van de noodzaak), b (wel of niet in staat tot zelfrealisatie)&#13;
en c (wel of niet voldoende inzicht gegeven in de plannen en in het publiek&#13;
belang zijn van de onteigening) is van mijn hand.&#13;
Hierna beschrijf ik aan de hand van recente jurisprudentie hoe de Kroon deze formule&#13;
toepast. Ik hanteer daarbij als indeling:&#13;
– 4.3 ad a aantonen van de noodzaak;&#13;
– 4.3 ad b1 een eigenaar is niet in staat tot zelfrealisatie;&#13;
– 4.3 ad b2 een eigenaar is wel in staat tot zelfrealisatie;&#13;
– 4.3 ad c1 een gemeente heeft niet voldoende inzicht gegeven in de door de&#13;
gemeente voorgestane wijze van planontwikkeling; – 4.3 ad c2 een gemeente heeft voldoende inzicht gegeven in de door de gemeente&#13;
voorgestane wijze van planontwikkeling;&#13;
– 4.3 ad c3 wanneer de vorm van planontwikkeling in het publieke belang is.&#13;
4.3 ad a. Aantonen van de noodzaak&#13;
– In het kader van het vaststellen van de noodzaak tot onteigening moet de onteigenaar&#13;
onderzoeken of de eigenaar zelf kan realiseren en daarover een gemotiveerd&#13;
verslag uitbrengen. Zo niet, dan wordt aan het goedkeuringsbesluit goedkeuring&#13;
onthouden. (KB 6 november 1980, ’s-Hertogenbosch, Bouwrecht 1981, p. 124).&#13;
4.3 ad b1. Een eigenaar is niet in staat tot zelfrealisatie&#13;
Overwegingen die hebben geleid tot de conclusie van de Kroon dat een eigenaar die&#13;
stelde bereid en in staat te zijn zelf te realiseren dat niet, of niet voor een deel van het&#13;
onteigeningsplan was:&#13;
– Er is langdurig onderhandeld tussen eigenaar en bouwer. Er is nog geen getekende&#13;
overeenkomst, dus ten behoeve van voortgang is terecht een onteigeningsbesluit&#13;
genomen. Een eigenaar kan zelf realiseren voor zover op zijn grond een volledige&#13;
bouwkavel is geprojecteerd. Voor het overige beschikt de eigenaar niet over voldoende&#13;
aaneengesloten grond met de bestemming ‘woondoeleinden’ om binnen&#13;
de mogelijkheden van het bestemmingsplan zelf tot realisering over te gaan. (KB&#13;
19 maart 1995, Dongen, Stcrt. 17 april 1996, nr. 75)&#13;
– De gemeente wil grond onteigenen ten behoeve van uitbreiding industrieterrein en&#13;
aanleg van groenvoorziening. Onteigeningsbesluit ten behoeve van industrieterrein&#13;
niet goedgekeurd. De gemeente wil groenvoorzieningen zelf realiseren en ook de&#13;
werkzaamheden ten behoeve van de waterhuishouding zelf uitvoeren, mede gelet&#13;
op het openbaar karakter. Hetgeen volgens de Kroon “naar ons oordeel in de rede&#13;
ligt”, ten behoeve van een goede ruimtelijke ordening. (KB 26 februari 1996,&#13;
Wierden, Stcrt. 25 maart 1996, nr. 60)15&#13;
– De Kroon accepteert het standpunt van de gemeente dat zij niet met de grondeigenaar&#13;
wil onderhandelen, omdat zij vanwege de opzet en omvang van het project in&#13;
het verleden al had gekozen voor andere partners; dit gezien het belang van het&#13;
project, de lange voorbereidingsfase met grote financiële risico’s en de weigering&#13;
van de gemeente om grond aan de eigenaar over te dragen. Het plan van de eigenaar&#13;
wijkt af van de vorm die de gemeente voor ogen staat. (KB 3 april 1996,&#13;
Dordrecht, Stcrt. 10 mei 1996, nr. 90) – De gemeente meent ook dat de eigenaar in staat moet worden geacht zelf werken&#13;
uit te voeren. Echter, de eigenaar beschikt over te weinig grond en is derhalve te&#13;
zeer afhankelijk van medewerking van de gemeente. Gemeente geeft er de voorkeur&#13;
aan het totale werk in een integraal project onder te brengen met het oog op&#13;
een doelmatige uitvoering en gelet op de onderlinge samenhang van de aan te leggen&#13;
verbindingen. (KB 17 april 1996, Schinnen, Stcrt. 14 mei 1996, nr. 92)&#13;
– Door de gemeente is opdracht gegeven voor een marktonderzoek waar eigenaren&#13;
niet aan wilden meebetalen en niet op hebben gereageerd. Gegadigden melden zich&#13;
bij de gemeente, doch haken af omdat gemeente niet direct grond kan aanbieden.&#13;
Eigenaren vragen een hogere uitgifteprijs dan de gemeente voor ogen staat, de&#13;
gemeente wil met een zo laag mogelijke verkoopprijs ondernemingen trekken (zo&#13;
nodig met subsidie). Nu beide aspecten ‘gronduitgiftebeleid’ en ‘grondprijs’&#13;
betrekking hebben op de door de gemeente voorgestane vorm van planuitvoering,&#13;
kan niet worden volgehouden dat eigenaren zich conformeren aan de door de&#13;
gemeente voorgestane wijze van planuitvoering. (KB 28 september 1996, Hoogeveen,&#13;
Stcrt. 4 november 1996, nr. 213)&#13;
– De gemeente is aangrenzend begonnen met de werkzaamheden. Grondeigenaren&#13;
hebben geen plannen gepresenteerd en geen bouwvergunningen aangevraagd.&#13;
Gemeente moet omvangrijke werkzaamheden uitvoeren.Wil een voorraad aanhouden&#13;
en wil onmiddellijk beginnen. (KB 26 oktober 1996, Zwolle, Stcrt. 13 november&#13;
1996, nr. 220)&#13;
– De uitvoering van het bestemmingsplan op de wijze zoals de eigenaar voor ogen&#13;
stond is in strijd met de opzet van het bestemmingsplan. De door de grondeigenaar&#13;
voorgestane aanleg van een extra weg houdt ook in dat het gebied tussen die&#13;
weg en de in het plan geprojecteerde ontsluitingsweg uit niet of nauwelijks te verkavelen&#13;
bedrijfsterrein zal ontstaan, waardoor de realisering van het bestemmingsplan&#13;
aldaar gefrustreerd zal worden. Voorts doorsnijdt de weg een geprojecteerde&#13;
waterpartij, hetgeen strijdig is met de gedetailleerde bestemming. (KB 24 januari&#13;
1997, Liesveld, Stcrt. 24 februari 1997, nr. 6)&#13;
– De eigenaar heeft nog geen concrete plannen voor het vestigen van een bedrijfsonderdeel&#13;
ter plaatse. De gemeente gaat voor een grootschalig (bovenregionaal)&#13;
bedrijventerrein uit van kavels met een minimale breedte van 50 meter en een&#13;
minimale oppervlakte van 5.000 m2. Gelet op de ligging en oppervlakte (1.020 m2)&#13;
van de grond van de eigenaar, kan hij niet aan de voorgestane planuitvoering voldoen.&#13;
Voorts wordt de door de gemeente voorgestane doelmatige verkaveling alsdan&#13;
doorkruist. (KB 20 augustus 1997, Stein, Stcrt. 9 december 1997, nr. 172)&#13;
– Mede gelet op de onderlinge samenhang van de in het plangebied uit te voeren&#13;
werkzaamheden kan naar ons oordeel van een zelf verrichten van de werkzaamheden&#13;
door de reclamanten uit een oogpunt van een doelmatige realisering van&#13;
het bestemmingsplan geen sprake zijn. (KB 10 oktober 1997, Eindhoven, Stcrt.&#13;
5 november 1997, nr. 213)&#13;
– De Kroon acht het een reëel verlangen van de gemeente om in het kader van&#13;
onderhandelingen openheid van zaken te verlangen met betrekking tot aspecten als&#13;
door wie, wanneer en op welke wijze particulieren of andere belanghebbenden een&#13;
gedeelte van het bestemmingsplan willen realiseren. De bouwer is in de bouwwereld&#13;
een onbekende rechtspersoon met een beperkt gestort kapitaal. Een&#13;
beperkt deel van de grond van de bouwer vormt een aaneengesloten geheel van een deelplan waarvan de realisering al is begonnen. Een perceel moet noodzakelijk&#13;
worden geacht voor de aanleg van een ontsluitingsweg, omdat anders een spoedige&#13;
realisering van het plan niet goed mogelijk is. De resterende percelen liggen dermate&#13;
verspreid dat van een doelmatige zelfrealisering van het plan geen sprake kan zijn.&#13;
(KB 6 november 1997, ’s-Gravenhage, Stcrt. 4 december 1997, nr. 234)&#13;
– De gemeente zal een realisatieovereenkomst sluiten met een projectontwikkelaar.&#13;
De percelen van eigenaar maken een klein deel uit van het gebied. Ter plaatse komt&#13;
een aaneengesloten complex van winkels. (KB 15 december 1997, Gilze-Rijen,&#13;
Stcrt. 29 januari 1998, nr. 19)&#13;
– Het te onteigenen perceelsgedeelte kan niet een afzonderlijk deel van het te realiseren&#13;
complex vormen. Het deels zelf realiseren door een eigenaar van de bestemming&#13;
is niet mogelijk nu het hier gaat om de realisering van een groot complex met&#13;
een parkachtig karakter van welk gebied het perceelsgedeelte van eigenaren een&#13;
onlosmakelijk geheel vormt. Voor een doelmatige uitvoering kan het perceelsgedeelte&#13;
van deze eigenaar bezwaarlijk worden gemist. (KB 3 april 1998, Amsterdam,&#13;
Stcrt. 6 mei 1998, nr. 84)&#13;
– Uitbreiding van een haven is een integraal project dat in één keer moet worden&#13;
gerealiseerd. Eigenaren bezitten 39 ha van de 50 ha nodig voor het plan. Bij een&#13;
integraal project als het onderhavige is het noodzakelijk dat alle gronden beschikbaar&#13;
zijn. De gemeente wil zich mede gezien de subsidievoorwaarden niet vastleggen&#13;
in een samenwerkingsverband. (KB 15 juli 1998, Harlingen, Stcrt. 31 juli 1998,&#13;
nr. 143)&#13;
– De gemeente onderhandelt met private partijen die over het merendeel van de&#13;
gronden beschikken. Eigenaren beschikken slechts over een zeer gering deel van&#13;
het plangebied. Zij zijn niet in staat een deel van het bestemmingsplan zelf te realiseren.&#13;
Eigenaar wil elf in plaats van zeven op zijn grond passende woningen realiseren,&#13;
doch heeft daarvoor grond van de gemeente nodig, heeft nog geen concrete&#13;
plannen. Eigenaar kan en wil niet voldoen aan de voorgestane vorm van uitvoering.&#13;
(KB 24 september 1998, Stein, Stcrt. 21 oktober 1998, nr. 201)&#13;
4.3 ad b2. Een eigenaar is wel in staat tot zelfrealisatie&#13;
Overwegingen die hebben geleid tot de conclusie van de Kroon dat een eigenaar die&#13;
stelde bereid en in staat te zijn zelf te realiseren, dat ook was (al dan niet voor een&#13;
deel van het onteigeningsplan):&#13;
– Bij een onteigeningssituatie ten behoeve van de stadsvernieuwing toonde een eigenaar&#13;
aan te beschikken over serieuze plannen en geld en dat er al herstelwerkzaamheden&#13;
waren uitgevoerd. Een andere eigenaar stelde te beschikken over een bouwvergunning&#13;
en een architect en een aannemer al opdracht te hebben gegeven. (KB&#13;
31 maart 1993, Amsterdam, Stcrt. 4 mei 1995, nr. 87)&#13;
– Eigenaar toont tijdens een onderzoek aan te kunnen en willen realiseren door&#13;
tonen principebouwaanvraag, bankgarantie, overleg met de gemeente en jaarverslag&#13;
dat inzicht geeft in financiële capaciteit. (KB 24 mei 1996, Amsterdam, Stcrt.&#13;
21 juni 1996, nr. 117)&#13;
– Door een eigenaar is een inrichtingsschets voorgesteld waar de gemeente mee&#13;
instemde. Op grond van voorgestelde omstandigheden moet worden aangenomen&#13;
dat de reclamant die zich bereid heeft verklaard aan de gemeente een exploitatiebijdrage te voldoen, inderdaad bereid en in staat is het bestemmingsplan ter plaatse&#13;
zelf te verwezenlijken. (KB 23 december 1996, Deurne, Stcrt. 20 januari 1997, nr. 20)&#13;
– Soms volstaat de Kroon met: “Uit het onderzoek en de stukken is gebleken dat de&#13;
rechthebbenden op het ter onteigening aangewezen perceel bereid en voorshands&#13;
in staat moet worden geacht het bestemmingsplan (deels) zelf te realiseren”. (KB&#13;
24 april 1997, Amsterdam, Stcrt. 10 juni 1997, nr. 107; KB 12 maart 1997, Eindhoven,&#13;
Stcrt. 3 april 1997, nr. 64; KB 28 april 1997, Rijssen, Stcrt. 6 juni 1997, nr. 105)&#13;
– Grondeigenaar stelde: “Ik ben projectontwikkelaar met kapitaal, ervaring en kennis,&#13;
wil op de kortst mogelijke termijn ontwikkelen, ben bereid tot het sluiten van&#13;
een exploitatieovereenkomst en tot het voeren van nader overleg met betrekking&#13;
tot gronduitgiftebeleid en dergelijke”. Gemeente stelde in eerste instantie zelf te&#13;
willen verwerven en tot geen vorm van samenwerking bereid te zijn. Later stelde&#13;
de gemeente een tweesporenbeleid te voeren: sluiten samenwerkingsovereenkomst&#13;
of onteigenen. De Kroon bepaalde: de onderhandelingen zijn feitelijk nog niet&#13;
goed gestart, onteigeningsbesluit prematuur. Twee grondeigenaren willen eigen&#13;
onderneming zelf uitbreiden. Gemeente wil overeenstemming over exploitatiebijdrage&#13;
afdwingen door onteigening. De Kroon stelt dat die op een andere wijze&#13;
kan worden zeker gesteld en dat de noodzaak tot onteigening niet is aangetoond.&#13;
(KB 24 november 1998, Alkmaar, Stcrt. 17 december 1998, nr. 242)&#13;
4.3 ad c1. Het geven van onvoldoende inzicht in de door de gemeente voorgestane&#13;
wijze van planuitvoering&#13;
– Er is sprake van een globaal bestemmingsplan dat niet verder behoeft te worden&#13;
uitgewerkt. De gemeente volstaat met het tonen van een bebouwingssuggestie.&#13;
Deze verschaft niet zodanig inzicht dat gesteld kan worden dat de reclamanten&#13;
niet in staat kunnen worden geacht zelf tot de gedeeltelijke verwezenlijking van&#13;
het bestemmingsplan over te gaan in de vorm zoals de gemeente voor ogen staat,&#13;
waartoe zij hun bereidheid nadrukkelijk hebben uitgesproken. Er is onvoldoende&#13;
aangetoond dat zonder de voorgestelde grondverwerving door de gemeente het&#13;
doel waarvoor wordt onteigend niet of niet in de door de gemeente gewenste vorm&#13;
zou zijn te bereiken. (KB 24 april 1997, Asten, Stcrt. 10 juni 1997, nr. 107)&#13;
– De gemeente staat een vorm van planuitvoering voor die afwijkt van het ter visie&#13;
gelegde plan. Hiervan hebben de eigenaren geen kennis kunnen nemen en er dus&#13;
geen zienswijzen of bedenkingen tegen kunnen inbrengen – hetgeen in het onderhavige&#13;
geval juist van belang is, nu zij hebben gesteld tot verwezenlijking van een&#13;
deel van het bestemmingsplan te zullen overgaan. In verband hiermede dient&#13;
omwille van de rechtszekerheid, de rechtsbescherming van de justitiabelen en een&#13;
zorgvuldige besluitvorming inzake onteigening aan het raadsbesluit goedkeuring&#13;
te worden onthouden. (KB 20 augustus 1997, Enschede, Stcrt. 9 september 1997,&#13;
nr. 172)&#13;
– De inrichtingstekening had niet ter visie gelegen en dus was het niet mogelijk&#13;
geweest om daar zienswijzen dan wel bedenkingen tegen in te brengen. Omwille&#13;
van de rechtszekerheid, rechtsbescherming alsmede een zorgvuldige besluitvorming:&#13;
geen onteigening. (KB 6 november 1997, ’s-Gravenhage, Stcrt. 4 december&#13;
1997, nr. 234) 4.3 ad c2. Het geven van voldoende inzicht in de door de gemeente voorgestane wijze&#13;
van planuitvoering&#13;
– Er was sprake van een bestemmingsplan dat op basis van artikel 11 WRO door&#13;
B&amp;W moest worden uitgewerkt. Daartoe was een uitwerkingsplan overgelegd.&#13;
(KB 12 maart 1997, Eindhoven, Stcrt. 3 april 1997, nr. 64)&#13;
– Inzicht in planuitvoering verschaft door middel van de bij het bestemmingsplan&#13;
behorende kaarten, voorschriften, beschrijving in hoofdlijnen en toelichting en een&#13;
verkavelingschets, welke stukken ter visie hebben gelegen. (KB 24 januari 1997,&#13;
Liesveld, Stcrt. 21 februari 1997, nr. 6; KB 20 augustus 1997, Stein, Stcrt. 9 september&#13;
1997, nr. 172)&#13;
4.3 ad c3. Door gemeente voorgestane wijze van planuitvoering in publiek belang&#13;
– Of een door de gemeente voorgestane wijze van planuitvoering in het publiek&#13;
belang is, toetst de Kroon marginaal. Bij het onderzoek is niet gebleken van feitelijke&#13;
omstandigheden die nopen tot het oordeel dat de gemeente gelet op de aard,&#13;
situering en omvang van de ter plaatse vigerende bestemmingen niet tot de door&#13;
haar gekozen vorm van verkaveling heeft kunnen komen. (KB 19 maart 1995,&#13;
Dongen, Stcrt. 17 april 1996, nr. 65)&#13;
– De Kroon overwoog dat het de gemeente in beginsel vrij staat te bepalen hoe de&#13;
planuitvoering zal zijn en dat niet is gebleken dat de gemeente in redelijkheid niet&#13;
tot die keuze heeft kunnen komen. (KB 3 april 1996, Dordrecht, Stcrt. 10 mei&#13;
1996, nr. 90)&#13;
5. De burgerlijke rechter en het verweer van zelfrealisatie&#13;
Ook de burgerlijke rechter wordt geconfronteerd met het verweer van zelfrealisatie.&#13;
In paragraaf 4.1 is al verwoord dat dat verweer al bij de eerste mogelijkheid in de&#13;
administratieve fase moet worden gevoerd en dat wanneer dat niet is gebeurd, de burgerlijke&#13;
rechter het zelfrealisatieverweer niet bij de rechtmatigheidstoets voor zover&#13;
het betreft de belangenafweging (noodzakelijkheidstoets) betrekt, behalve als het&#13;
bezwaar tegen de onteigening zonder enige belangenafweging aan de rechtmatigheid&#13;
van de onteigening in de weg staat. De rechter baseert dat op artikel 84 lid 3 Onteigeningswet,&#13;
dat ertoe strekt dat alleen door de gemeenteraad niet erkende zienswijzen&#13;
door de Kroon kunnen worden beoordeeld.16&#13;
Wanneer het verweer van zelfrealisatie wel al in de administratieve procedure is&#13;
gevoerd, zal de burgerlijke rechter het opnieuw gevoerde verweer marginaal toetsen&#13;
door te beoordelen of de Kroon in redelijkheid heeft kunnen beslissen het onteigeningsbesluit&#13;
van de gemeente goed te keuren c.q. het onteigeningsplan van de minister&#13;
in stand te laten. De Rechtbank Dordrecht bepaalde in het vonnis in de zaak Dordrecht/&#13;
Overkerk17 dat de Kroon ten onrechte slechts heeft getoetst of de gemeente in&#13;
redelijkheid tot de door haar gekozen vorm van planuitvoering heeft kunnen komen en ten onrechte heeft nagelaten te toetsen of er een publiek belang was bij de door de&#13;
gemeente gewenste uitvoeringsvorm van het plan, omdat zij de stelling van de gemeente&#13;
dat deze wilde realiseren met door haar uitgekozen marktpartijen honoreerde.&#13;
De Rechtbank besliste daarom dat de Kroon niet in redelijkheid heeft kunnen&#13;
komen tot het oordeel dat ten algemene nutte werd onteigend en heeft de vordering&#13;
tot onteigening afgewezen. Het Gerechtshof te ’s-Gravenhage18 bepaalde in beroep&#13;
dat het oordeel van de Kroon dat de onteigening noodzakelijk was omdat de gemeente&#13;
het plan wilde uitvoeren met door haar uitgezochte ontwikkelaars in strijd met de&#13;
wet is. “De enkele omstandigheid dat de gemeente bepaalde bedrijven heeft geselecteerd&#13;
en er de voorkeur aan geeft dat die het plan uitvoeren, brengt niet mee dat de&#13;
door de gemeente gevoerde wijze van planuitvoering niet ook kan geschieden door de&#13;
eigenaar van de betrokken grond, dus zonder onteigening. Mits aan de technische en&#13;
financiële vereisten voor uitvoering is voldaan, is geen publiek belang betrokken bij&#13;
de persoon van degene die het plan in de door de gemeente gewenste vorm zal realiseren.&#13;
De onteigening kan niet worden uitgesproken met als (enig) doel dat Heijmans&#13;
en Wilma in staat worden gesteld het plan uit te voeren.”&#13;
Toch vernietigde het Hof het vonnis van de Rechtbank en sprak alsnog de onteigening&#13;
uit, omdat de Kroon haar goedkeuringsbesluit ook had gebaseerd op de overweging&#13;
dat de planuitvoering niet is gewaarborgd omdat de projectontwikkelaar zich&#13;
niet voor het Kroonbesluit ongeclausuleerd bereid heeft verklaard het plan uit te voeren&#13;
zoals de gemeente dat wilde.&#13;
Advocaat-generaal Ilsink bij de Hoge Raad concludeerde op 9 juli 1999 tot verwerping&#13;
van het tegen het arrest van het Hof ingestelde cassatieberoep, omdat hij het&#13;
eens is met de redenering van het Hof. Op 27 oktober 1999 heeft de Hoge Raad het&#13;
cassatieberoep verworpen.&#13;
6. Analyse van de jurisprudentie&#13;
6.1. Wanneer kan een gemeente onteigenen bij een beroep op zelfrealisatie?&#13;
Blijkens de boven weergegeven jurisprudentie kan door een gemeente worden onteigend:&#13;
– als er sprake is van een plan dat integraal in onderlinge samenhang moet worden&#13;
uitgevoerd en de benodigde grond niet in zijn geheel in het bezit is van de eigenaar&#13;
die een beroep doet op zelfrealisatie;&#13;
– grond ten behoeve van openbare voorzieningen zoals verkeer, waterhuishouding&#13;
en groen;&#13;
– als de grond van de belanghebbenden dermate verspreid is gelegen dat van doelmatige&#13;
zelfrealisering van het plan geen sprake kan zijn, bijvoorbeeld als de eigenaar&#13;
niet beschikt over voldoende aaneengesloten grond om binnen de mogelijkheden&#13;
van het bestemmingsplan zelf tot realisering over te gaan of als het te onteigenen&#13;
perceelsgedeelte geen afzonderlijk deel van het te realiseren complex kan vormen;&#13;
– als de wijze van planuitvoering die de belanghebbende voorstaat, in strijd is met de&#13;
planuitvoering die de gemeente voor ogen staat; – indien de belanghebbende niet aan de door de gemeente voorgestane planuitvoering&#13;
kan voldoen;&#13;
– wanneer de belanghebbende niet aannemelijk maakt zich te willen conformeren&#13;
aan de planuitvoering die de gemeente voor ogen staat;&#13;
– indien de belanghebbende over te weinig grond beschikt en afhankelijk is van de&#13;
medewerking van de gemeente en de gemeente niet wil meewerken, bijvoorbeeld&#13;
door het overdragen van grond aan de belanghebbende.&#13;
6.2. Wanneer kan een eigenaar met succes een beroep doen op zelfrealisatie?&#13;
Door een eigenaar die beschikt over een stuk grond dat het gehele plan bevat of een&#13;
afzonderlijk deel van het te realiseren plan vormt, kan met succes verweer worden&#13;
gevoerd tegen onteigening:&#13;
– indien de grondeigenaar beschikt over voldoende kennis, ervaring en geld; en&#13;
– indien de eigenaar zich bereid verklaart het plan uit te voeren zoals dat de gemeente&#13;
voor ogen staat en dat aantoont door het overleggen van plannen, financieringsopzet&#13;
etcetera; en&#13;
– door bereid te zijn een exploitatieovereenkomst te sluiten (KB 8 december 1992,&#13;
Uitgeest, Bouwrecht 1993, p. 399); en&#13;
– door bereid te zijn de grond ten behoeve van openbare voorzieningen over te&#13;
dragen.&#13;
7. Conclusie: het onteigeningsinstrument is bij uitstek geschikt om de door&#13;
de gemeente voorgestane planuitvoering te effectueren&#13;
Doordat een gemeente zeer gedetailleerd de door haar voorgestane wijze van planuitvoering&#13;
kan vastleggen in het bestemmingsplan, de toelichting, het beeldkwaliteitsplan&#13;
en beleidsnota’s, is hier sprake van een zeer sterk beleidsinstrument ten behoeve van&#13;
het halen van de doelstelling, het realiseren van een nieuwe bouwlocatie. Doordat de&#13;
gemeente (natuurlijk binnen redelijke grenzen) uitmaakt welke openbare voorzieningen&#13;
van welk kwaliteitsniveau zullen moeten worden gerealiseerd, kan zij er zo ook voor&#13;
zorgdragen dat de kosten daarvan ten laste van de exploitatie van de locatie komen.&#13;
Tijdens het overleg gericht op minnelijke verwerving, dat vooraf moet gaan aan&#13;
een onteigeningsbesluit, kan een gemeente beoordelen:&#13;
– of er zonodig onteigend kan worden omdat de eigenaar niet zelf kan of wil realiseren;&#13;
– of er een aanbod gedaan moet worden tot het sluiten van een samenwerkingsovereenkomst,&#13;
omdat de eigenaar stelt zelf te willen en kunnen realiseren. In die overeenkomst&#13;
kan dan voor de planuitvoering worden aangehaakt bij de uitvoering die&#13;
de gemeente voor ogen staat, ook wat betreft de termijn van uitvoering. Er kan een&#13;
exploitatiebijdrage worden voorgesteld en verdere praktische voorstellen worden&#13;
gedaan. Indien een eigenaar in het plan een relatief klein deel niet heeft verworven&#13;
(bijvoorbeeld omdat dat duur is), meen ik dat een gemeente als eis kan stellen dat&#13;
de eigenaar alsnog zal proberen het ontbrekende deel te verwerven en dat, voor het&#13;
geval het de eigenaar niet zal lukken te verwerven, overeen gekomen zal worden&#13;
dat de gemeente zal onteigenen en zal overdragen aan de eigenaar op voorwaarde&#13;
dat de bouwer de kosten betaalt. Ik denk dat de gemeente deze voorwaarde kan stellen, omdat wanneer de eigenaar deze voorwaarde niet accepteert, het plan niet&#13;
zal worden uitgevoerd zoals het de gemeente voor ogen staat en er zal kunnen&#13;
worden onteigend.&#13;
Indien er overeenstemming wordt bereikt met de grondeigenaar is onteigening dus&#13;
niet nodig, want dan wordt de nieuwe bouwlocatie gerealiseerd op basis van de overeenkomst.&#13;
Wanneer er geen overeenstemming wordt bereikt, kan het onteigeningsbesluit&#13;
worden genomen op basis van de stelling dat is gebleken dat de eigenaar niet&#13;
wil realiseren conform de planuitvoering die de gemeente voor ogen staat.19&#13;
Een bouwer kan, indien een gemeente overleg opstart om te komen tot minnelijke&#13;
verwerving, ook uit zichzelf een beroep doen op zelfrealisatie en een aanbod doen tot&#13;
het sluiten van een samenwerkings- of exploitatieovereenkomst. Indien de bouwer&#13;
inderdaad in staat is zelf te realiseren, zijn er twee mogelijkheden: of er komt een&#13;
samenwerkingsovereenkomst tot stand, zodat de bouwer zal kunnen beschikken over&#13;
het gewenste bouwvolume, of er komt geen samenwerkingsovereenkomst tot stand,&#13;
omdat de gemeente weigert deze te sluiten. Dan zal dat als verweer kunnen worden&#13;
gebruikt indien de gemeente toch een onteigeningsbesluit neemt.&#13;
Het instrument van de onteigening lijkt op het eerste gezicht doorkruist te kunnen&#13;
worden door het beroep op zelfrealisatie. Zoals uit het voorgaande echter blijkt, is&#13;
dat niet zo. De gemeente heeft een zeer sterke uitgangspositie, onder de voorwaarde&#13;
dat van tevoren duidelijk is welke wijze van planuitvoering de gemeente voor ogen&#13;
staat.&#13;
8. Tot slot&#13;
Natuurlijk is de praktijk weerbarstiger en pluriformer dan de theorie. Met deze bijdrage&#13;
is slechts bedoeld een richting te duiden voor het in onderlinge samenwerking&#13;
van partijen realiseren van nieuwe bouwlocaties.</content><legacyfootnotes>1. Overheden en markt op Vinexlocatie, TNO, mei 1998, p. 3.&#13;
2. “Aldus heeft het grondbeleid steeds meer een financieringsfunctie gekregen ter zake van niet direct voor&#13;
de bouwgrond profijtelijke voorzieningen. Vooral in de jaren zeventig werden gemeentelijke grondbedrijven&#13;
wel beschouwd als een ‘spaarvarken’ waaruit aanmerkelijk bijdragen voor grote investeringen,&#13;
zoals een schouwburg en een zwembad, konden worden gegenereerd”, Groene Kluwer, Ruimtelijk&#13;
bestuursrecht, Van Zundert, aantekening bij art. 42 WRO.&#13;
3. G. de Kam, Op grond van beleid 1996, De Nationale Woningraad, p. 297: “De initiële ontwikkelingswinst&#13;
van bouwgrond zal voortaan niet meer door de gemeente Zoetermeer kunnen worden geïncorporeerd”.&#13;
4. “Sommigen van de als regel kleinere gemeenten hebben geen probleem rond grondverwerving; vooral&#13;
de gemeenten in de omgeving van een stadsgewest – zeker als de woningmarkt vrij is – hebben last van&#13;
grondverwerving door marktpartijen. Die last betekent overigens vooral dat de gemeenten geen vuist&#13;
kunnen maken.” Voorstel voor beoordelingskader en achtergronden voor de evaluatie Wvg, 15 juni&#13;
1998, TU Delft, subfaculteit Geodesie p. 25.&#13;
5. Vierde Nota over de Ruimtelijke Ordening Extra, TK 1990-1991, 21 879, nrs. 1-6.&#13;
6. Met de publicatie van de Vinex heeft het ministerie van VROM ingezet op een turn around in de rolverdeling&#13;
tussen gemeenten en marktpartijen. Overheden en markt op Vinex locaties, TNO, mei 1998, p. 8.&#13;
7. Overheden en markt op Vinex locaties, TNO, mei 1998, p. 7 en 8.&#13;
8. Hand. EK 1980-1981, p. 1023.&#13;
9. Overheden en markt op Vinex locaties, TNO, mei 1998, p. 9 en 12.&#13;
10. KB 10 oktober 1997, Stcrt. 1997, nr. 213.&#13;
11. KB 30 mei 1987, Weert, BR 1987, p. 332.&#13;
12. Zie voor vindplaatsen en een uiteenzetting de conclusie van A-G Moltmaker bij HR 10 augustus 1994,&#13;
Koopmans/Leeuwarden, NJ 1996, nr. 35.&#13;
13. HR 30 september 1998, Willemsens/Dordrecht, NJ 1999, 411, m.nt. P.C.E. van Wijmen, en HR&#13;
10 augustus 1994 Koopmans/Leeuwarden, NJ 1996, nr. 35.&#13;
14. Zie o.a. KB 6 november 1997, Stcrt. 4 december 1997, nr. 234.&#13;
15. In twee eerdere KB’s is de onteigening ten behoeve van infrastructuur aan de orde geweest. In het KB&#13;
25 mei 1993 Nieuwerkerk aan den IJssel, Stcrt. 1993, nr. 120 stelde de gemeente dat zij de ontwikkeling&#13;
van de voorzieningen en met name van de verkeersvoorzieningen, onder meer met het oog op beheersing&#13;
van de gecompliceerde waterhuishouding in het gebied en mede gelet op het openbaar karakter&#13;
daarvan zoveel mogelijk in eigen hand wenste te houden. De Kroon keurde het onteigeningsbesluit met&#13;
betrekking tot de voorzieningen goed. In het KB 1 oktober 1993 Oldenzaal, Stcrt. 1993, nr. 207, keurde&#13;
de Kroon het besluit tot onteigening – ook voor wat betreft de voorzieningen – niet goed, omdat de&#13;
grondeigenaar stelde de voorzieningen te willen aanleggen en de gemeente daar in beginsel geen&#13;
bezwaar tegen had.&#13;
16. Zie ook HR 30 september 1998, Kloens/Dordrecht, RvdW 1998, nr. 166 c.&#13;
17. Rb. Dordrecht 17 december 1997, BR 1998, p. 601.&#13;
18. Hof ’s Gravenhage 21 januari 1999, BR 1999 p. 605.&#13;
19. In de VROM-brochure De Onteigeningswet, een handreiking voor de praktijk is gesteld dat de vorm&#13;
van uitvoering betrekking kan hebben op de aard, situering, vormgeving, dichtheid en verdeling van de&#13;
uit te voeren bebouwing; ook op fasering van de uitvoering en de toerekening van de exploitatiekosten.&#13;
In de noot onder KB 8 december 1992, Uitgeest, BR 1993, p. 399 stelt de annotator Reverman: “In&#13;
beginsel bepaalt de gemeente zelf de vorm waarin het bestemmingsplan en daarop te baseren uitwerkingsplannen&#13;
tot verwezenlijking behoren te komen. De vorm van uitvoering omvat de differentiatie&#13;
van de woningbouw, de financieringsvorm, het stichtingskostenniveau en prijs/kwaliteitsverhouding&#13;
van de bebouwing, het toewijzings- en uitgiftebeleid van de bebouwing en de bouwkavels, de planfasering,&#13;
de wijze waarop de financiële opzet en de kostentoerekening van de planuitvoering via het gronduitgiftebeleid&#13;
en exploitatiebijdragen gestalte behoren te krijgen.” Reverman vermeldt niet waar hij deze&#13;
stelling op baseert, doch deze lijkt voor een belangrijk deel ontleend te zijn aan de hiervoor genoemde&#13;
VROM-brochure, idem Bouwrecht in kort bestek, Kluwer 1996, p. 175.</legacyfootnotes><footnotes><footnote/></footnotes><auteurs>mr. P.S.A. Overwater</auteurs><published>1999-12-01 00:00:00</published><modified>1997-11-11 00:00:00</modified><editiondate>1999-12-01</editiondate><htmlpath>https://denhollander.info/artikel/5737</htmlpath></article>
</articles></edition>