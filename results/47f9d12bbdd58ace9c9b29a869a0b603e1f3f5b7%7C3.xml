<edition><articles><article><jaar>1987</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/1987</searchword><id>6314</id><udhid>UDH:TvAR/6314</udhid><titel>Agrarisch recht 1986</titel><searchwords><searchword>TvAR 3/1987</searchword><searchword>UDH:TvAR/6314</searchword></searchwords><attachments><attachment><name>1987_nr 3_Artikel_Brussaard.pdf</name><extention>pdf</extention><url>https://denhollander.info/download/6098/ci</url></attachment></attachments><inleiding>INLEIDING&#13;
De aanleiding tot dit lustrumcongres ligt in 1981, toen onze vakgroep een nieuwe&#13;
start kreeg. Jarenlang waren de beide leerstoelen bij de twee toen bestaande vakgroepen&#13;
Rechts- en staatswetenschappen westers en niet-westers onbezet gebleven,&#13;
die voor het niet-westers recht sinds het overlijden van prof. Ballendux in 1976, die&#13;
voor het westers recht sinds het vertrek van prof. Polak naar de Raad van State in&#13;
1977. Via een structuurcommissie werd de vraag onder ogen gezien welke betekenis&#13;
het recht - en meer in het bijzonder het agrarisch recht - in Wageningen diende&#13;
te hebben en of daartoe beide leerstoelen vervuld dienden te worden. Toen - na&#13;
ampele discussie - het besluit gevallen was dat de beoefening van het (agrarisch)&#13;
recht aan de Landbouwhogeschool twee volle leerstoelen vereiste (één voor het&#13;
westers en één voor het niet-westers recht) gingen de benoemingsprocedures van&#13;
start die uiteindelijk resulteerden in de komst van twee nieuwe hoogleraren in 1981.&#13;
Nog in de loop van dat zelfde jaar werden ook twee andere vacatures (voor wetenschappelijke&#13;
medewerkers) vervuld. De tweede gebeurtenis die 1981 voor ons tot een&#13;
nieuw startpunt maakte was de realisering in dat jaar van het al eerder genomen&#13;
besluit, de beide bestaande vakgroepen samen te voegen tot één nieuwe vakgroep&#13;
die - in overeenstemming met het in Wageningen bestaande spraakgebruik - de&#13;
naam Agrarisch recht kreeg. Eind 1981 was er derhalve een nieuwe vakgroep ontstaan,&#13;
met een voor bijna de helft nieuwe bemanning. Er kon een nieuwe start worden&#13;
gemaakt.&#13;
Wij zijn nu vijf jaar verder. In die jaren hebben wij oude lijnen weer opgepakt en&#13;
nieuw leven ingeblazen en nieuwe lijnen uitgezet. Nu die eerste vijf jaren achter de&#13;
rug zijn, hebben wij er behoefte aan dat moment wat nadrukkelijker te markeren&#13;
door te laten zien wie wij zijn, wat wij sinds 1981 binnen de vakgroep gedaan hebben&#13;
en waar wij nu staan; een soort verantwoording dus.1&#13;
Waar de vakgroep zich inhoudelijk mee bezig houdt komt niet alleen aan de orde in&#13;
onze bijdragen tot de studiedag, maar ook in een lustrumbundel met tien agrarischrechtelijke&#13;
opstellen.2 Studiedag en bundel dragen als titel 'Recht in ontwikkeling'. Zowel in de westerse als de niet-westerse wereld ziet het recht zich immers&#13;
voortdurend geconfronteerd met ontwikkelingen in de maatschappij waarop het&#13;
gedwongen wordt te reageren. Anderzijds wordt het recht - met meer of minder&#13;
succes - gebruikt als instrument om maatschappelijke ontwikkelingen in gang te&#13;
zetten, te sturen of af te remmen. Die wisselwerking tussen recht en maatschappelijke&#13;
ontwikkeling komt in de bijdragen aan de studiedag en in de bundel in verschillende&#13;
vormen aan de orde.&#13;
De titel van mijn bijdrage staat aangegeven als: 'Agrarisch recht 1986'. De vermelding&#13;
van het jaartal 1986 daarin suggereert een momentopname, en dat is juist:&#13;
ik wil laten zien waar wij op het ogenblik staan. De woorden 'Agrarisch recht' kunnen&#13;
op verschillende situaties slaan, namelijk zowel op onze vakgroep als op het&#13;
vakgebied. Beide betekenissen zullen in mijn verhaal aan de orde komen. Wat onze&#13;
vakgroep onder de noemer agrarisch recht doet kan uiteraard niet los gezien worden&#13;
van ontwikkelingen in het agrarisch recht als rechtsgebied. In mijn verhaal zullen&#13;
die beide aspecten dan ook afwisselend ter sprake komen. Ik begin met het agrarisch&#13;
recht als rechtsgebied, mij daarbij vooral concentrerend op het Nederlands en&#13;
westers recht; het niet-westers recht zal met name in de bijdragen van Von Benda-&#13;
Beckmann en Roberts aan de orde komen.</inleiding><content>AGRARISCH RECHT ALS RECHTSGEBIED&#13;
De vraag wat agrarisch recht eigenlijk is en omvat, is niet simpel te beantwoorden.&#13;
Wie op zoek gaat naar literatuur zal bemerken dat er geen het hele rechtsgebied omvattend&#13;
handboek of studieboek voorhanden is (wel voor deelgebieden, zoals bijvoorbeeld&#13;
het pachtrecht). Andere literatuur, zoals artikelen en rapporten, zijn schaars en&#13;
meestal bejaard. Opmerkelijk is daarbij dat de weinige uiteenzettingen over agrarisch&#13;
recht die er zijn meestal gericht zijn op een buitenlands lezerspubliek.3 Die gerichtheid&#13;
op een internationaal forum is verklaarbaar. In veel landen van de westerse wereld is&#13;
het agrarisch recht - in ieder geval veel sterker dan in Nederland het geval is - een&#13;
zelfstandig rechtsgebied met eigen regels. Er bestaat dan ook internationaal&#13;
belangstelling voor vergelijking van uitgangspunten en inhoud van dit agrarisch recht.&#13;
Daarbij is tevens van belang dat onderdelen van dit rechtsgebied via internationale&#13;
verdragen vorm hebben gekregen, zoals bijvoorbeeld het geval is met het kwekersrecht&#13;
en de veterinaire wetgeving. Ten slotte voedt ook de snel toenemende betekenis&#13;
van het Europese recht de belangstelling voor rechtsvergelijking en vooral voor vergelijking&#13;
van de (soms nogal uiteenlopende) uitwerkingen die in verschillende Europese&#13;
landen aan de richtlijnen van de Europese Gemeenschap gegeven worden. De belangrijkste Europese ontmoetingsplaatsen voor de beoefenaars van het agrarisch&#13;
recht zijn de congressen en bijeenkomsten van het Comité Européen de Droit&#13;
Rural. Dit CEDR is een samenwerkingsverband van een groot aantal nationale verenigingen,&#13;
die zich in de verschillende landen van Europa met agrarisch recht bezighouden.&#13;
Onlangs heeft het CEDR voor het eerst een gezamenlijke bijeenkomst met&#13;
agrarische juristen uit de Verenigde Staten belegd.4 Op nationaal niveau bestaat er in&#13;
ons land sinds 1959 een bloeiende Vereniging voor Agrarisch Recht. Aan de&#13;
totstandkoming daarvan is destijds een belangrijke bijdrage geleverd vanuit de toenmalige&#13;
afdeling Agrarisch recht en het secretariaat van de Vereniging is sinds de&#13;
oprichting in handen geweest van een medewerker van de vakgroep (eerst Polak, nu&#13;
De Visser). Voor agrarisch-rechtelijke publikaties staat een gespecialiseerd tijdschrift&#13;
ter beschikking dat in 1939 onder de naam De Pacht is ontstaan en in 1982&#13;
— in overeenstemming met de terreinverbreding die zich geleidelijk aan had voorgedaan&#13;
- werd omgedoopt tot Agrarisch Recht.&#13;
Het agrarisch recht laat zich niet indelen op basis van de klassieke verdeling naar&#13;
privaat- en publiekrecht en de verdere daaruit voortvloeiende onderverdelingen in&#13;
rechtsgebieden. Het recht dat op de landbouw betrekking heeft is immers zowel van&#13;
privaatrechtelijke als van publiekrechtelijke aard. Net als veel andere functionele&#13;
rechtsgebieden vormt het agrarisch recht dan ook een dwarsdoorsnede door een&#13;
(groot) aantal rechtsgebieden. Kenmerkend voor het agrarisch recht is daarbij de&#13;
toespitsing op de landbouw.&#13;
Daarmee is het werkterrein van het agrarisch recht echter nog niet afgebakend. Ons&#13;
land kent een grote verscheidenheid aan regelgeving die op de één of andere manier te&#13;
maken heeft met de landbouw. Daarin komen regels voor die uitsluitend gelden op het&#13;
gebied van de landbouw, algemene regels die óók enige typisch agrarische bepalingen&#13;
bevatten en regels die gericht zijn op een ander rechtsgebied maar die de landbouw in&#13;
meerdere of mindere mate raken of beïnvloeden.&#13;
Wie zich dus de vraag stelt van de omvang van het agrarisch recht moet wel concluderen&#13;
dat dit rechtsgebied zich in velerlei gradaties tussen eng en ruim laat afgrenzen,&#13;
al naar gelang de mate van betrokkenheid op de landbouw die men als criterium&#13;
neemt. De kern van het agrarisch recht wordt dan gevormd door de typisch agrarische&#13;
regelgeving die uitsluitend, of vrijwel uitsluitend, van betekenis is voor de landbouw.&#13;
Tot die kern kunnen onder meer gerekend worden de Pachtwet, de Veewet,&#13;
de Zaaizaad- en Plantgoedwet, de Plantenziekten wet, de Bestrijdingsmiddelenwet,&#13;
de Landbouwkwaliteitswet, de Wet agrarisch grondverkeer en de Interimwet beperking&#13;
varkens- en pluimveehouderijen. Deze kern van agrarisch recht kenmerkt zich&#13;
door rechtsregels die (vrijwel) uitsluitend op agrarische situaties van toepassing zijn,&#13;
en daartoe soms algemene regels uit het commune recht opzij zetten. De uitvoering&#13;
en handhaving van deze rechtsregels kan daarbij in handen gegeven zijn van speciale&#13;
organen, die uitsluitend in het kader van die agrarisch-rechtelijke regeling bevoegd&#13;
zijn en dan ook op dat gebied specifieke deskundigheid hebben (zoals bijvoorbeeld de pachtkamers en grondkamers en de Raad voor het Kwekersrecht, en voor wat&#13;
betreft de handhaving en controle de Algemene Inspectiedienst van het Ministerie&#13;
van Landbouw en Visserij). Over het algemeen trouwens wordt het aan het Ministerie&#13;
van Landbouw toebedeelde taakveld gekenmerkt door de aanwezigheid van een&#13;
aantal (goed functionerende) specifieke structuren voor overleg en besluitvorming.&#13;
Deze structuren, en de juridische context waarin zij zich bevinden, spelen een belangrijke&#13;
rol bij het opstellen en uitvoeren van beleidsinitiatieven en bieden daarmee&#13;
mogelijkheden om ontwikkelingen binnen de landbouw tot op zekere hoogte te&#13;
sturen.&#13;
Rond deze harde kern laat het agrarisch recht zich vervolgens in steeds ruimere&#13;
kringen invullen, waarbij de mate van betrokkenheid op de landbouw van de&#13;
regelgeving in die kringen steeds verder afneemt. Dicht tegen de harde kern ligt&#13;
bijvoorbeeld de algemene regelgeving die enige specifiek op de landbouw gerichte&#13;
voorzieningen of uitzonderingen bevat.&#13;
Voorbeelden hiervan zijn de belastingwetgeving (de bijdrage van Geppaart aan onze&#13;
lustrumbundel gaat daarover5) en het onlangs bij de Tweede Kamer ingediende&#13;
wetsontwerp Produktenaansprakelijkheid, dat de primaire landbouwprodukten&#13;
uitzondert van de daar voorgestelde aansprakelijkheids-regeling.6&#13;
Daar weer omheen ligt een brede cirkel van allerlei regelgeving van algemene&#13;
strekking of gericht op andere terreinen van overheidsbemoeienis dan de landbouw,&#13;
die voor de landbouw echter wel - en soms zeer ingrijpende - consequenties heeft.&#13;
Sprekende voorbeelden daarvan zijn de regelgeving op het terrein van de ruimtelijke&#13;
ordening en het milieu. De kringen van het agrarisch recht kunnen derhalve zeer&#13;
ruim zijn.&#13;
Het aldus aftasten van de omtrekken van het agrarisch recht heeft overigens vooral&#13;
zin om inzicht te krijgen in de verscheidenheid aan onderwerpen die binnen dit&#13;
rechtsgebied een rol (kunnen) spelen. In juridische zin is afbakening van een rechtsgebied&#13;
alleen van belang als het al dan niet behoren tot dat rechtsgebied leidt tot uiteenlopende&#13;
juridische consequenties. Als bijvoorbeeld een rechtsvraag met betrekking&#13;
tot een geval dat zich binnen de landbouw voordoet vanuit het agrarisch recht&#13;
tot een ander antwoord leidt dan wanneer een zelfde geval zich buiten de landbouw&#13;
zou voordoen, in die situatie is afbakening zinvol. Die situatie doet zich zeker voor&#13;
bij bepaalde deelgebieden uit de harde kern van het agrarisch recht; als voorbeelden&#13;
kunnen weer genoemd worden het pachtrecht, dat op een aantal belangrijke punten&#13;
dwingend afwijkt van het normale contractenrecht, en het kwekersrecht dat op een&#13;
enkel maar wel essentieel punt afwijkt van het meer algemene octrooirecht.7 Voor&#13;
het agrarisch recht als geheel kan echter niet gezegd worden dat het behoren tot dit&#13;
rechtgebied leidt tot specifieke, van het algemene recht afwijkende rechtsgevolgen.&#13;
Aldus zal in de praktijk van het agrarisch recht het bepalen van binnengrenzen (zoals bijvoorbeeld 'Is hier sprake van een pachtverhouding?') vaak belangrijker zijn&#13;
dan het afpalen van de buitengrenzen van het agrarisch recht.&#13;
Afsluitend kan gezegd worden dat zowel de specifieke organisatiestructuren binnen&#13;
de landbouw als de inhoud van de regelgeving op dat terrein het bestaan van&#13;
een afzonderlijk rechtsgebied 'agrarisch recht' rechtvaardigen, ook al is de exacte&#13;
omvang daarvan moeilijk aan te geven.&#13;
ONDERWIJS EN ONDERZOEK IN HET AGRARISCH RECHT AAN DE LANDBOUWUNIVERSITEIT&#13;
In Wageningen zijn de grenzen van het agrarisch recht ruim getrokken. Dat hangt&#13;
uiteraard samen met de grote verscheidenheid aan mogelijkheden van onderwijs en&#13;
onderzoek binnen de faculteit der Landbouwwetenschappen. Die in mijn ogen unieke&#13;
situatie kleurt ook het werk van onze vakgroep. Onze activiteiten op het gebied&#13;
van onderwijs en onderzoek vinden namelijk plaats in (nauwe) relatie met andere&#13;
wetenschapsgebieden binnen de Landbouwuniversiteit. Wij als juristen ervaren dat&#13;
als een stimulerende situatie. Het dwingt ons ertoe ons voortdurend bewust te zijn&#13;
van de rol die het recht ten opzichte van andere vakgebieden kan spelen; de kritische&#13;
vragen die vanuit andere vakgebieden aan ons gesteld worden (bijvoorbeeld vanuit&#13;
de milieuhygiëne of de cultuurtechniek) behoeden ons ervoor zaken die voor een jurist&#13;
vanzelfsprekend zijn vanzelfsprekend te laten; en de voortdurende noodzaak&#13;
aan andere vakdisciplines het juridisch denken over te brengen scherpt het eigen&#13;
denken.&#13;
Toen onze vakgroep in 1981 op sterkte kwam8 werden wij direct geconfronteerd&#13;
met de herprogrammering van het onderwijs. Dat bood ons een goede gelegenheid&#13;
in overleg met de verschillende studierichtingen het onderwijs meteen naar onze inzichten&#13;
te regelen. Daarbij bleek al snel dat er bij de onderscheidene richtingen een&#13;
verheugende belangstelling voor en vraag naar juridisch-bestuurlijk onderwijs&#13;
bestond, die doorgaans goed spoorde met onze eigen plannen en opvattingen. Op&#13;
de meeste van die vragen (zeker niet op alle) hebben wij bevredigende antwoorden&#13;
kunnen geven in de zin van aanbod van onderwijselementen, daarbij deels voortbouwend&#13;
op bestaande vakken en deels nieuwe creërend. Aldus is — in overeenstemming&#13;
met de Wageningse verscheidenheid - een breed en gevarieerd aanbod aan onderwijselementen&#13;
ontstaan met allerlei combinatiemogelijkheden. Het onderwijs is&#13;
zo opgezet dat studenten, alvorens zij zich gaan verdiepen in een bij hun studierichting&#13;
passend gespecialiseerd rechtsvak, zich eerst enige grondslagen van het recht eigen moeten maken.9 Voor studenten die in de eindfase van hun studie een sterker&#13;
accent op het recht willen leggen bestaat de mogelijkheid een (meestal tweede) afstudeervak&#13;
op dat gebied te kiezen. Er zijn afstudeervakken van verschillende omvang&#13;
mogelijk (van twee tot vijf maanden). Inhoudelijk moet een afstudeervak aansluiten&#13;
op het eerder gevolgde juridisch onderwijs.10&#13;
Aldus beschikt onze vakgroep over een zeer afgewogen onderwijsaanbod, waarin&#13;
het minimaal noodzakelijke en het maximaal mogelijke dicht bij elkaar liggen. De&#13;
geschakeerdheid van het vakkenpakket is kenmerkend voor onze positie als&#13;
juridisch-bestuurlijke vakgroep in een landbouwfaculteit: met een relatief beperkt&#13;
aantal mensen moeten wij een breed veld van voor de Landbouwuniversiteit relevante&#13;
rechtsgebieden bestrijken. Dat onderscheidt ons ook van het agrarisch-rechtelijke&#13;
onderwijs dat gegeven wordt aan juridische faculteiten (in Nijmegen, Groningen en&#13;
Leiden). Daar zal het onderwijs zich doorgaans concentreren op de kern van het&#13;
agrarisch recht. Onderwerpen uit de ruimere kringen rond die kern, zoals bijvoorbeeld&#13;
milieurecht of belastingrecht, zullen aan juridische faculteiten doorgaans behoren&#13;
tot het terrein van andere vakken en andere docenten, en dus vanuit een andere&#13;
optiek en niet toegespitst op de landbouw behandeld worden.&#13;
Ook naar zijn inhoud wijkt ons onderwijs dus af van dat bij andere faculteiten.&#13;
Het karakter van ons onderwijs wordt bepaald door de Wageningse context waarin&#13;
het gegeven wordt. De Landbouwuniversiteit leidt geen juristen op, maar milieuhygiënisten,&#13;
cultuurtechnici, bosbouwers, economen, sociologen, enzovoort. De&#13;
meeste van de Wageningse afgestudeerden zullen naar alle waarschijnlijkheid in situaties&#13;
terechtkomen, waar zij gecompliceerde problemen krijgen op te lossen, al&#13;
dan niet in multidisciplinair verband. Zij moeten kunnen samenwerken met anderen&#13;
en in teams, waarbij waarschijnlijk ook juristen en bestuurskundigen zullen participeren.&#13;
Om zijn rol daarbij naar behoren te kunnen spelen, zal de Wageninger enige&#13;
juridische kennis nodig hebben, maar vooral in staat moeten zijn de taal en de argumenten&#13;
van juridisch geschoolden te verstaan en daarop te reageren. Daarom ligt&#13;
het accent in ons onderwijs niet op het aanleren van wetskennis (die over een paar&#13;
jaar hoogstwaarschijnlijk al weer verouderd zal zijn), maar op het overbrengen van&#13;
juridische en bestuurlijke systemen, op het bijbrengen van juridische denkwijzen en&#13;
op het inzicht geven in de mogelijkheden en onmogelijkheden van regelgeving. Dit&#13;
alles uiteraard voor zover dat binnen de zeer beperkte tijd die wij voor onze onderwijselementen&#13;
ter beschikking hebben mogelijk is. Gezien de relatief beperkte mankracht van onze vakgroep in verhouding tot het brede aanbod van onderwijs vindt&#13;
het overgrote deel van ons onderwijs plaats in de vorm van hoorcolleges.&#13;
Over de belangstelling van de studenten hebben wij over het algemeen niet te klagen.&#13;
Uiteraard afhankelijk van de aard van het vak en de studierichtingen waarin&#13;
het is voorgeschreven of aanbevolen, trekken de verschillende vakken wisselende&#13;
aantallen studenten tussen de zes en de tweehonderd. Opmerkelijk is dat de populatie&#13;
van een collegezaal vrijwel altijd is samengesteld uit verschillende studierichtingen,&#13;
ook als het vak maar in één richting is voorgeschreven. Verheugend is dat het&#13;
aantal studenten dat in de eindfase van hun studie een drie- of zesmaandsvak of een&#13;
afstudeervak op één van de deelgebieden van het recht doet jaarlijks tussen de vijftig&#13;
en zestig beloopt, waarvan ongeveer de helft betrekking heeft op landbouwcoöperatie-&#13;
en kredietwezen in ontwikkelingslanden.&#13;
Een tweede activiteit die wij direct in 1981 ter hand genomen hebben was het ontwerpen&#13;
van een onderzoeksprogramma. Toen dat eenmaal was vastgesteld kwam de&#13;
realisering van het daarin voorgenomen onderzoek aanvankelijk wat traag van start&#13;
omdat zeker in de eerste jaren de prioriteit gelegd moest worden bij herprogrammering&#13;
en invulling van het onderwijs. Inmiddels is echter over een breed terrein - ook&#13;
geografisch gezien - onderzoek op gang gekomen. Ook bij ons onderzoek speelt&#13;
de relatie met andere wetenschapsgebieden en met name de relevantie voor de landbouw&#13;
in brede zin een belangrijke rol. Het overgrote deel van ons onderzoek hebben&#13;
wij bewust ingebracht in verschillende voorwaardelijk gefinancierde programma's,&#13;
juist omdat dit een mogelijkheid biedt tot interdisciplinaire samenwerking.11 Met&#13;
het op gang komen van het onderzoek is ook geleidelijk aan een groeiende publikatiestroom&#13;
ontstaan; een stroom die met het verschijnen van onze lustrumbundel een&#13;
stroomversnelling heeft bereikt.&#13;
Wat de andere activiteiten van onze vakgroep betreft: regelmatig en steeds vaker&#13;
wordt een beroep gedaan op de in de vakgroep aanwezige deskundigheid voor het&#13;
schrijven van preadviezen, artikelen en bijdragen aan boeken en voor het verzorgen&#13;
van lezingen en andere discussiebijdragen. Dergelijke vragen komen met name bij&#13;
ons terecht als men zoekt naar bepaalde deskundigheid of combinaties van deskundigheden&#13;
die specifiek bij onze vakgroep aanwezig zijn. Als maatstaf voor onze bereidheid&#13;
om daarop in te gaan hanteren wij doorgaans of zo'n activiteit ook van direct&#13;
nut is voor ons onderwijs en onderzoek.&#13;
Van onze andere activiteiten wil ik nog graag apart noemen dat onze vakgroep&#13;
het voortouw heeft genomen tot het vestigen van een Europees Documentatiecentrum&#13;
aan de Landbouwuniversiteit.&#13;
ENKELE ONTWIKKELINGEN IN HET AGRARISCH RECHT&#13;
Het is al gezegd: er bestaat een wisselwerking tussen recht en maatschappelijke ontwikkelingen, en dat geldt zeker ook voor het agrarisch recht. Ik wil nu een aantal&#13;
ontwikkelingen schetsen die naar mijn mening belangrijk zijn voor de toekomst van&#13;
het agrarisch recht.&#13;
De eerste ontwikkeling heeft betrekking op de harde kern van het agrarisch recht.&#13;
Die kern wordt, zoals hiervoor al bleek, gevormd door regelgeving die specifiek gericht&#13;
is op de landbouw en daartoe soms uniek agrarisch-rechtelijke constructies&#13;
kent die buiten dat rechtsgebied niet voorkomen. Op verschillende plekken staat dat&#13;
uniek agrarische echter aan erosie bloot. Ontwikkelingen in de maatschappij brengen&#13;
mee dat ook andere, niet typisch agrarische factoren van invloed worden binnen&#13;
het agrarisch recht. Ik noem twee voorbeelden.&#13;
Het eerste voorbeeld betreft de pachtovereenkomst. Ter bescherming van de&#13;
pachter mogen in een dergelijke overeenkomst geen verplichtingen worden opgenomen&#13;
die niet passen in de agrarische bedrijfsvoering. Dat betekent dat voor verplichtingen,&#13;
die (mede) gericht zijn op het behoud van natuur en landschap in pachtovereenkomsten&#13;
in beginsel geen plaats is. Op het ogenblik is de Centrale Grondkamer&#13;
echter in toenemende mate bereid met dergelijke bedingen rekening te houden, mits&#13;
de pachtprijs daarop is afgestemd. Het voornemen bestaat de Pachtwet zodanig te&#13;
wijzigen dat het mogelijk wordt boeren ook door het aangaan van pachtovereenkomsten&#13;
in te schakelen bij het beheer van uit een oogpunt van natuur- en landschapsbescherming&#13;
gevoelige gebieden.&#13;
Een tweede voorbeeld is de vervanging van de Ruilverkavelingswet 1954 door de&#13;
Landinrichtingswet. Toen de beperkt agrarische doelstelling van de Ruilverkavelingswet&#13;
een belemmering begon te worden bij de herinrichting van landelijke gebieden&#13;
voor ook andere dan agrarische doeleinden, ontstond behoefte aan een meer algemeen&#13;
inrichtingsinstrumentarium. In de Landinrichtingswet is daartoe naast de&#13;
ruilverkaveling als belangrijkste nieuwe vorm de herinrichting geïntroduceerd. In&#13;
zijn bijdrage aan de lustrumbundel gaat Dam uitvoerig op deze verschuiving in.12&#13;
Zoals deze twee voorbeelden illustreren wordt de kern van het agrarisch recht op&#13;
bepaalde punten minder typisch agrarisch. Ik denk overigens niet dat dit verschijnsel&#13;
kenmerkend is voor de kern van het agrarisch recht, zij springt daar alleen wat meer&#13;
in het oog. Dat agrarische factoren steeds minder op zichzelf beschouwd kunnen&#13;
worden en in toenemende mate verweven raken met andere factoren, is een verschijnsel&#13;
dat zich op een veel breder terrein manifesteert. Wat in feite gebeurt is dat&#13;
de kern van het agrarisch recht in bepaalde opzichten aan het inkrimpen is. Uitgedrukt&#13;
in het beeld dat ik zojuist voor het agrarisch recht gebruikt heb: onderwerpen&#13;
komen aan de rand van de kern te liggen of schuiven over die rand naar de cirkel&#13;
rond die harde kern van het agrarisch recht.&#13;
Tegelijkertijd echter is dat agrarisch recht - ook de harde kern ervan - sterk&#13;
aan het uitgroeien, op basis van zowel Europese als nationale regelgeving. De introductie&#13;
van de superheffing bijvoorbeeld heeft een heel nieuw deelterrein van agrarisch&#13;
recht doen ontstaan, met geheel nieuwe begrippen en eigen interpretaties (ik verwijs daarvoor naar de bijdrage van Van der Velde aan de lustrumbundel13). Een&#13;
ander voorbeeld: nationaal, en ook steeds meer internationaal, beginnen milieueisen&#13;
en de daaruit voortvloeiende regelgeving het agrarisch recht binnen te dringen en&#13;
een steeds belangrijker invloed uit te oefenen.&#13;
Dat brengt mij tot een andere - en naar mijn mening nogal zorgelijke - ontwikkeling&#13;
die ik hier wil signaleren. De toenemende complexiteit van onze samenleving&#13;
leidt ertoe dat, alle goede voornemens over deregulering ten spijt, de omvang van de&#13;
regelgeving in feite nog voortdurend toeneemt en dat ook die regelgeving zelf&#13;
voortdurend complexer wordt. Dat leidt op het ogenblik steeds vaker tot een proces&#13;
van wat je netjes 'rechtsontwijking' zou kunnen noemen. Zodra nieuwe regels gecreëerd&#13;
zijn, en vaak nog vóór zij van kracht zijn geworden, gaan slimme koppen op&#13;
zoek naar mogelijkheden om die regels te omzeilen. Dat dwingt de wetgever dan weer&#13;
tot bijstellingen in die regels, die weer kunnen leiden tot andere onvoorziene effecten.&#13;
De ontwikkelingen rond de superheffing zijn hier een goed voorbeeld van. Men kan&#13;
een dergelijke gang van zaken beschouwen als een gezonde menselijke reactie, maar&#13;
ik ben daar zelf somberder over. De mate waarin rechtsontwijking of (zwaarder)&#13;
rechtsontduiking voorkomt zegt iets over een verschuivend normbesef en over de&#13;
maatschappelijke acceptatie van bepaalde rechtsregels. We dienen ons daarbij te&#13;
realiseren dat de introductie van nieuwe regels doorgaans niet voortkomt uit&#13;
regeldrift, maar dat daarmee een bepaald belang gediend is, soms de (veronderstelde)&#13;
belangen van het Nederlandse volk als geheel, soms het belang van een bepaalde&#13;
bevolkingsgroep. Met name in situaties waar op deze wijze behartiging van meer algemene&#13;
belangen een bepaalde bevolkingsgroep verhoudingsgewijs zwaar treft, kan&#13;
rechtsontwijking of -ontduiking leiden tot grote spanningen in de maatschappij, zowel&#13;
bij degenen die tot ontwijking gebracht worden, als bij degenen die zich wel aan de&#13;
regels houden maar anderen zien overtreden èn bij degenen in wier belang de regels&#13;
gemaakt zijn. In al deze gevallen worden rechtvaardigheidsgevoelens zwaar op de&#13;
proef gesteld. Deze ontwikkeling doet zich in de landbouw (maar niet alleen daar) op&#13;
het ogenblik in sterke mate voor en zal naar mijn schatting in de komende jaren nog&#13;
veel scherper worden. Daarbij is enerzijds de vraag aan de orde waar de grenzen liggen&#13;
van wat redelijkerwijs nog met regelgeving te bereiken valt, anderzijds hoe wij - ook&#13;
onder moeilijke economische omstandigheden - grote bevolkingsgroepen,&#13;
waaronder de boeren, het gevoel kunnen laten behouden dat zij deel uitmaken van&#13;
een rechtvaardige samenleving, die hen als mensen behandelt. In zekere zin heeft&#13;
de landbouwsector het voordeel dat zij beschikt over eigen structuren voor overleg&#13;
en besluitvorming, waardoor een goede communicatie tussen overheid en achterban&#13;
mogelijk is. De grote opgave voor de komende jaren wordt om de zware ingrepen die&#13;
de landbouw naar verwachting zullen blijven treffen in overleg met de agrarische&#13;
wereld zo te motiveren en te omkleden, dat het resultaat als onafwendbaar èn&#13;
acceptabel wordt ervaren. SLOT&#13;
Als afronding van deze momentopname wil ik graag nog kort iets zeggen over onze&#13;
plannen en voornemens voor de toekomst. Zowel wat onderwijs als onderzoek betreft&#13;
zullen wij verder blijven werken langs de lijnen die in de afgelopen jaren al zijn&#13;
uitgezet, maar wel voortdurend bijstellend en reagerend op nieuwe ontwikkelingen.&#13;
Kenmerkend voor ons werk zal blijven de nauwe relatie met andere disciplines binnen&#13;
de Landbouwuniversiteit. Naar mijn mening heeft Wageningen juist door die&#13;
verwevenheid van kennisvelden iets te bieden. Als er in de landbouw grote veranderingen&#13;
op til zijn kan onze universiteit dan ook belangrijke bijdragen leveren door&#13;
vanuit verschillende disciplines over de consequenties daarvan na te denken en te pogen&#13;
alternatieven voor geïntegreerde oplossingen aan te dragen. Ook onze vakgroep&#13;
heeft daaraan wat bij te dragen. De praktijk leert immers dat bij het zoeken van&#13;
oplossingen voor maatschappelijke problemen een tijdige bezinning op de juridischbestuurlijke&#13;
implicaties en mogelijkheden een onmisbaar onderdeel is.&#13;
Ook binnen de vakgroep willen wij de relaties tussen het westers en het nietwesters&#13;
deel verder intensiveren. De confrontatie van westerse en niet-westerse juridische&#13;
denkwijzen leidt tot interessante gevolgen, zo is ons met name bij het opzetten&#13;
van het onderwijs al gebleken. Wij willen die confrontatie graag verder uitbreiden,&#13;
ook op het gebied van het onderzoek. Verder biedt de aanwezigheid van prof.&#13;
Grossman ons op het ogenblik een welkome kans om ook met het agrarisch recht&#13;
in de Verenigde Staten vertrouwd te raken.&#13;
Wat ons onderzoek betreft zetten wij onze inspanningen in het kader van VFprogramma's&#13;
voort. Binnen de vakgroep zijn vier promoties in voorbereiding, waarvan&#13;
één in de nabije toekomst afgerond zal worden. Deze promoties zullen waarschijnlijk&#13;
voor een deel in de Faculteit der Landbouwwetenschappen vallen en voor&#13;
een deel bij juridische faculteiten elders. Andere promoties worden vanuit de vakgroep&#13;
mede begeleid.&#13;
Het in kaart brengen en verder ontwikkelen van het agrarisch recht is uiteraard&#13;
een deel van onze taak. Er bestaat een - ook vanuit onze vakgroep gesteund - initiatief&#13;
om te komen tot een compendium van het agrarisch recht. Aan de totstandkoming&#13;
en invulling daarvan zullen wij een bijdrage leveren.&#13;
Het recht is anno 1986 niet meer het exclusieve bezit van juristen, maar is tot op&#13;
zekere hoogte gemeengoed geworden. Steeds meer individuen en bevolkingsgroepen&#13;
gebruiken (en soms misbruiken) het recht als instrument om hun doeleinden na te&#13;
streven en beslissingen van anderen te beïnvloeden. Ook degenen die zich op beleidsverantwoordelijke&#13;
posities bevinden, in en buiten de overheid, hanteren recht als instrument.&#13;
Ook in de agrarische wereld is dat in toenemende mate het geval. Voor&#13;
een juridisch-bestuurlijke vakgroep aan een Landbouwuniversiteit vloeien daaruit&#13;
verplichtingen voort. We hebben dat goed begrepen en zullen de daaruit voortvloeiende&#13;
taken serieus blijven nemen.</content><legacyfootnotes>1. Op het ogenblik zijn veertien mensen aan de vakgroep Agrarisch recht verbonden. Omgerekend in volle&#13;
banen omvat de wetenschappelijke staf thans 8.4 vaste wp-plaatsen, alsmede één promotie&#13;
onderzoekster op 3-jaar basis. Tevens is op het ogenblik voor één jaar als gast aan de vakgroep verbonden&#13;
Prof. Margaret R. Grossman van de University of Illinois at Urbana-Champaign.&#13;
2. W. Brussaard/P. de Visser/B. Dam/G.M.F. Snijders/Ch. P.A. Geppaart/M.van derVelde/F. von&#13;
Benda-Beckmann /H.L.J. Spiertz/A. van Eldijk/F.J.A. Bouman /R. Houtman/J.M. Polak:&#13;
Recht in ontwikkeling. Tien agrarisch-rechtelijke opstellen. Kluwer 1986, ISBN 90 268 1666 9.&#13;
3. Zie daarover: C.H.F. Polak en I. Samkalden, Le droit agraireNéerlandais, in: Atti del primo conveg-no&#13;
internazionale di diritto agrario (Milano 1954); J.M. Polak, Apercu du droit agraire Néerlandais, in: Rivista di diritto&#13;
agrario XLI (1962) blz. 104 e.v.; J.M. Polak, Overzicht van het Nederlands Agrarisch Recht, in de losbladige serie&#13;
Agrarische Wetgeving, Vermande &amp; Zonen, Umuiden 1962; F.F.X. Cerutti, Omtrek van het Agrarisch Recht in&#13;
Nederland (vertaling van een artikel in Recht und Landwirtschaft), De Pacht 1971/12, blz. 350-363; vakgroep&#13;
Agrarisch recht, Les effets des transformations des structures agricoles dans les vingt dernières années (rapport voor het&#13;
congres 1986 van de Academie Internationale de Droit Comparé), opgenomen in de Sydney-Melbourne-bundel, T.M.C.&#13;
Asser Instituut, The Hague (1987) blz. 247-268.&#13;
Derde symposium voor agrarisch recht van het CEDR (Plymouth, 8-12 september 1986). De twee thema's waren: De&#13;
landbouw als veroorzaker en slachtoffer van milieuvervuiling, en Produktiebeperking in de landbouw, vergelijking&#13;
van Europese en Noordamerikaanse ervaringen.&#13;
5. Ch.P.A. Geppaart: Belastingheffing van landbouwondernemingen.&#13;
6. Tweede Kamer, vergaderjaar 1985-1986, 19 636, nrs. 1-2. Zie ook de binnenkort te verschijnen dissertatie&#13;
van G.M.F. Snijders: Produktveiligheid en aansprakelijkheid. Veiligheidseisen, preventieve veiligheidskeuringen&#13;
en de aansprakelijkheid voor door produkten veroorzaakte schaden in de Bondsrepubliek&#13;
en in Nederland.&#13;
7. Zie daarover: Kwekersrecht en octrooirecht in relatie tot genetische manipulatie bij planten; studie&#13;
rapport 14d van de Nationale Raad voor Landbouwkundig Onderzoek (1984).&#13;
8. De aandacht die hier gegeven wordt aan de afgelopen periode van vijf jaar betekent niet dat voordien recht in&#13;
Wageningen geen rol speelde. De geschiedenis van het (agrarisch) recht aan de Landbouwhogeschool is veel ouder:&#13;
sinds 1918 maakt het onderwijs in het agrarisch recht deel uit van leeropdrachten, sinds 1949 is er bij de&#13;
Landbouwhogeschool sprake van een zelfstandige vakgroep (toen afdeling geheten) belast met onderwijs en onderzoek&#13;
op het gebied van het recht, in het bijzonder het agrarisch recht. Uitvoeriger daarover de bijdrage aan de lustrumbundel&#13;
van P. de Visser: Het agrarisch recht aan de Landbouwhogeschool.&#13;
9. Er zijn - al naar gelang de studierichting - drie inleidende vakken: Recht en samenleving, Bestuursrecht&#13;
en Recht en landbouw in ontwikkelingslanden. De meer gespecialiseerde rechtsvakken die de student&#13;
daarna kan of moet volgen, bestrijken voor wat het Nederlands recht betreft: Ruimtelijk ordeningsrecht,&#13;
Grondgebruiksrecht, Milieuhygiënerecht, Waterstaatsrecht, Sociaal-economisch recht, Arbeidsomstandighedenrecht,&#13;
Consumentenrecht, Agrarisch belastingrecht, Recht van de Europese Gemeen&#13;
schappen en (in samenwerking met de vakgroep Bedrijfskunde) Bestuurskunde. Het niet-westers onder&#13;
wijsaanbod omvat: Vergelijkende sociologie van het recht, Recht en ontwikkelingssociologie, Recht en&#13;
economie, Recht en sociaal-economische veranderingen en Landbouwcoöperatie en -kredietwezen van de&#13;
niet-westerse gebieden. Het vak Vergelijkend personen- en familierecht heeft een gemengd westers/nietwesters&#13;
karakter.&#13;
10. Er zijn afstudeervakken mogelijk op de volgende terreinen: Nederlands agrarisch recht, Agrarisch&#13;
recht in ontwikkelingslanden, Rechtsantropologie, Landbouwcoöperatie en -kredietwezen in ontwikkelingslanden&#13;
en Rurale instituties. Uitvoeriger over onderwijs en onderzoek van de vakgroep Agrarisch&#13;
recht: G.M.F. Snijders, Agrarisch recht in Wageningen; Agrarisch Recht 1984/8, blz. 321-332.&#13;
11. De vakgroep neemt deel in de volgende vier VF-programma's: Economische en sociale aspecten van de landbouw&#13;
in westerse landen; Maatschappelijke aspecten van landbouwontwikkeling in ontwikkelingslanden; Het relatieveld&#13;
tussen delen en gehelen met betrekking tot de ruimtelijke organisatie van landelijke gebieden en overgangsgebieden&#13;
van stad en land; Irrigatie en ontwikkeling.&#13;
12. B. Dam: De doelstelling van de ruilverkaveling in de ruilverkavelingswetgeving.&#13;
13. M. van der Velde: Problemen in overvloed. Een analyse van de rechtsvoorschriften waarmee de Europese&#13;
Gemeenschap de produktie van overschotten in de landbouw probeert te beteugelen.&#13;
</legacyfootnotes><footnotes><footnote/></footnotes><auteurs>Prof. mr W. Brussaard</auteurs><published>1987-03-01 00:00:00</published><modified>1987-03-01 00:00:00</modified><editiondate>1987-03-01</editiondate><htmlpath>https://denhollander.info/artikel/6314</htmlpath></article>
</articles></edition>