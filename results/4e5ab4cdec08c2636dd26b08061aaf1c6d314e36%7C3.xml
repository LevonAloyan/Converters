<edition><articles><article><jaar>2012</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2012</searchword><id>10068</id><udhid>UDH:TvAR/10068</udhid><titel>50 jaar Internationaal Verdrag tot bescherming vankweekprodukten (1961-2011)</titel><searchwords><searchword>TvAR 9/2012</searchword><searchword>UDH:TvAR/10068</searchword></searchwords><attachments><attachment><name>TvAR2012_09_03_50_jaar.pdf</name><extention>pdf</extention><url>https://denhollander.info/download/8682/ci</url></attachment></attachments><inleiding>1. Inleiding&#13;
Het is al weer een kwart eeuw geleden dat in dit tijdschrift een bijdrage stond over het Internationaal Verdrag tot be­scherming van kweekprodukten, dat toen net de leeftijd van 25 jaar had bereikt.1 Onlangs ‘zag het verdrag Abraham’, en dat lijkt een geschikt moment om wederom kort stil te staan bij het wel en wee van de Unie tot bescherming van kweek­produkten die destijds door toedoen van het verdrag tot stand kwam. Deze te Genève gevestigde organisatie heet in het Frans Union internationale pour la protection des obtentions végétales, en daarvan is de inmiddels ingeburger­de term UPOV-Verdrag afgeleid.&#13;
In dit artikel zal eerst worden ingegaan op de stand van za­ken in de Unie in het jaar waarin zij 50 werd, vervolgens komt de conferentie van 1991 aan de orde, daarna volgt een overzicht van (overige) werkzaamheden die onder auspiciën van de Unie worden verricht en tot slot proberen wij enkele toekomstperspectieven aan te stippen.&#13;
</inleiding><content>2. De Unie per ultimo 2011&#13;
In de tweede 25 jaar van haar bestaan is de Unie explosief gegroeid. Eind 2011 telde zij zeventig lidstaten, inclusief de Europese Unie als zodanig. Ter vergelijking: bij de eer­ste grote herziening van de oorspronkelijke verdragstekst in 1978 (de zg. Herziene Akte) waren er nog maar tien landen lid van de Unie, en ten tijde van de tweede grote wijzigings­conferentie in 1991 waren het er twintig. De opmerkelijke toename van het aantal lidstaten kan in elk geval voor een deel aan de Unie zelf toegeschreven worden: zij heeft zich van het begin af aan heel actief en ambitieus2 opgesteld om het belang van de bescherming van plantenrassen wereld­wijd onder de aandacht te brengen, onder meer door het met enige regelmaat organiseren van symposia, het uitbrengen van een veelheid aan publicaties en het begeleiden van aspi­rant-lidstaten bij het noodzakelijke wetgevingsproces (met name met behulp van de al in 1980 tot stand gebrachte ‘Mo­del law on plant variety protection’).3 Minstens even belang­rijk voor de groei van de Unie is echter de komst van het TRIPS-Verdrag geweest.4 Dit verdrag, dat op 1 januari 1995 in werking trad, bevat weliswaar geen enkele bepaling waar­in het kwekersrecht expliciet aan de orde komt, maar bepaalt wel in art. 27 lid 3, aanhef en onder b het volgende:&#13;
‘De Leden kunnen ook van octrooieerbaarheid uitslui­ten:(…)b. andere planten en dieren dan micro-organismen en andere werkwijzen van wezenlijk biologische aard voor de voortbrenging van planten of dieren niet zijnde biologische en microbiologische werkwijzen. De Leden voorzien evenwel in de bescherming van plantenrassen door octrooien dan wel door een doel­treffend afzonderlijk stelsel, of een combinatie daar­van. De bepalingen van deze letter worden vier jaar na de inwerkingtreding van de WTO-Overeenkomst opnieuw bezien.’ [curs. toegevoegd]&#13;
Alle bij de Wereldhandelsorganisatie aangesloten landen5 werden aldus verplicht om plantenrassen op de een of ande­re (maar wel ‘doeltreffende’) wijze te beschermen.&#13;
Hoewel op grond van deze tekst ook een octrooirecht op plantenrassen tot de mogelijkheden behoort,6 heeft men ken­nelijk in veel landen een sui generis-bescherming geprefe­reerd. De inmiddels volwassen Unie heeft hiervan zonder twijfel profijt getrokken. Dat daarbij ‘massaal’ voor het kwe­kersrecht (naar UPOV-voorbeeld) gekozen is, zegt natuurlijk niet alles: een mengvorm van bijv. octrooi- en kwekersrecht zou hoogstwaarschijnlijk ook door de beugel kunnen.7 Het maakt echter wel duidelijk dat voor velen, ook nog vandaag de dag, een beschermingsregime dat in hoge mate rekening houdt met de bijzondere eigenschappen van levende materie de voorkeur geniet. &#13;
Los van de toename van het aantal lidstaten, wordt de enor­me groei van de Unie ook weerspiegeld in het aantal lan­den en organisaties dat op de een of andere manier met de Unie verbonden is. Kon in het artikel in 1987 nog gemeld worden dat de herzieningsconferentie van 1978 naast de lid­staten door 27 andere nationale delegaties en 9 beroepsor­ganisaties werd bijgewoond, in 1991 was dit laatste aan­tal al opgelopen tot 25. Op de website van de Unie8 vindt men tegenwoordig onder de knop ‘Membership’ het onder­werp ‘Observers’, en daar treft men een lijst aan van 57 lan­den, 17 intergouvernementele organisaties en 25 internatio­nale non-gouvernementele organisaties die als waarnemers zitting hebben in de Raad van de Unie en in één of meer (ju­ridische of technische) werkgroepen. Wat de waarnemende landen betreft, blijkt uit een op dezelfde plaats op de website gepubliceerd document, dat de status van waarnemer bij de zittingen van de Raad door het Bureau van de Unie aan lan­den mag worden toegekend indien deze ‘have officially ex­pressed an interest in becoming a member of UPOV and in participating in the sessions of the Council’.9 &#13;
Aldus heeft de Unie zich als het ware als een olievlek uitge­breid en is het een echte wereldwijde organisatie geworden. &#13;
3. De herzieningsconferentie van 1991 &#13;
De tweede grote, en tot nu toe laatste conferentie tot herzie­ning van de tekst van het UPOV-Verdrag werd van 4 tot 19 maart 1991 te Genève gehouden. Zoals hiervoor al aangege­ven, was de belangstelling groot. Hoewel de eerdere herzie­ningsconferentie van 1978 tot een aanmerkelijk aantal ver­beteringen in de verdragstekst had geleid,10 was men het toen op een aantal belangrijke punten, bijv. met betrekking tot de omvang van de bescherming, niet eens geworden. In 1991 lukte dit wel. &#13;
Het zou te ver voeren op deze plaats een uitgebreid over­zicht te geven van hetgeen de conferentie zoal heeft opge­leverd.11 Wij noemen slechts enkele in het oog springende veranderingen, en dan nog alleen ten aanzien van punten die het verdrag dwingend voorschrijft. &#13;
a) De voorwaarde van nieuwheid betreft het niet voortijdig (dus voor de indiening van de aanvraag om verlening van kwekersrecht) in het verkeer brengen van materiaal van het kandidaat-ras. De introductie van een period of grace heeft tot gevolg dat niet langer schadelijk voor de nieuwheid is de verhandeling van rasmateriaal op het grondgebied van een lidstaat, met toestemming van de kweker, gedurende maxi­maal een jaar voor de dag van indiening van de aanvraag in diezelfde staat (art. 6 lid 1, onder i UPOV 1991; art. 49 lid 2, onder a ZPW). &#13;
b) Aan de kweker dient een vorm van voorlopige bescher­ming geboden te worden, d.w.z. in de periode tussen de da­tum van indiening van de aanvraag en de datum waarop ver­lening van het kwekersrecht plaatsvindt: de houder van het kwekersrecht moet een billijke vergoeding kunnen eisen van degene die gedurende het genoemde tijdvak handelingen verricht waarvoor na verlening van het uitsluitend recht de toestemming van de kweker vereist is (art. 13 UPOV 1991; art. 71 ZPW). &#13;
De Hoge Raad heeft inmiddels buiten twijfel gesteld dat de hier bedoelde vergoeding alleen verschuldigd zal zijn (al­thans: ingevolge de wetstekst, toen nog art. 36a (oud) ZPW), indien de desbetreffende aanvraag ook daadwerkelijk tot verlening van kwekersrecht heeft geleid. Los hiervan is ech­ter, aldus de Hoge Raad, denkbaar dat partijen in een licen­tieovereenkomst afspreken dat de billijke vergoeding óók verschuldigd zal zijn als het kwekersrecht níet wordt ver­leend.12 &#13;
c) De beschermingsomvang van het kwekersrecht is aan­zienlijk vergroot. Het oude verdrag beperkte het recht van de houder van het kwekersrecht tot het voortbrengen van teeltmateriaal voor handelsdoeleinden; de woorden ‘voor handelsdoeleinden’ zijn geschrapt, en naast het teeltmate­riaal is nu ook het geoogste materiaal onderdeel van de be­scherming geworden: voor handelingen met dit materiaal (zoals het te koop aanbieden, in de handel brengen of op­slaan) is de toestemming van de houder van het kwekers­recht vereist, tenzij deze reeds met betrekking tot het teelt­materiaal een redelijke mogelijkheid tot uitoefening van zijn recht heeft gehad (art. 14 lid 2 UPOV 1991; art. 57 lid 4 ZPW). De reeks van aan de houder van het kwekersrecht voorbehouden handelingen is voorts uitgebreid met het in­voeren en het conditioneren (behandelen, bewerken) van het rasmateriaal (art. 14 lid 1 UPOV 1991; art. 57 lid 1 ZPW). &#13;
Van groot belang is de introductie van het begrip afgeleid ras: het uitsluitend recht met betrekking tot een bepaald ras strekt zich óók uit over handelingen met materiaal van een ras dat hoofdzakelijk van het eerstbedoelde ras is afgeleid. Daarmee ontstaat dus, indien inderdaad sprake is van een af­geleid ras, een vorm van afhankelijkheid tussen opeenvol­gende rassen, waarin het verdrag voordien niet voorzag (art. 14 lid 5 UPOV 1991; art. 58 ZPW). In de praktijk blijkt de bepaling op zijn zachtst gezegd niet geheel onproblematisch te zijn.13 &#13;
d) De uitputting van het kwekersrecht strekt zich voort­aan ook uit over ander materiaal van het ras dan enkel het teeltmateriaal: indien het rasmateriaal in het verkeer is ge­bracht door of met toestemming van de kwekersrechthou­der, handelt de verkrijger van dat materiaal, kort gezegd, niet in strijd met het uitsluitend recht wanneer hij dat materiaal verder verhandelt. Aldus wordt voorkomen, dat de hou­der van het kwekersrecht meer dan eens zijn recht op ver­krijging van royalty’s kan uitoefenen met betrekking tot hetzelfde materiaal. Op de uitputtingsregel bestaan twee uit­zonderingen, en wel met betrekking tot 1) handelingen die een verdere vermeerdering van het ras, waartoe het materi­aal behoort, inhouden, en 2) handelingen die uitvoer, anders dan voor verbruiksdoeleinden, inhouden naar een land, waar voor rassen van het gewas in kwestie geen vergelijkbare be­scherming openstaat (art. 16 leden 1 en 2 UPOV 1991; art. 60 ZPW). &#13;
e) De duur van de bescherming wordt gesteld op minimaal 25 jaar voor rassen van wijnstokken en boomsoorten, en op minimaal 20 jaar voor de overige (art. 19 lid 2 UPOV 1991; art. 72 ZPW: 30 resp. 25 jaar). &#13;
f) Het verdrag introduceert twee nieuwe nietigheidsgron­den. Ten eerste: het ras was ten tijde van de verlening van het kwekersrecht niet-homogeen of niet-bestendig, terwijl de kwekersrecht-verlenende instantie zich hoofdzakelijk had gebaseerd op door de kweker zelf verschafte inlichtingen en documenten. En ten tweede: het kwekersrecht is verleend aan iemand die daarop, achteraf gezien, geen aanspraak had, bijv. aan een werknemer in plaats van aan diens werkgever op basis van art. 51 ZPW (art. 21 UPOV 1991; art. 75 lid 1, onder c en d ZPW). &#13;
g) Wie tot het nieuwe verdrag toetreedt moet binnen een be­paalde termijn de bepalingen van het verdrag toepassen op alle botanische geslachten en soorten (art. 3 UPOV 1991; art. 49 lid 1 ZPW). De verdragsbepaling onderscheidt hierbij enerzijds landen die op het moment waarop zij door de tekst van 1991 gebonden worden, reeds lid waren van de Unie, en anderzijds geheel nieuwe lidstaten. Als gevolg hiervan kan het nog tot in lengte van dagen zo zijn, dat het kwekersrecht zelfs in een bepaald Unieland niet voor alle geslachten en soorten is opengesteld (zie ook sub h). &#13;
Op de website van UPOV staat een document dat een totaal­overzicht biedt van de stand van zaken op dit punt. Het geeft van alle gewassen de UPOV-code, de botanische naam, de Engelse, Franse, Duitse en Spaanse benaming, en vervol­gens voor 22 lidstaten van de Unie het antwoord op de vraag of het aldaar geldende kwekersrecht op het desbetreffen­de gewas van toepassing is verklaard. De overige lidstaten hebben, blijkens in hetzelfde document opgenomen verkla­ringen, hun kwekersrecht al wel voor alle tot het plantenrijk behorende gewassen opengesteld.14 &#13;
h) Het uitgangspunt van de nieuwe verdragstekst is dat van de nationale behandeling, ook wel assimilatie genoemd: on­derdanen van een lidstaat hebben recht op gelijke behan­deling bij de verlening en bescherming van kwekersrecht in alle lidstaten, ongeacht of het kwekersrecht voor een be­paald ras in een lidstaat is opengesteld of (nog) niet (zie ook sub g). Het alternatief: wederkerigheid ofwel reciprociteit kan nog wel worden gehanteerd in de relaties tussen een lid­staat van de Unie en een niet-lidstaat (art. 4 UPOV 1991; art. 50 leden 2 en 3 ZPW). &#13;
De Nederlandse wet is aan de nieuwe verdragstekst aange­past;15 verdrag en wet zijn op 24 april 1998 in werking ge­treden. Vanzelfsprekend zijn de bedoelde aanpassingen ook overgenomen in de nieuwe Zaaizaad- en plantgoedwet 2005.16 &#13;
Zoals eerder aangegeven is ook de Europese Unie als zo­danig lid van UPOV geworden, en wel met ingang van 29 juli 2005. De in 1994 tot stand gebrachte Verordening Nr. 2100/94 inzake het communautaire kwekersrecht17 is wat het materiële recht betreft vrijwel gelijkluidend aan UPOV 1991. In de mogelijkheid van een intergouvernementele or­ganisatie als UPOV-lid is voorzien in art. 1 onder viii UPOV 1991. In art. 26 lid 6, onder b UPOV 1991 is een bijzonde­re regeling met betrekking tot het stemmen in de vergaderin­gen van de Raad opgenomen, ten einde scheve verhoudin­gen te voorkomen: de EU kan desgewenst de stemrechten van haar eigen lidstaten uitoefenen, behalve wanneer de lid­staten zelf van hun stemrecht gebruik maken, en omgekeerd. &#13;
Van de huidige zeventig UPOV-lidstaten zijn er nog 21 ge­bonden aan de verdragstekst uit 1978, één aan de tekst uit 1961/1972,18 en de overigen (de overgrote meerderheid dus) aan de tekst uit 1991. Dit laatste vloeit voor een belangrijk deel voort uit het gegeven, dat nieuwe lidstaten ingevolge art. 37 lid 3 UPOV 1991 tegenwoordig alleen maar kunnen opteren voor de tekst uit 1991 (vgl.ook art. 3 lid 2 UPOV 1991). &#13;
Vier EU-lidstaten zijn als zodanig nog geen lid van UPOV, namelijk Luxemburg, Griekenland, Cyprus en Malta. Het zal niet verbazen dat deze vier landen ook geen nationa­le kwekersrechtelijke regeling hebben. Een communautair kwekersrecht heeft aldaar echter wel gelding, en vertegen­woordigers uit deze landen zijn ook op diverse fronten be­trokken bij de genoemde EU-Verordening.19 &#13;
De bijzondere relatie tussen UPOV en de EU komt mede tot uitdrukking in het gegeven dat het Communautair Bureau voor plantenrassen in Angers in de eerste jaren van zijn be­staan voor het DUS-onderzoek20 dankbaar gebruik heeft ge­maakt van de bestaande UPOV-testrichtlijnen; deze zijn in de loop der jaren successievelijk omgezet in (overigens vrij­wel gelijkluidende) technische protocollen van de EU. Om deze bijzondere vorm van samenwerking te onderstrepen or­ganiseerde de EU bij gelegenheid van het 50-jarig bestaan van UPOV in oktober 2011 te Genève een seminar met als titel ‘15 Years of supranational cooperation in plant variety protection: the EU experience’.21 &#13;
­Evenals bij eerdere conferenties het geval was, is ook over de herzieningsconferentie van 1991 een lijvig boekwerk ver­schenen, dat alle relevante (ontwerp)teksten en wijzigings­voorstellen weergeeft, een beknopt verslag van alle beraad­slagingen (zowel plenair als in werkgroepsverband), lijsten van deelnemers en zeer uitvoerige registers op artikel en op trefwoord.22 &#13;
4. Enkele andere werkzaamheden binnen de Unie &#13;
In het vorige overzicht, dat in de Inleiding werd genoemd, is tevens aandacht besteed aan allerlei activiteiten die in het kader van de Unie worden verricht. Het hoeft eigenlijk geen betoog, zeker niet in het licht van de groei die de Unie heeft doorgemaakt, dat de inspanningen van de diverse orga­nen onverminderd groot zijn. Op de verleden jaar vernieuw­de website toont een organigram de onderlinge structuur van de organisatie, met bovenaan de Raad, daar meteen onder de raadgevende commissie, dááronder de technische en de ad­ministratieve en juridische commissie, en ten slotte de tech­nische werkgroepen voor de verschillende gewasgroepen, voor ITC en voor biochemische en moleculaire technieken, met daar min of meer tussenin nog een ‘Enlarged Editori­al Committee’ en een ‘Administrative and Legal Commit­tee Advisory Group’. Zie over de werkzaamheden van deze groepen ook de volgende paragraaf. &#13;
Al deze gremia kennen een internationale samenstelling, vergaderen met grote regelmaat en voeden de website met een intussen indrukwekkende reeks van documenten waar­in het UPOV-systeem in al zijn facetten wordt uitgelegd.23 Men vindt er bijv. ‘Explanatory Notes’ met betrekking tot de voorwaarden voor bescherming, de handhaving van het uit­sluitend recht, nietigheids- en vervalgronden, afgeleide ras­sen en beperkingen van het kwekersrecht. Opgemerkt kan wel worden, dat deze documenten doorgaans geen uitput­tende behandeling van een bepaald onderwerp geven. Het compromis-karakter van het verdrag komt vanzelfsprekend ook in dit soort interpretatie-documenten tot uitdrukking. Een goed voorbeeld hiervan vormen de ‘Explanatory Notes on Essentially Derived Varieties under the 1991 Act of the UPOV Convention’.24 Al tijdens de conferentie van 1991 werd een resolutie aanvaard, waarin om standaardrichtlij­nen met betrekking tot het toen nog nieuwe fenomeen van de afgeleide rassen werd verzocht. Het bedrijfsleven heeft, kort na deze conferentie, aan UPOV gevraagd (voorlopig) niet zelf met een uitwerking van het EDV-concept te komen, omdat het bedrijfsleven dat aan zichzelf wilde houden. Uit­eindelijk (in oktober 2009) zijn er toch ook van de zijde van UPOV enige richtsnoeren gepubliceerd, maar die zijn, ver­geleken met wat in de belanghebbende kringen zelf inmid­dels tot stand was gebracht, tamelijk oppervlakkig.25 &#13;
Een andere reeks van publicaties, de zg. Information do­cuments, gaat vooral op diverse formele aspecten van het systeem in (zoals de procedureregels van de Raad, de richtlijnen met betrekking tot de rasbenaming, financiële aangelegenheden) en biedt tevens hulp aan (aspirant-) lidsta­ten bij het opstellen van eigen ‘UPOV-proof’ wetgeving. &#13;
De derde categorie publicaties die wij hier willen noemen zijn de talrijke documenten die de technische kanten van het veldonderzoek van kandidaat-rassen (dus het onderzoek naar onderscheidbaarheid, homogeniteit en bestendigheid) bespreken.26 Enerzijds betreft het hier een waslijst van pro­cedureel getinte stukken (TGP’s ofwel Test Guidelines’ Pro­cedures), anderzijds een ‘General Introduction’ op het DUS-onderzoek en niet minder dan 268 Test Guidelines, in drie of vier talen, met betrekking tot even zovele gewassen. Ter ver­gelijking: ten tijde van het 25-jarig bestaan van de Unie wa­ren het er ruim honderd.27 &#13;
Tot slot vermelden wij hier de verzameling buitenland­se wetten van de lidstaten,28 het ongeveer eens per jaar ver­schijnende periodiek Plant Variety Protection-Gazette and Newsletter, waarin onder andere nieuwe nationale wetge­ving wordt opgenomen, en het document ‘Plant Variety Pro­tection Statistics for the Period 2006-2010’,29 dat een over­zicht geeft van alle in de genoemde periode in alle lidstaten ingediende aanvragen, verleende kwekersrechten, beëindig­de rechten en de aan het eind van elk jaar geldende rechten. Eind 2010 genoten in de gehele Unie ruim 90.000 rassen kwekersrechtelijke bescherming. &#13;
Wie naast dit alles een beeld wil krijgen van de vele onder­werpen die in de resp. organen aan bod komen, bezoeke het deel van de website dat met ‘Meetings’ is aangeduid. Achter de knop ‘Meeting documents’ gaat een reusachtige databank schuil van vergaderstukken, die vaak teruggaan tot de jaren ’80 van de vorige eeuw (waarbij overigens relatief oude do­cumenten niet (meer) kunnen worden geopend). Zij bieden tezamen een boeiende inkijk in de keuken van een moderne, wereldwijd opererende organisatie, met al zijn connecties en vertakkingen, en illustreren daarbij tevens het vaak moei­zame, op compromissen steunende proces om te komen tot nieuwe regelgeving (bijv. testrichtlijnen) die voldoende is afgestemd op resp. rekening houdt met de huidige stand van de techniek en toekomstige ontwikkelingen. &#13;
Over databanken gesproken: de website biedt ook toegang30 tot a) de zg. Genie (Genera /Species) database, die infor­matie verschaft over geslachten en soorten in relatie tot de bescherming die in de lidstaten wordt geboden, de tus­sen lidstaten bestaande samenwerking op het gebied van het DUS-onderzoek, de aldaar aanwezige ervaring met zulk on­derzoek, het bestaan van testrichtlijnen, alsmede informatie &#13;
met betrekking tot alternatieve botanische en algemene be­namingen; en b) de zg. Pluto Plant Variety Database die het mogelijk maakt inlichtingen over alle beschermde rassen in de lidstaten te verkrijgen, en die doorzoekbaar is via een groot aantal ingangen, waaronder het land, de rasbenaming, de aanvraag- en verleningsdatum, de botanische naam en de naam in het algemene spraakgebruik. Deze laatste databank alleen al bevat de relevante gegevens over ruim 575.000 aangevraagde en verleende kwekersrechten. Het Commu­nautair Bureau voor plantenrassen en UPOV ondertekenden in oktober 2004 een ‘Memorandum of Understanding’ voor diverse vormen van samenwerking. Eén daarvan betreft de zojuist genoemde databank: door uitwisseling van gegevens zijn de UPOV-databank en de EU-databank met betrekking tot rasbenamingen enz. zo veel mogelijk met elkaar in over­eenstemming gebracht, hetgeen bijdraagt aan de steeds gro­tere overzichtelijkheid van de in de wereld van de planten­veredeling en de handel in plantaardig materiaal gebezigde benamingen.31 &#13;
5. Het werk van enkele subgroepen &#13;
In de vorige paragraaf werd gerefereerd aan een indrukwek­kende reeks van documenten over onderwerpen, die voor de werking van het kwekersrecht in het algemeen of het func­tioneren van UPOV in het bijzonder van belang zijn. De in­spanningen die daaraan ten grondslag liggen verdienen eni­ge nadere toelichting. &#13;
Technical Working Parties &#13;
Eén van de pijlers van het kwekersrecht is de vaststelling of het object van het recht inderdaad een plantenras is dat vol­doet aan de door het verdrag voorgeschreven botanische voorwaarden (DUS). Voor die vaststelling is het noodzake­lijk om het kandidaat-ras in een proef te beoordelen op de elementen ‘onderscheidbaarheid’, ‘homogeniteit’ en ‘be­stendigheid’. Niet alleen is dat een karwei, dat enige erva­ring vraagt, ook ligt daarin het risico besloten dat men de uitkomsten van dergelijke proeven verschillend zal interpre­teren. Om dat te voorkomen worden in UPOV-verband de zogenaamde technical guidelines ontwikkeld, elk toegespitst op één bepaalde (sub-)species. De technical guidelines be­schrijven met betrekking tot een bepaald gewas de opzet van de proef en de wijze waarop het nieuwe kweekproduct aan de criteria voor DUS moet worden beoordeeld. De daarmee beoogde harmonisatie van botanische vereisten komt voor­al op het conto van de ‘technische werkgroepen’ (Technical Working Party for Agricultural Crops, TWA, Technical Wor­king Party for Vegetables, TWV, Technical Working Par­ty for Fruit Crops, TWF, Technical Working Party for Orna­mental Plants and Forest Trees, TWO), waarin hoofdzakelijk onderzoekers uit vele UPOV-landen participeren. Ieder jaar nemen onderzoekers huiswerk op zich, dat op de jaarlijk­se vergadering van de betrokken werkgroep wordt behan­deld. Bij de keuze van te behandelen (sub-)species probeert men de gewassen van alle continenten zo evenwichtig mo­gelijk aan bod te laten komen. Nieuwe technical guidelines en wijzigingen daarvan worden, na behandeling in de TC (zie hieronder) en het CAJ (zie hieronder), uiteindelijk door de Council vastgesteld. &#13;
BMT &#13;
Vooralsnog is de morfologische expressie van de te bescher­men rassen doorslaggevend. Dat houdt in de eerste plaats verband met het uitgangspunt dat de gebruikers baat moe­ten kunnen vinden bij de eigenschappen van het beschermde ras. Een wijziging van het genoom, die bij het gebruik van het ras niet tot expressie komt, is niet relevant voor de ge­bruiker. Anderzijds worden nieuwe rassen ontwikkeld, zon­der dat er, met de huidige technieken, een wijziging in het genoom te ontdekken valt. Men denke bijvoorbeeld aan vele appelrassen, die in wezen mutanten zijn en waarvan het de­tecteerbare DNA-profiel niet verschillend is. &#13;
Toch zijn er onderwerpen op moleculair en DNA-niveau, die aandacht behoeven, al was het maar vanwege de consta­tering dat, althans met de huidige technieken, de vaststelling van de identiteit van plantenrassen, zulks in verband met de toekenning van kwekersrecht, niet uitsluitend op basis van DNA-profielen kan gebeuren. Dergelijke onderwerpen be­horen tot het domein van de BMT, de ‘Working Group on Biochemical and Molecular Techniques and DNA-Profiling in Particular’. &#13;
Een recente ontwikkeling in BMT-verband is de studie naar het gebruik van DNA databanken om het ‘klassieke’ DUS-onderzoek te velde efficiënter uit te voeren. Vooropgesteld dat de DNA data op geharmoniseerde wijze zijn verkregen kan men veel gerichter de referentierassen uitzoeken, waar­mee het kandidaat-ras moet worden vergeleken. Aldus komt een beperking van het DUS-onderzoek, zowel in omvang als in tijd (en kosten), binnen bereik. &#13;
CAJ, TC, CAJ-AG &#13;
De Technical Committee (hierna: TC) en het Comité Admi­nistrative et Juridique (hierna: CAJ) behandelen onderwer­pen van technische respectievelijk juridische en/of adminis­tratieve aard alvorens ze door de Council te laten vaststellen. Zo is de TC inhoudelijk de eindverantwoordelijke voor vele documenten van plantkundige aard. Het CAJ behandelt on­derwerpen van administratieve en juridische aard. Vele daar­van vinden beslag in de ‘Explanatory Notes’ and ‘Informati­on documents’, documenten die uitleg geven over bepaalde begrippen van de Conventie en/of begeleiding geven bij de toepassing van de Conventie op nationaal niveau. Voor on­derwerpen die wat complexer lijken te zijn bedient het CAJ zich van een ’Advisory Group’, die gezien kan worden als een voorportaal van de CAJ. De bedoeling van de ‘Adviso­ry Group’ is om meer gelegenheid te geven voor brainstor­ming. &#13;
Consultative Committee &#13;
Ten slotte valt het bestaan van de ‘Consultative Committee’ (hierna: CC) te vermelden. Dat comité is het voorportaal van de Council. De vergaderingen van de Council zijn tamelijk openbaar. Naast de vertegenwoordigers van de Unie-landen kunnen vertegenwoordigers van andere landen en vertegen­woordigers van het georganiseerde bedrijfsleven alsmede van bepaalde andere organisaties (waaronder enkele NGO’s) de vergaderingen bijwonen. De CC is bedoeld om met uit­sluitend de Unie-landen onderwerpen te behandelen, zoals de voorbereiding van de vergaderingen van de Council of onderwerpen van vertrouwelijke aard. &#13;
Openbaarheid van documenten &#13;
De documenten voor vergaderingen van de CC zijn niet openbaar. De stukken van alle overige subgroepen zijn sinds 2011 openbaar. Documenten zijn te vinden op de website van UPOV, zie voetnoot 3. &#13;
6. Enkele toekomstperspectieven &#13;
In de bijdrage in dit tijdschrift in 1987 (voetnoot 1) werden onder hetzelfde kopje onder meer genoemd: a) verbetering van de samenwerking inzake rassenonderzoek, b) de wens om te komen tot een centraal bestand van rasaanduidingen en c) de mogelijke komst van een EG-kwekersrecht. Uit het voorgaande moge duidelijk geworden zijn dat deze ‘targets’ inmiddels bereikt zijn. Destijds werd ook ingegaan op de re­latie tussen octrooi- en kwekersrecht en de invloed van nieu­we technieken. Centraal stond daarbij de vraag of, en zo ja welke rol er in de toekomst nog zou overblijven voor het kwekersrecht, anders gezegd: of het kwekersrecht niet lang­zaam maar zeker het onderspit zou delven. Een citaat: &#13;
‘Koppelt men (…) in gedachten de ruime bescher­mingsmogelijkheden van het octrooirecht aan een toekomstige, vergevorderde techniek (…) dan doemt het beeld op van een marktsituatie, waarin octrooi­houders een stevige vinger in de pap zullen hebben met betrekking tot het bedrijfsmatig gebruik van planten waarin stoffen voorkomen die met behulp van [DNA-technieken] zijn verkregen. Dit kan dan weer negatieve gevolgen voor de plantenveredeling hebben. Enerzijds omdat de kleine en middelgrote kweekbe­drijven doorgaans niet over voldoende financiële mid­delen zullen beschikken om op soortgelijke technieken over te gaan, zodat alleen enkele grote bedrijven overblijven, hetgeen de concurrentie als geheel wel­licht niet ten goede zal komen. Anderzijds kent het kwekersrecht vanouds de regel dat men in beginsel geen toestemming van de kweker van een beschermd ras nodig heeft om teeltmateriaal van dit ras bedrijfs­matig te gebruiken voor het tot ontwikkeling brengen van nieuwe kweekprodukten (…) een dergelijke regel bestaat echter in het octrooirecht niet (…) juist met het oog op al deze nieuwe ontwikkelingen vraagt men zich af hoever de reikwijdte van het octrooirecht zich in werkelijkheid zal gaan uitstrekken, hoe de onderlin­ge afbakening tussen de verschillende rechtsgebieden dient te geschieden en (…) of het kwekersrecht (…) straks nog wel voldoende bescherming zal bieden om zich naast het octrooirecht te kunnen handhaven.’ &#13;
Anno 2012 is dit alles actueler dan ooit. Het in 2009 in op­dracht van het Ministerie van LNV geschreven rapport ‘Ver­edelde zaken’ 32 gaat uitvoerig in op de stand van zaken op het gebied van de plantenveredeling, en beschrijft tot in de­tail de rol en de positie van de ‘klassieke’ veredelaars en de ‘biotech-bedrijven’ daarin. Het rapport geeft ook een aantal aanzetten tot verbetering van de inmiddels ontstane situatie, waaronder het strenger beoordelen van octrooiaanvragen op plantaardig terrein, het vaker benutten van de mogelijkheden die het mededingingsrecht biedt en de introductie in het oc­trooirecht van een (gedeeltelijke of volledige ) kwekersvrij­stelling ofwel breeder’s exemption. Dit laatste houdt, kort gezegd, in dat beschermd rasmateriaal vrij gebruikt mag worden voor het kweken, of ontdekken en ontwikkelen van een nieuw plantenras (de beperkte vrijstelling), en dat dit nieuwe ras tevens vrijelijk gecommercialiseerd mag wor­den zonder dat de houder van het kwekersrecht voor het eerstbedoelde ras dit kan verhinderen (de volledige vrij­stelling). In het kwekersrecht bestaan beide regels sinds jaar en dag, in het octrooirecht niet. Ten departemente is momenteel een wetsontwerp in voorbereiding dat beoogt in de Rijksoctrooiwet 1995 een (beperkte) kwekersvrijstel­ling te introduceren.33 &#13;
Deze discussie wordt natuurlijk niet alleen in ons land maar mondiaal gevoerd, ook in een breder kader waarin de ver­houding tussen intellectuele eigendomsrechten enerzijds en het algemeen belang anderzijds ter sprake komen (denk hierbij ook aan de positie van de ontwikkelingslanden). De Unie tot bescherming van kweekprodukten kan in de jaren die voor ons liggen een nuttige bijdrage leveren aan het de­bat, door vanuit de eigen specifieke en langjarige ervaring te laten zien wat de bijzondere betekenis en de meerwaar­de van het kwekersrecht is voor de bescherming van plan­tenrassen. &#13;
</content><legacyfootnotes>* Secretaris van de Raad voor plantenrassen resp. univer­sitair hoofddocent intellectuele eigendom, Universiteit Leiden.&#13;
1. P.A.C.E. van der Kooij, ‘25 jaar Internationaal Verdrag tot bescherming van kweekprodukten (1961- 1986)’, Agr.r. 1987, p. 297-316. Wij zijn ons ervan bewust dat ‘product’ tegenwoordig weer met een ‘c’ moet. De officiële titels van het verdrag en van de Unie hebben echter de laatste spellingswijziging overleefd; zie bijv. ook art. 1 onder k Zaaizaad- en plantgoedwet 2005 (ZPW).&#13;
2. En dus niet ‘pretentieus’ zoals destijds (op p. 313) abusie­velijk stond!&#13;
3. Zie tegenwoordig het document met de naam ‘Guidance for the preparation of laws based on the 1991 Act of the UPOV Convention’ (UPOV/INF/6/2), www.upov.int , onder de knop ‘UPOV System’, en vervolgens onder ‘In­formation documents’.&#13;
4. Agreement on Trade-Related Aspects of Intellectual Pro­perty Rights d.d. 15 april 1994, Trb. 1995, 130. Dit is een bijlage bij het Verdrag tot oprichting van de Wereldhan­delsorganisatie.&#13;
5. Zie www.wto.org .&#13;
6. Zij het niet in de landen die tot het Europees Octrooiver­drag zijn toegetreden; dit verdrag verbiedt namelijk in art. 53 onder b de octrooiverlening voor ‘planten- of dierenras­sen of werkwijzen van wezenlijk biologische aard voor de voortbrenging van planten of dieren (…)’. Zie ook art. 3 lid 1, onder c Rijksoctrooiwet 1995 (ROW).&#13;
7. Vgl. P.A.C.E. van der Kooij, ‘TRIPS en de kwekersvrij­stelling’, Berichten Industriële Eigendom 2012, p.12-17. &#13;
8. Zie voetnoot 3. &#13;
9. Doc. Nr. C/39/13 d.d. 27 oktober 2005, p. 2. &#13;
10. Zie het artikel genoemd in voetnoot 1, p. 306-308. &#13;
11. Zie daarover P.A.C.E. van der Kooij, ‘Naar een nieuwe Zaaizaad- en Plantgoedwet’, Agr.r. 1991, p. 581-591. De Nederlandse tekst van het verdrag staat in Trb. 1993, 153. &#13;
12. HR 9 oktober 2009, NJ 2009, 492 (Verheijen/Mulders c.s.). Zie over deze uitspraak ook H. Koenraad, IEF 8305 (www.ieforum.nl) , Gazette van de Raad voor plantenras­sen, december 2009, p. 31 (Stcrt. 2009, nr. 18712 d.d. 10 december 2009). &#13;
13. Zie over de problematiek rond afgeleide rassen bijv. P.A.C.E. van der Kooij, Afgeleide rassen, Agrarisch recht 1996, p. 480-490 (deel I) en p. 530-537 (deel II); idem, Afgeleide rassen anno 2008, Agr.r. 2008, p.311-317; T.F.W. Overdijk, ‘Afgeleide rassen in het kwekersrecht: Rechts­vinding in de woestijn (of de kwalijke effecten van vage wetgeving)’, Bulletin industriële eigendom 2010, p. 246- 256. &#13;
14. Zie onder de knop ‘PVP Data &amp; Statistics’, het onderdeel ‘List of Protected Taxa’; d.i. doc. nr. C/45/6 d.d. 16 oktober 2011. &#13;
15. Uitvoeringswet UPOV 1991, Stb. 1996, 398. &#13;
16. Stb. 205, 184; in werking getreden op 1 februari 2006. &#13;
17. PbEG d.d. 1 september 1994, L 227/1, zie laatstelijk Pb. EG d.d. 11 januari 2008, L 8/2. &#13;
18. Het betreft België; nieuwe wetgeving conform UPOV 1991 is gereed maar was ten tijde van het schrijven van dit artikel (mei 2012) nog niet in werking getreden (Wet van 10 januari 2011 ter bescherming van kweekproducten, B.S. 25 februari 2011). Het in de tekst genoemde jaartal 1972 verwijst naar een relatief kleine herzieningsconferentie in dat jaar, die vooral betrekking had op het stelsel van verplichte bijdragen van de lidstaten en het daaraan gekop­pelde stemrecht. &#13;
19. Bijv. via het lidmaatschap van de Raad van Bestuur van het Communautair Bureau voor plantenrassen in Angers, Frankrijk; zie www.cpvo.europa.eu . &#13;
20. De afkorting staat voor Distinctness, Uniformity, Stability, anders gezegd: onderscheidbaarheid, homogeniteit, besten­digheid. Zie voor deze voorwaarden voor bescherming art. 7-9 UPOV 1991; art. 35 leden 2-4 ZPW. &#13;
21. Zie voor enkele presentaties www.cpvo.europa.eu , onder ‘Nieuws’, en vervolgens onder ‘Conferences and Special Events’. &#13;
22. Records of the Diplomatic Conference for the Revision of the International Convention for the Protection of New Varieties of Plants, UPOV, Geneva 1992; UPOV publicatie nr. 346 (E). &#13;
23. Zie het in voetnoot 1 genoemde artikel, p. 309-311, voor de onderlinge verdeling van taken en bevoegdheden van de verschillende organen, alsmede art. 26 en 27 UPOV 1991. &#13;
24. Zie onder de knop ‘UPOV System’, het onderdeel ‘Expla­natory Notes’. &#13;
25. Zie de publicaties vermeld in voetnoot 13. &#13;
26. Zie onder de knop ‘UPOV System’, het onderdeel ‘DUS Guidance’. Overigens lijkt UPOV het bij het goedkeuren van op het verdrag geënte nationale wetgeving niet altijd even nauw te nemen, zie P.A.C.E. van der Kooij, ‘Ge­kweekt, of ontdekt en ontwikkeld’, Berichten Industriële Eigendom 2011, p. 82-90. &#13;
27. Overigens bestaan er wereldwijd vele duizenden gewassen. Dat betekent dat het DUS-onderzoek in de praktijk bij een groot aantal gewassen, bij afwezigheid van een specifieke richtlijn, geschiedt op basis van de ‘General Introduction’ en eventueel met behulp van richtlijnen voor min of meer vergelijkbare gewassen. &#13;
28. Zie onder de knop ‘PVP Data &amp; Statistics’, onderdeel ‘UPOV Lex’. &#13;
29. Idem; doc. nr. C/45/7 d.d. 18 oktober 2011. &#13;
30. Zie onder de knop ‘PVP Data &amp; Statistics’. &#13;
31. Zie bijv. ook het Jaarverslag 2011 op de website van het Bureau (www.cpvo.europa.eu, onder ‘Documentatie en publicaties’), p. 75. &#13;
32. N. Louwaars/H. Dons/G. van Overwalle/H. Raven/A. Arundel/D. Eaton/A. Nelis, Veredelde zaken, De toekomst van de plantenveredeling in het licht van de ontwikkelin­gen in het octrooirecht en het kwekersrecht, CGN Rapport 14, 2009 (ook in het Engels beschikbaar onder de titel Breeding business). &#13;
33. Kamerstukken II 2010/11, 27 428. &#13;
</legacyfootnotes><footnotes><footnote/></footnotes><auteurs>mr. K.A. Fikkert en mr. P.A.C.E. van der Kooij&#13;
</auteurs><published>2012-09-01 00:00:00</published><modified>2012-09-01 00:00:00</modified><editiondate>2012-09-01</editiondate><htmlpath>https://denhollander.info/artikel/10068</htmlpath></article>
</articles></edition>