<edition><articles><article><jaar>1996</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1996</searchword><id>5816</id><udhid>UDH:TvAR/5816</udhid><titel>De nieuwe mandeligheid en de landbouw</titel><searchwords><searchword>TvAR 1/1996</searchword><searchword>UDH:TvAR/5816</searchword></searchwords><attachments><attachment><name>1996_nr 1_Artikel_RodriguesLopes.pdf</name><extention>pdf</extention><url>https://denhollander.info/download/5747/ci</url></attachment></attachments><inleiding>1. INLEIDING&#13;
Mandeligheid is een bijzondere vorm van mede-eigendom. Deze laatste wordt, met andere medegerechtigdheden, geregeld onder de noemer van gemeenschap (art. 3:166 e.v.). Waar de bepalingen van mandeligheid (art. 5:60 e.v.) niet voorzien, zal men in beginsel die van gemeenschap moeten raadplegen. Dit geldt reeds ten aanzien van het gebruik. En waar mandeligheidsbepalingen van aanvullend recht zijn, wordt verwezen naar de rege-ling tussen deelgenoten (art. 5:69), zoals die wordt overeengekomen respectievelijk door de kantonrechter getroffen (art. 3:168).&#13;
De wettelijke regeling van mandeligheid heeft slechts betrekking op enkele onderwer-pen. Het loont dus de moeite te trachten tot een overzicht van het geheel te geraken. Daar-bij moeten wij uitgaan van de aard van de mandeligheid, de gemeenschap (per definitie) van de mandelige zaak en de parallel van haar ontstaan met de splitsing in appartements-rechten.</inleiding><content>2. MANDELIGHEID IN ANALYSE&#13;
De wet geeft van mandeligheid geen definitie. We kunnen echter op grond van de bepa-lingen over het ontstaan (art. 5:60), het einde (art. 5:61), scheidsmuren (art. 5:62), de rela-tie tussen de mandelige zaak en de erven en de onmogelijkheid verdeling te vorderen (art. 5:62) het karakter van de mandeligheid vastleggen.&#13;
De mandelige zaak is onroerend, gemeenschappelijk eigendom van de eigenaars van twee of meer erven en is tot gemeenschappelijk nut van die erven bestemd. In principe veronderstelt dit dat er ten minste drie erven zijn die in elkanders nabijheid zijn gelegen. In principe, want er laten zich bijzondere gevallen voorstellen. Enkele ondernemingen met vestigingen verspreid over het gehele land kunnen in een samenwerkingsvorm, bij-voorbeeld ter besparing van kosten, een centraal gelegen opslagplaats, magazijn of werk-plaats gebruiken.&#13;
De bepaling (art. 5:60) spreekt van eigendom van de erven en gemeenschappelijk ei-gendom van de mandelige zaak. Niets verzet zich tegen uitbreiding met erfpacht, opstal en misschien zelfs vruchtgebruik van de erven en met erfpacht en vruchtgebruik van de mandelige zaak. Zou het beperkte recht op het erf eindigen, dan zou tevens de mandelige zaak een deelgenoot verliezen. Mandelige zaak betekent mandelige eigendom van de zaak. Mandelige erfpacht en mandelige opstal moeten ook kunnen bestaan, zoals erfpacht en opstal van een complex zich lenen tot splitsing in appartementsrechten (art. 5:106, lid 1). Dan lijkt mandelig goed een verantwoorde verzamelterm. Komen de twee of meer erven in één hand, dan eindigt de mandeligheid (zie art. 5:60 en 61 onder a). Zeker in de landbouw kan dit zich, vooral via vererving, voordoen, wan-neer een aantal familieleden in een klein gebied een bedrijf heeft.&#13;
Het gemeenschappelijk nut kan discutabel zijn. Nut betekent zoiets als toegevoegde waarde, voordeel, de mogelijkheid een erf van een mede-eigenaar meer tot zijn recht te la-ten komen. Mandeligheid ontstaat niet door het gemeenschappelijke nut van de zaak voor de erven, maar door de bestemming daartoe door de eigenaars van de erven of, scherper nog, door de inschrijving in de openbare registers van een akte waarin gesteld wordt dat de zaak tot dat gemeenschappelijk nut wordt bestemd. Zo is de mandeligheid gebaseerd op een formeel criterium. Daardoor bestaat de mogelijkheid dat het gemeenschappelijk nut in werkelijkheid niet aanwezig of niet meer aanwezig is. Het nut kan voor de eigenaar van een der erven minimaal en voor die van een ander erf maximaal zijn. Hierbij associ-eer ik met misbruik van recht waar de misbruiker een positief belang kan hebben, zij het dat dat in het niet zinkt bij het negatieve belang van de gelaedeerde.&#13;
Nu kan de mandeligheid eindigen door inschrijving van een akte waarbij de bestem-ming tot gemeenschappelijk nut wordt opgeheven, in de openbare registers (art. 5:61 on-der b). Die opheffing lijkt een eenzijdige rechtshandeling (Gesammtakt), maar vertoont tussen de eigenaars van de erven tevens trekken van een overeenkomst. En de mandelig-heid zou eindigen zodra het nut voor elk van de erven is geëindigd (idem onder c). De be-paling veronderstelt dat bij het ontstaan van de mandeligheid voor elk van de erven werkelijk nut aanwezig was, betekent dat met het nut van slechts een van de (misschien in casu vele) erven de mandeligheid kan voortbestaan en veroorzaakt rechtsonzekerheid. Wat dit laatste betreft, de raadpleger van de openbare registers constateert mandeligheid en zou ter plaatse allerlei nut moeten onderzoeken; daarbij zouden een of meer eigenaars van erven om allerlei redenen ongelijke visies op het nut kunnen hebben.&#13;
De mandelige zaak heeft een relatie met de erven. De zaak is gedefinieerd (art. 3:2), de er-ven niet. Vestiging van een recht van opstal (art. 5:101) splitst als het ware een zaak in twee zaken, een onderzaak en een bovenzaak. Er zijn dan, zolang het opstalrecht bestaat, twee za-ken. Het is denkbaar dat beide zaken mandelig zijn. Gebouwen op de grond in kwestie zou-den van gemeenschappelijk nut kunnen zijn van twee of meer erven. De grond zelf of een kelder, een leiding daaronder (in de laatste twee gevallen opstal) zou dan weer van gemeen-schappelijk nut kunnen zijn voor andere erven. Nog merkwaardiger zou zijn dat dezelfde er-ven in relatie staan tot twee mandelige zaken, die vóórdat een recht van opstal werd gevestigd, één zaak waren, gewoon een erf met daarop waarschijnlijk gebouwen.&#13;
Een vrijstaande scheidsmuur, een hek of een heg is gemeenschappelijk eigendom en mandelig, indien de grens van twee erven die aan verschillende eigenaars toebehoren, er in de lengterichting onderdoor loopt (art. 5:62, lid 1), evenals de gemeenschappelijke scheidsmuur van twee gebouwen of werken met verschillende eigenaars (lid 2). We zien hier de klassieke mandeligheid (artt. 681, 698,710 BW oud), in tegenstelling tot de in het bovenstaande besproken mandeligheid nieuwe stijl, de vondst van de ontwerpers van het NBW. Er zijn twee erven, twee eigenaars, één grens, op die grens een scheidsmuur, hek of heg en die is mandelig. De mandeligheid ontstaat dus door de bouw of aanleg op de grens dan wel doordat een erf met een muur, hek of heg daarop gesplitst wordt waarbij de grens wordt bepaald onder die muur, enz. Met andere woorden, de wijze van ontstaan van de mandeligheid is gelegen in een feitelijke handeling (bouw, aanleg) respectievelijk een rechtshandeling. Het recht op een mandelige zaak kan niet worden gescheiden van de eigendom der er-ven (art. 5:63, lid 1). Het is dus een afhankelijk recht (art. 3:7). Men moet eigenaar zijn van een der erven om het recht op de mandelige zaak te hebben. Vervreemdt een eigenaar zijn erf, dan kan hij hetzij tevens zijn recht op de mandelige zaak aan dezelfde persoon vervreemden hetzij dat recht aan de andere mede-eigenaars verkopen en overdragen.&#13;
Een vordering tot verdeling van een mandelige zaak is uitgesloten (lid 2). Dit sluit geenszins een overeenkomst tot verdeling uit. Die verdeling kan niet inhouden dat een of meer mede-eigenaars alleeneigenaars van een deel van de zaak worden, wel dat een of meer van hen uittreden (zie onder ad 8).&#13;
3. ONTSTAAN MANDELIGHEID&#13;
Mandeligheid ontstaat door inschrijving in de openbare registers van een notariële akte waarbij de eigenaars van twee of meer erven de onroerende zaak die zij in gemeenschap-pelijk eigendom hebben, tot gemeenschappelijk nut van die erven bestemmen (art. 5:60; 'tussen hun' in plaats van 'tussen hen'!).&#13;
De eerste fase van het ontstaan bevindt zich in het verbintenissenrecht. De eigenaars komen overeen dat de zaak in gemeenschappelijk eigendom bestemd zal zijn tot gemeen-schappelijk nut van hun erven. De overeenkomst loopt parallel met de overeenkomst van verlening van een zakelijk recht. De eigenaars nemen allen dezelfde verplichting op zich, namelijk om mee te werken aan de totstandkoming van de notariële akte met de genoem-de bestemming. Zij verbinden zich tegenover elkaar tot deelneming aan de verrichting van een eenzijdige rechtshandeling (Gesammtakt). Hier ligt het verschil met de verlening van een beperkt recht, waar in het eenvoudigste geval de eigenaar zich verbindt dat recht uit zijn volle recht los te maken en het over te dragen aan de beoogde gerechtigde.&#13;
De volgende fase is de totstandkoming van de notariële akte, parallel met een akte van vestiging. De akte moet een bestemming van de zaak in gemeenschappelijk eigendom in-houden. In zekere zin moet de bestemming op de zaak worden gevestigd. Die bestemming houdt in dat ieder van de eigenaars zijn erf meer tot zijn recht kan laten komen door het gebruik van de zaak, maar tevens dat hij moet dulden dat die zaak met hetzelfde doel door de andere eigenaars zal worden gebruikt. In die zin staan de eigenaars tegenover elkander als partijen bij een zakenrechtelijke overeenkomst.&#13;
De mandeligheid ontstaat eerst door de inschrijving van de akte.&#13;
Inmiddels zijn enkele vragen gerezen. Zij hebben betrekking op de parallellen van de rechtsgeldigheid van de titel, van de beschikkingsbevoegdheid van de eigenaars en op de mogelijkheid van het ontstaan van mandeligheid door verjaring.&#13;
3.1. De verbintenisrechtelijke overeenkomst&#13;
Een overeenkomst is geldig, vernietigbaar of nietig. Dit geldt ook voor de overeenkomst die de 'titel' voor het ontstaan van mandeligheid levert, de overeenkomst waarbij de eige-naars overeenkomen de zaak de bedoelde bestemming te geven.&#13;
Vernietigbaarheid wordt veroorzaakt door handelingsonbekwaamheid (art. 3:32, lid 2), door geestelijke stoornis (art. 3:34), door bedreiging, bedrog of misbruik van omstandigheden (art. 3:44), door dwaling (art. 6:228), door Paulianeus handelen (schuldeisersbena-deling, art. 3:45). De eigenaar van een der erven kan handelingsonbekwaam, geestelijk gestoord, bedreigd, bedrogen of 'misbruikt' zijn, dwalen of bijvoorbeeld de hypothecaire financier van zijn erf willen benadelen. In dit laatste geval denk ik aan mandeligheid als complicerende factor bij een executie.&#13;
De rechtshandeling wordt vernietigd door een buitengerechtelijke verklaring of door een rechterlijke (art. 3:51) uitspraak (art. 3:49).&#13;
Een buitengerechtelijke verklaring kan een bestemming tot mandeligheid die heeft ge-leid tot een inschrijving in de openbare registers, slechts vernietigen indien alle partijen in de vernietiging berusten (toepassing art. 3:50, lid 2 over rechtshandeling met betrekking tot registergoed).&#13;
De rechtsvorderingen tot vernietiging zijn aan verjaring onderhevig (art. 3:52, termij-nen drie jaar, geestelijke stoornis lid 1 onder d).&#13;
Nietigheid is het gevolg van niet naleving van een vormvereiste (art. 3:39), van strijd van de inhoud of strekking van de rechtshandeling met de wet, de goede zeden of de openbare orde (art. 3:40; lid 2 over vernietigbaarheid meerzijdige rechtshandeling in ge-val van strijd met dwingende wetsbepaling ter bescherming van één partij). Een nietige 'bestemmingsovereenkomst' laat zich niet denken, omdat zij vormvrij is en niet de ge-noemde strijdigheden kan vertonen.&#13;
We concluderen dat allerlei vernietigbaarheid zich kan voordoen, die, in vernietiging omgezet, de 'titel' aan de 'vestiging' van mandeligheid kan doen ontvallen.&#13;
Daardoor kan een raadpleger van de openbare registers mandeligheid constateren waar die niet is.&#13;
3.2. De bevoegdheid van de eigenaars der erven&#13;
Het doen ontstaan van de mandeligheid is een wijziging van de rechtstoestand van de zaak en van de betrokken erven en dus een gezamenlijke beschikkingsdaad van de eige-naars van de erven over de zaak en van ieder van hen over het eigen erf. Zij behoren dus allen beschikkingsbevoegd te zijn, een niet in de wet (art. 3:98) genoemde parallel met het vereiste van beschikkingsbevoegdheid met het oog op overdracht (art. 3:84, lid 1), maar nog meer met het oog op de splitsing in appartementsrechten (zie aanstonds). Die be-schikkingsbevoegdheid heeft betrekking op het aandeel van iedere mede-eigenaar in de zaak en op de eigendom van diens erf. Echter, ondanks onbevoegdheid van de eigenaar van een der erven wordt de zaak mandelig, indien de andere eigenaren te goeder trouw zijn en de onbevoegdheid voortvloeit uit de ongeldigheid van de overdracht van het erf aan die onbevoegde eigenaar niet als gevolg van onbevoegdheid van de toenmalige ver-vreemder (parallelle toepassing art. 3:88 over overdracht). In het spel zou dan zijn ge-weest een ongeldige titel (art. 3:84) die het gevolg zou zijn van de nietigheid of de vernietiging/ontbinding van de overeenkomst, bijvoorbeeld een koopovereenkomst. Het kan ook zijn dat aan dezelfde of aan een andere eigenaar het aandeel in de zaak niet op geldige wijze is overgedragen.&#13;
Het kan dus voorkomen dat mandeligheid niet ontstaat, maar wel de akte in de openba-re registers is ingeschreven. Is de mandeligheid wegens onbevoegdheid niet ontstaan, dan ontstaat een parallel met hetgeen bepaald is omtrent de onbevoegdheid van de splitser van een complex in apparte-mentsrechten (art. 5:110, lid 1). We moeten dan denken aan het geval waarin de gemeen-schap van het complex wordt omgezet in zoveel appartementsrechten als er deelgenoten zijn. Ook zij verrichten gezamenlijk een eenzijdige rechtshandeling, maar staan tegelijker-tijd als partijen tegenover elkaar. Ook hun complex is een onroerende zaak in gemeen-schappelijk eigendom. Hun rechtshandeling heeft tot gevolg dat, met behoud van een groot deel van de collectiviteit (gemeenschappelijke gedeelten, hun vereniging) individu-ele rechten tot stand komen. Mandeligheid verandert de rechtstoestand van de zaak door vestiging van een relatie van die zaak met telkens het erf van een van de mede-eigenaars. Het komt mij voor dat dus ook de mandeligheid geldig zal moeten worden indien de ge-noemde mislukte poging haar te doen ontstaan wordt gevolgd door overdracht van een van de erven plus het aandeel in de zaak (parallel art. 5:110, lid 1).&#13;
3.3. Ontstaan mandeligheid door verjaring&#13;
De mandeligheid die kan ontstaan door inschrijving van een akte in de openbare registers, moet in beginsel ook kunnen ontstaan door verjaring. Een bezitter te goeder trouw ver-krijgt een recht op een onroerende zaak door een onafgebroken bezit van tien jaren (art. 3:99). De vraag is dus of mandeligheid, van een mede-eigenaar van de zaak uit gezien, een recht is dat zich er toe leent bezeten te worden. Daartoe moet het kunnen worden uit-geoefend en die uitoefening geschiedt waar de eigenaar van een erf de mandelige zaak ge-bruikt als verlengstuk van zijn erf elders, dat erf meer tot zijn recht doet komen. Zo kan het zijn dat de eigenaars van de erven de zaak tot gemeenschappelijk nut van hun erven bestemmen maar dat slechts een van hen dat nut realiseert. Hij kan zijn recht op die wijze van gebruik ten opzichte van de andere mede-eigenaars geldend maken, zoals zij dat te-genover hem zouden kunnen doen. Mandeligheid moet dus door verjaring kunnen ont-staan.&#13;
We moeten denken aan twee mogelijkheden van bezit te goeder. De eerste is dat een poging tot het doen ontstaan van mandeligheid is mislukt, al zijn de mede-eigenaars (en de raadplegers van de openbare registers!) daarvan niet op de hoogte. De tweede is dat een van hen de zaak kennelijk gebruikt tot nut van zijn erf, mag menen daartoe gerechtigd te zijn en dat de anderen die wijze van gebruik, die dus normaal gebruik als deelgenoot te boven gaat, aanvaarden. Het zou gaan om gebruik dat verder gaat dan een eventuele rege-ling toelaat en, normaal gesproken, moeilijk met het recht van de overige deelgenoten te verenigen is (art. 3:169), doch (nogmaals) wel door dezen wordt geaccepteerd.&#13;
Tien jaren na de inschrijving van de akte in de openbare registers ontstaat in het eerste ge-val de mandeligheid, anders gezegd wordt het bezit van het recht op het voor de erven van die eigenaars nuttig gebruik een daartoe strekkend recht. In het tweede geval ontstaat het recht tien jaar na de aanvang van de geschetste wijze van gebruik door die ene mede-eigenaar. Dit geval is minder eenvoudig. Afhankelijk van de omstandigheden zou het kunnen zijn dat geen mandeligheid ontstaat, maar slechts een erfdienstbaarheid met de zaak in mede-eigendom als dienend erf en dat van de 'bijzondere' gebruiker als heersend erf. Is de mandeligheid door verjaring ontstaan, dan kan dat rechtsfeit in de openbare registers worden ingeschreven (art. 3:16, lid 1 en 17, lid 1 onder i). Een latere verkrijger van een erf en een aandeel in de zaak wordt dan geacht te weten dat die zaak mandelig is (art. 3:23).&#13;
3.4. Ontstaan klassieke mandeligheid&#13;
De vrijstaande scheidsmuur, hek of heg is mandelig indien de grens van twee erven van verschillende eigenaars er in de lengterichting onderdoor loopt (art. 5:62, lid 1). Mande-ligheid ontstaat dus wanneer een dergelijke muur, hek of heg op die grens wordt gebouwd respectievelijk opgetrokken of aangelegd. Het is niet van belang wie de bouwer of aanleg-ger is, een van de eigenaars, beide eigenaars of een derde en ook de bedoeling van het bouwen of het aanleggen doet er niet toe. Een andere mogelijkheid is dat de muur, heg of hek over een erf loopt, vervolgens het erf wordt gesplitst in twee delen met de grens in de lengterichting van de muur, hek of heg en ten slotte de beide erven in handen van ver-schillende eigenaars komen.&#13;
De scheidsmuur van twee gebouwen of werken, welke aan verschillende eigenaars toe-behoren, is mandelig (art. 5:62, lid 2). Mandeligheid kan dus ontstaan wanneer beide ei-genaars een gebouw oprichten met een gemeenschappelijke muur op de grens. Een andere mogelijkheid is dat op een erf een gebouw staat met de buitenmuur op de grens en vervol-gens de eigenaar van het aangrenzende erf een gebouw doet verrijzen op een wijze die de muur op de grens gemeenschappelijk voor beide gebouwen maakt. Ten slotte kan men denken aan een gebouw op een erf, splitsing van het gebouw in twee delen ter weerszij-den van een binnenmuur, splitsing van het erf langs de as van de muur en het komen van de nieuwe erven in handen van twee verschillende eigenaars.&#13;
4. GEBRUIK MANDELIGE ZAAK&#13;
Iedere mede-eigenaar moet aan de overige mede-eigenaars toegang tot de zaak geven (art. 5:64). Die toegang is een voorwaarde tot gebruik, maar zegt daarover niets. Bij een rege-ling kan anders omtrent de toegang worden bepaald (art. 5:69). Zou een van de deelgeno-ten niet worden toegelaten, dan zou hij aan het begin van gebruik niet eens toekomen.&#13;
Het gebruik laat zich in de eerste plaats bepalen door de bestemming (bepaling doel ge-bruik) van de mandelige zaak. Iedere eigenaar is dus bevoegd die zaak zodanig te gebrui-ken dat zijn erf beter tot zijn recht komt. Toch is de bevoegdheid aan een grens gebonden waar het gebruik met dat van de overige deelgenoten te verenigen moet zijn. Gebruik dat verder gaat, dus de belangen van de deelgenoten schaadt, is alleen mogelijk op grond van een regeling tussen de deelgenoten overeengekomen of door de rechter getroffen (art. 3:169 jo. 168). En altijd zijn daar nog de eisen van redelijkheid en billijkheid waaraan het gedrag van partijen bij een overeenkomst moet beantwoorden (art. 6:2), al zullen die gro-tendeels samenvallen met de genoemde onderlinge verenigbaarheid van het gebruik van alle deelgenoten. De regeling is een overeenkomst (c.q. van rechter afkomstig) en voor het overige staan mede-eigenaren tegenover elkaar ('intern') als partijen.&#13;
In het algemeen delen de deelgenoten naar evenredigheid van hun aandelen in de vruchten en andere voordelen die het gemeenschappelijke goed oplevert (art. 3:172). We kunnen ons voorstellen dat op de mandelige zaak maïs, een vrucht dus, wordt verbouwd waarmee de veestapels van alle mede-eigenaars worden gevoederd. De evenredigheid van de aandelen is waarschijnlijk een andere dan die van de omvang van de veestapels, van de oppervlakten van de erven of van het genoemde nut voor die erven. Een regeling zal wor-den getroffen om een andere evenredigheid dan die der aandelen te kunnen hanteren ter zake van de vruchttrekking.&#13;
De mede-eigenaars kunnen de zaak gebruiken ter beweiding van hun vee, voor zover hun erf daartoe ontoereikend is wegens te grote veebezetting. De voor de hand liggende gebruiksverdeelsleutel is de evenredigheid van de overbezettingen van de erven.&#13;
Wijkt in deze en dergelijke gevallen de evenredigheid af van die der aandelen, dan kan compensatie gevonden worden in bijvoorbeeld de verdeling van de beheerstaken en be-heerskosten.&#13;
5. BEHEER MANDELIGE ZAAK&#13;
Mandelige zaken moeten op kosten van alle mede-eigenaars worden onderhouden, gerei-nigd en, indien nodig, vernieuwd (art. 5:65). Een regeling (art. 3:168) kan anders bepalen (art. 5:69).&#13;
Reiniging is een deel van klein onderhoud ('dagelijkse activiteit'), onderhoud betekent ander klein onderhoud en ook groot onderhoud, vernieuwing is groot onderhoud en sluit aan bij inrichting. Men had in een modern wetboek wel een abstractere en meer omvatten-de bewoording verwacht. Toch kunnen we uit een en ander opmaken dat de zaak moet worden onderhouden, dat het om zowel klein als groot onderhoud gaat, dat alle mede-ei-genaars in de kosten moeten bijdragen en dat zij c.q. de rechter bij regeling tot een afwij-king kunnen komen. Die zou kunnen zijn dat niet alle of slechts een of enkele mede-eigenaars of geen van hen tot onderhoud of tot een omschreven categorie onderhoud verplicht zijn, dat een of meer van hen niet in de kosten of niet in bepaalde kosten bijdragen of dat ieder van hen bijdraagt volgens een bepaalde verdeelsleutel. Dit alles kan te maken hebben met de oppervlakte van, de afstand tot, het nut voor de verschillende er-ven (zie onder 4.), het door ieder van hen in de mandelige zaak geïnvesteerde bedrag.&#13;
Beheer omvat veel meer dan allerlei onderhoud, ook indien men dat ruim opvat, dus met inbegrip van inspectie, controle en administratie. Veel kan worden geregeld, voor het overige zijn er de beheersbepalingen van de gemeenschap. Handelingen dienende tot ge-woon onderhoud, tot behoud of die geen uitstel kunnen lijden, kunnen door ieder der deelgenoten zelfstandig worden verricht (art. 3:170, lid 1). Ook kan iedere deelgenoot, tenzij een regeling anders bepaalt, rechtsvorderingen instellen en verzoekschriften indie-nen ter verkrijging van een rechterlijke uitspraak ten behoeve van de gemeenschap (art. 3:171). Voor het overige geschiedt het beheer, dat is het verrichten van alle handelingen die voor de normale exploitatie dienstig kunnen zijn, en het aannemen van aan de ge-meenschap verschuldigde prestaties, door de deelgenoten te zamen, tenzij een regeling anders bepaalt (art. 3:170, lid 2). Tot andere dan de genoemde handelingen, dus met be-trekking tot beheer in ruimere zin dan zojuist uitgedrukt en handelingen die het beheer te buiten gaan, zijn uitsluitend de deelgenoten te zamen bevoegd (art. 3:170, lid 3). Er zijn dus handelingen die ieder van hen kan verrichten, waaronder groot onderhoud en ander normaal beheer doch alleen ingevolge een regeling. Tot andere dan beheershandelingen is een van hen nooit bevoegd. Tenzij een regeling anders bepaalt, moeten alle deelgenoten naar evenredigheid van hun aandelen bijdragen tot de uitgaven die voortvloeien uit han-delingen welke bevoegdelijk ten behoeve van de gemeenschap zijn verricht (art. 3:172), dus ook voor die verricht door een van hen.&#13;
Een regeling die het beheer toekent aan een of meer der deelgenoten, sluit, tenzij zij an-ders bepaalt, deze bevoegdheid voor de anderen uit (art. 3:171, vervolg). Heeft een deel-genoot voor de overigen beheer gevoerd, dan kan iedere andere deelgenoot van hem jaarlijks en in ieder geval bij het einde van het beheer rekening en verantwoording vorde-ren (art. 3:173).&#13;
6. BESTEMMING MANDELIGE ZAAK&#13;
De deelgenoten bestemmen de zaak tot gemeenschappelijk nut van hun erven (art. 5:60). Zoals een eigenaar de bestemming van zijn zaak kan bepalen, dus binnen de grenzen van het gemeentelijk bestemmingsplan, kunnen deelgenoten dat doen. De publiekrechtelijke bestemming van de erven en van de zaak in gemeenschap, is waarschijnlijk dezelfde, bij-voorbeeld een agrarische. De erven worden (in de voorbeelden onder 4.) bestemd voor de beoefening van de veehouderij. Bestemming van de zaak tot nut van de erven is dus ook tot nut van de veehouderij, ook wanneer de activiteit op de zaak de teelt van gewas is, bij-voorbeeld van maïs bestemd tot gebruik als veevoeder.&#13;
7. INRICHTING MANDELIGE ZAAK&#13;
De wet regelt niet de inrichting van de mandelige zaak in het algemeen, wel een gedeelte van de inrichting van de scheidsmuur.&#13;
We grijpen dus terug naar de regeling tussen de deelgenoten. Die zijn uitsluitend te za-men bevoegd tot andere handelingen betreffende een gemeenschappelijk goed dan be-heershandelingen (art. 3:170, lid 3). Tot die andere handelingen behoren alle inrichtings-handelingen.&#13;
De deelgenoten dan wel de rechter kunnen het genot, gebruik en beheer regelen (art. 3:168, lid 1 en 2). De inrichting wordt niet genoemd. Wel kan van de inrichtingsbepalin-gen (scheidsmuur, art. 5:67 en 68) bij regeling (art. 3:168) worden afgeweken (art. 5:69). Hieruit kunnen we afleiden dat de wetgever zelfs voor de inrichting van gemeenschappe-lijke goederen in het algemeen uitgaat van de mogelijkheid deze bij overeenkomst (c.q. rechterlijke beschikking) te regelen. Trouwens, als de wet de inrichting niet regelt, dan moeten 'partijen' dat wel doen; genot, gebruik en beheer behoeven niet limitatief te wor-den opgevat.&#13;
7.1. Inrichting scheidsmuur&#13;
Iedere mede-eigenaar mag tegen de mandelige scheidsmuur aanbouwen en daarin tot op de helft der dikte werken aanbrengen, mits hij aan de muur en aan de door de buur be-voegdelijk daarmee verbonden werken geen nadeel toebrengt (art. 5:67, lid 1). In het geval van de scheidsmuur zijn er twee mede-eigenaars, de ander wordt 'buur' genoemd. Het aanbouwen zou zeer ver kunnen gaan en bijvoorbeeld kunnen betekenen dat een mede-ei-genaar een gebouw sticht met de scheidsmuur als buitenmuur. Dikwijls zal de scheids-muur twee meter hoog zijn (art. 5:49). Er kunnen geen uitzicht gevende vensters in de muur worden gemaakt (art. 5:50, lid 1, muur voor de helft op ander erf), wel lichtopenin-gen voorzien van vaststaande en ondoorzichtige vensters (art. 5:51, alsmede art. 5:43 met definitie muur). Het gebouw mag zonder toestemming van de andere mede-eigenaar niet uitgerust zijn met muuropeningen of balkons binnen twee meter van de grenslijn (dat is binnen twee meter van de muur) die uitzicht op diens erf geven (art. 5:50, lid 1). Als voorbeelden van werken die tot op de helft der dikte van de muur mogen worden aange-bracht, noemt de wet balken, ribben en ankers.&#13;
De aanbouw of het aanbrengen van werken kan schadelijk zijn voor de muur of de daar-mee verbonden werken van de andere mede-eigenaar. Deze kan, behalve in noodgevallen, vorderen dat, vóór het begin van het aanbrengen van het werk, deskundigen zullen vaststellen op welke wijze dit kan geschieden zonder nadeel voor de muur of voor bevoegd(elijk) door hem aangebrachte werken (art. 5:67, lid 2). Hij heeft de bevoegdheid dus niet in noodgevallen en evenmin met het oog op de bescherming van door hem niet bevoegdelijk aangebrachte werken. Noodgevallen doen denken aan overmacht van de aanbrenger en aan bouwvalligheid van de muur aan zijn zijde. Met de muur verbonden werken kunnen zich op enige afstand van de muur op het terrein van de mede-eigenaar bevinden. Heeft deze ze niet bevoegdelijk (in strijd met burenrecht of met art. 5:67) aangebracht, dan behoeft de bouwer/aanbrenger ze niet te ontzien, doch zou hij onrechtmatig handelen c.q. misbruik van recht maken wanneer hij alle zorgvuldigheid uit het oog verliest.&#13;
Op de muur mag iedere mede-eigenaar tot op de helft der dikte een goot aanleggen, mits het water niet op het erf van de andere uitloost (art. 5:68).&#13;
Een en ander kan anders worden geregeld (art. 5:69), maar ook nader worden geregeld. In het algemeen lijkt dit ook aan te bevelen.&#13;
8. BESCHIKKING OVER MANDELIGE ZAAK&#13;
Het recht op een mandelige zaak kan niet worden gescheiden van de eigendom der erven (art. 5:63, lid 1). Men zou dus geneigd zijn te denken dat de eigenaar van het erf, tevens mede-eigenaar van de mandelige zaak, alleen over zijn erf en over zijn aandeel in de zaak te zamen kan beschikken. Wanneer echter een mede-eigenaar zijn aandeel afzonderlijk van zijn erf aan de overige mede-eigenaars overdraagt (art. 5:66, lid 1, zie aanstonds), vindt die scheiding plaats.&#13;
Een vordering tot verdeling van een mandelige zaak is uitgesloten (lid 2). Wel kan een mede-eigenaar zijn aandeel afzonderlijk van zijn erf aan de overige mede-eigenaars over-dragen (art. 5:66, lid 1). Waar verdeling betekent dat een of meer deelgenoten een of meer goederen met uitsluiting van de overigen verkrijgen (art. 3:182; in casu een of meer aan-delen in een zaak) en door de overdracht door een deelgenoot aan de overigen inderdaad een (of meer) deelgenoten met uitsluiting van de overige(n) verkrijgen, is verdeling dus mogelijk, alleen niet desgevorderd, doch op basis van vrijwilligheid.&#13;
Door de overdracht van het aandeel aan de overige mede-eigenaars neemt zowel het aantal mede-eigenaars als het aantal erven dat nut ontleent aan de zaak, met één af. Resteert slechts één 'mede-'eigenaar en één erf, dan eindigt de mandeligheid door het einde van de gemeenschap (art. 5:61, lid 1 onder a). Hetzelfde is het geval indien die ene mede-eigenaar resteert met meer erven met nut van de zaak. Het kan immers zijn dat een van de mede-eigenaars reeds vóór het ontstaan van de mandeligheid meer erven in eigendom had en de zaak in gemeenschappelijk eigendom bij dat ontstaan was bestemd tot nut van die erven. Een andere mogelijkheid is dat de mede-eigenaar onder algemene titel (erfopvol-ging, huwelijksboedelmenging) of bijzondere titel (overdracht) een andere mede-eigenaar is opgevolgd.&#13;
Indien een mede-eigenaar uit hoofde van de lasten van onderhoud, reiniging en ver-nieuwing in de toekomst tot overdracht van zijn aandeel op zijn kosten wil overgaan, zijn de overige mede-eigenaars tot medewerking daaraan gehouden, mits hij hun zo nodig een opstalrecht of erfdienstbaarheid verleent, waardoor zij met betrekking tot de zaak hun rechten kunnen blijven uitoefenen (art. 5: 66, lid 2). De eerste vraag is of de aanwezigheid van het motief, gelegen dus in genoemde beheerskosten, een voorwaarde inhoudt. Er zijn andere beheerskosten, bijvoorbeeld die van verzekering, en ook toekomstige inrichtings-kosten kunnen een mede-eigenaar de moed in de schoenen doen zinken. Verder kan hij het motief simuleren. Concreet kan de vraag zijn of de andere mede-eigenaars in de gele-genheid zijn te stellen of zelfs te bewijzen dat het motief afwezig is. Zo ja, dan zouden zij daaraan niet behoeven mede te werken.&#13;
Gevolg van de overdracht is dat een mede-eigenaar uit de gemeenschap treedt. In som-mige gevallen zouden daardoor de overgebleven mede-eigenaars hun rechten op de man-delige zaak niet meer of niet meer op de gebruikelijke wijze kunnen uitoefenen. Zo nodig, moet de uittreder hun een recht van opstal of een erfdienstbaarheid verlenen. De verlening behoort tot het verbintenisrechtelijk deel van het ontstaan. De uittreder moet nog mede-werken aan het opmaken van de notariële akte. Eerst daarna zijn de mede-eigenaars in staat die akte in de openbare registers te doen inschrijven (art. 3:98 jo. 89, lid 1). In Asser-Beekhuis, Zakenrecht, Tweede Deel, 12e druk, 1990, blz. 196 vinden wij als verklaring voor de noodzaak van vestiging van opstal of erfdienstbaarheid dat 'de mandelige zaak zich immers kan bevinden op het erf van degene die overdracht verlangt', de uittreder dus. Nu de mandelige zaak gemeenschappelijk eigendom van de eigenaars van de erven is, zou dan op het erf van de uittredende eigenaar een recht van opstal moeten zijn geves-tigd met de eigenaars van de erven als mede-opstallers. De uittreder is eigenaar van de grond ('onderzaak') en mede-opstaller, dus mede-eigenaar van de 'bovenzaak', meestal een gebouw (soms een kelder, dan is er een gebouw of werk in de grond, art. 5:101, lid 1). Hij kan als eigenaar van de grond daarvan mede gebruik maken om het gebouw te berei-ken, de anderen, de eigenaars van de andere erven, hebben ten aanzien van de grond de bevoegdheden die voor het volle genot van hun recht op het gebouw nodig zijn (art. 5:103). Het uittreden zou dan het opstalrecht moeten betreffen. De eigenaar van het erf waarop dat is gevestigd, draagt zijn aandeel in het opstalrecht aan de mede-opstallers over. Voor hen verandert niets in de wijze van uitoefening, behalve dat zij de eigenaar van de ondergrond niet meer behoeven te dulden als mede-gebruiker van het gebouw. Een recht van opstal hebben zij niet nodig, zij zijn reeds opstallers. En aan een erfdienstbaar-heid behoeven zij niet te denken omdat zij nog steeds over de grond het gebouw kunnen bereiken (art. 5:103, nogmaals). Nu een poging tot schets van een ander relevant geval. De mandelige zaak grenst aan het erf van de uittreder of is zodanig gelegen dat zij voor een of meer van de eigenaars van de andere erven alleen dan wel bij voorkeur via het erf van de uittreder is te bereiken. Met het uittreden is dan geen sprake van de noodzaak van de vestiging van een erfdienstbaarheid omdat hetzij een erfdienstbaarheid van weg ten be-hoeve van de bedoelde eigenaar(s) reeds bestond hetzij deze of dezen voorheen omreed of omreden en dus geen compensatie nodig is voor de gevolgen van het uittreden an sich.&#13;
Een regeling kan anders bepalen (art. 5:69) omtrent de verplichte medewerking aan de overdracht van het aandeel (art. 5:66, lid 2). De verplichting zou kunnen ontbreken, de voorwaarden zouden met andere kunnen worden aangevuld of sommige ervan of alle zou-den kunnen ontbreken. Gezien het zojuist geleverde commentaar lijkt het raadzaam dat partijen een regeling treffen of de rechter verzoeken zulks te doen.&#13;
8.1. Scheidsmuur&#13;
Het aandeel in een scheidsmuur, hek of heg leent zich niet tot overdracht aan de mede-ei-genaar (vergelijk art. 5:62). Al dan niet ten overvloede wordt dit bepaald (art. 5:66, lid 3).&#13;
9. EINDE MANDELIGHEID&#13;
Mandeligheid eindigt wanneer de gemeenschap van de zaak eindigt (art. 5:61, lid 1 onder d). Er zijn bijvoorbeeld twee mede-eigenaars, de een overlijdt en de andere is zijn erfge-naam. Dan resteert één eigenaar, de gemeenschap is geëindigd. Dit geval is in de land-bouw zeker niet ver gezocht. Vader en zoon hebben ieder een erf en hebben een derde erf in mede-eigendom mandelig gemaakt. Een andere opeenvolging van gebeurtenissen is deze: er zijn twee mede-eigenaars van de mandelige zaak, een van hen draagt zijn aandeel daarin aan de andere los van de eigendom van zijn erf over (art. 5:66, lid 1, eventueel lid 2 met kostenmotief), dan is er maar één eigenaar en geen gemeenschap meer. Ten slotte kan een mede-eigenaar zijn erf plus zijn aandeel in de mandelige zaak aan de andere mede-eigenaar van die zaak overdragen. Laatstgenoemde is dan eigenaar van twee erven en van een zaak die nuttig is voor die beide erven. De gemeenschap van die zaak is geëin-digd. Deze overdrachten van het aandeel in de zaak (zonder respectievelijk met erf) kun-nen zich zeer wel voordoen in de landbouw en ook in de familiesfeer. Vader en zoon, beiden met een erf, werken samen (misschien in een maatschapsverband). Zij hebben een ander erf in mede-eigendom, gebruiken dat tot nut van de beide erven in alleeneigendom en hebben het mandelig gemaakt. Dan trekt de vader, inmiddels op gevorderde leeftijd, zich terug uit de samenwerking c.q. maatschap. Daarbij draagt hij zijn aandeel in de man-delige zaak over aan zijn zoon.&#13;
Ook het einde van het nut van de zaak voor de erven van alle eigenaars betekent het einde van de mandeligheid. Dat einde doet zich voor wanneer de eigenaars een notariële akte in de openbare registers doen inschrijven waarbij de bestemming tot dat nut wordt opgeheven (onder b) en zodra het nut voor elk van de erven is geëindigd (onder c). Er is sprake van een rechtshandeling respectievelijk van een feit. De nutsbestemming wordt op formele wijze ongedaan gemaakt respectievelijk geen van de eigenaars van de ervan kan nog door gebruik van de zaak zijn erf meer tot zijn recht laten komen. De zaak kan nog steeds door allen worden gebruikt doch niet meer tot nut van hun erf. Dit feit leent zich tot inschrijving in de openbare registers (lid 2). Ook zonder deze bepaling ware dat het geval waar elk feit dat voor de rechtstoestand van belang is kan worden ingeschreven (art. 3:16, lid 1). Dit neemt niet weg dat ook zonder de inschrijving de mandeligheid heeft op-gehouden te bestaan, alleen kan dat feit niet worden tegengeworpen aan de opvolger on-der bijzondere titel van een van de eigenaars van een erf (zie art. 3:24, lid 1). Zo is het mogelijk dat een derde het erf en het aandeel in de zaak koopt en door overdracht ver-krijgt en de zaak tot nut van dat erf kan gebruiken, terwijl de verkoper dat niet meer kon. Voorwaarde is dat de derde bij normaal bezoek aan erf en aan zaak niet behoefde te twij-felen aan de juistheid van de nutsbestemming, zoals vermeld in de in de openbare regis-ters ingeschreven akte (vergelijk art. 3:11 over goede trouw).&#13;
9.1. Einde klassieke mandeligheid&#13;
De klassieke mandeligheid eindigt met het einde van de muur, heg of hek, indien deze geen scheidsmuur, enz. meer is en indien de aangrenzende erven niet meer aan verschil-lende eigenaars toebehoren. Een en ander is het geval wanneer zij wordt afgebroken of weggenomen, wanneer de erven worden verenigd tot één erf, wanneer beide erven in han-den komen van dezelfde eigenaar. Het maakt geen verschil of een van de eigenaars van de aangrenzende erven bevoegdelijk of onbevoegdelijk tot amotie overgaat dan wel of een derde zulks doet. Beide erven kunnen één worden met de beide oorspronkelijke eigenaars als mede-eigenaars, een van hen kan dat van de andere verwerven (onder algemene of on-der bijzondere titel) en tot vereniging overgaan of een derde kan beide verkrijgen en laatstgenoemde handeling verrichten.&#13;
De scheidsmuur van twee gebouwen of werken van verschillende eigenaars kan wor-den afgebroken en vervangen door buitenmuren aan elk der gebouwen, gescheiden door een strook grond als grensgebied. Nog drastischer is de afbraak van een van de gebouwen en de handhaving van de andere met de voormalige scheidsmuur als buitenmuur. Beide gebouwen kunnen met de grond gelijk gemaakt worden. In al deze gevallen is het met de mandeligheid gedaan.&#13;
10. CONCLUSIE&#13;
Mandeligheid is een nuttige rechtsfiguur. De korte titel levert, ook in combinatie met de titel over gemeenschap, weinig regeling. Daarom moeten de mede-eigenaars zelf aan hun verhouding in vele opzichten vorm geven. Het lijkt mij nuttig dat een of meer standaard-reglementen worden opgesteld, vergelijk dat van de Koninklijke Notariële Broederschap ter zake van de splitsing in appartementsrechten.</content><legacyfootnotes/><footnotes><footnote/></footnotes><auteurs>Mr. D.L. Rodrigues Lopes</auteurs><published>1996-01-01 00:00:00</published><modified>1994-10-13 00:00:00</modified><editiondate>1996-01-01</editiondate><htmlpath>https://denhollander.info/artikel/5816</htmlpath></article>
</articles></edition>