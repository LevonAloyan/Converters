<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>4785</id><udhid>UDH:TvAR/4785</udhid><titel>Burgers / Van Nispen tot Pannerden (TvAR 2000/5029)</titel><searchwords><searchword>TvAR 7/8/2000</searchword><searchword>TvAR 2000/5029</searchword><searchword>UDH:TvAR/4785</searchword></searchwords><attachments><attachment><name>2000_nr 78_Rechtspraak_5029.pdf</name><extention>pdf</extention><url>https://denhollander.info/download/4727/ci</url></attachment></attachments><inleiding>[Pachtwet art. 39]&#13;
&#13;
Verkoop van (een gedeelte van) het met het&#13;
gepachte (los land) samenhangend melkquotum&#13;
zonder toestemming van de verpachter&#13;
gedurende de pacht moet in beginsel&#13;
– en ook in de omstandigheden van dit&#13;
geval – leiden tot verplichte afwijzing van&#13;
verlenging van de pachtovereenkomst.&#13;
De bedrijfsvoering van de pachter is ook&#13;
niet geweest zoals een goed pachter&#13;
betaamt wegens het verleasen van het nog&#13;
behouden gedeelte van het met het&#13;
gepachte samenhangend melkquotum&#13;
zonder behoud van de mogelijkheid de&#13;
melkproductie op het gepachte zelf te&#13;
hervatten.</inleiding><content>BESCHIKKING IN DE ZAAK VAN:&#13;
Albertus Jacobus Johanna Maria Burgers te&#13;
Gladshill, Ontario, Canada,&#13;
Jabobs Albertus Richardus Maria Burgers te&#13;
Pannerden,&#13;
appellanten in het principaal appèl,&#13;
geïntimeerden in het incidenteel appèl,&#13;
procureur: mr. F.W. van Dijk,&#13;
tegen&#13;
Jonkvrouwe L.E.M. van Nispen tot Pannerden&#13;
te Zevenaar,&#13;
Mevrouw M.P.M. Van Nispen tot Pannerden-&#13;
Goossens te Bemmel,&#13;
geïntimeerden in het principaal appèl,&#13;
appellanten in het incidenteel appèl,&#13;
procureur: mr I.P.A. van Heijst.&#13;
1. Het geding in eerste aanleg&#13;
1.1 Het hof verwijst naar de in fotocopie aan&#13;
deze beschikking gehechte beschikking van de&#13;
pachtkamer van het kantongerecht te Arnhem&#13;
van 8 juli 1998, waarbij het verzoek van&#13;
appellanten – verder ook aan te duiden als&#13;
Burgers c.s. – tot verlenging van na te noemen&#13;
pachtovereenkomst met geïntimeerden – verder&#13;
aan ook te duiden als Van Nispen c.s. – is&#13;
afgewezen.&#13;
1.2 De beschikking waarvan beroep is gegeven&#13;
uit de volgende overwegingen – zakelijk&#13;
weergegeven en voorzover in hoger beroep&#13;
van belang –:&#13;
Nu zich geen van de verplichte afwijzingsgronden&#13;
voordoet en Van Nispen c.s. zich&#13;
daarop ook niet (expliciet) hebben beroepen,&#13;
dient naar billijkheid op het verzoek te worden&#13;
beslist.&#13;
Gelet op de vorenstaande omstandigheden is,&#13;
met of zonder het gepachte, geen sprake meer&#13;
van een rendabel bedrijf, zodat Burgers c.s.&#13;
geen belang hebben bij behoud van het&#13;
gepachte. Nu reeds op grond daarvan het verzoek&#13;
zal worden afgewezen, kan de vraag of&#13;
Burgers c.s. door de verkoop van quota wanprestatie&#13;
hebben gepleegd, buiten beschouwing&#13;
blijven.&#13;
De pachtkamer acht termen aanwezig om de&#13;
proceskosten te compenseren.&#13;
2. Het geding in hoger beroep&#13;
2.1 Burgers c.s. zijn bij beroepschrift, op&#13;
5 augustus 1998 ter griffie van het hof binnengekomen,&#13;
bij het hof in hoger beroep gekomen&#13;
van bovengenoemde beschikking, met&#13;
verzoek de beschikking waarvan beroep te&#13;
vernietigen en, opnieuw rechtdoende, het verzoek&#13;
tot verlenging van de pachtovereenkomst&#13;
toe te wijzen en dienaangaande de&#13;
overeenkomst voor een periode van zes jaren&#13;
te verlengen, kosten rechtens.&#13;
2.2 Van Nispen c.s. hebben bij verweerschrift,&#13;
op 21 september 1998 ter griffie van het hof&#13;
binnengekomen, daartegen verweer gevoerd&#13;
en hunnerzijds tevens incidenteel appèl ingesteld,&#13;
met verzoek:&#13;
in het principaal appèl:&#13;
het beroep van Burgers c.s. – zo nodig onder&#13;
wijziging of aanvulling van gronden – af te&#13;
wijzen en de beschikking waarvan beroep&#13;
– behoudens het hierna in het incidenteel&#13;
appèl gevorderde – te bekrachtigen;&#13;
in het incidenteel appèl:&#13;
de beschikking waarvan beroep te vernietigen&#13;
voor zover het betreft de proceskostenveroordeling&#13;
en opnieuw rechtdoende Burgers c.s.&#13;
alsnog te veroordelen in de proceskosten van&#13;
de procedure in eerste aanleg;&#13;
in het principaal en incidenteel appèl:&#13;
Burgers c.s. te veroordelen in de kosten van&#13;
de procedure in hoger beroep.&#13;
2.3 Mondelinge behandeling heeft plaatsgevonden&#13;
in raadkamer van het hof op 30 november&#13;
1998, waar aanwezig waren zijdens&#13;
Burgers c.s. J.A.R.M. Burgers, bijgestaan door&#13;
hun procureur, en zijdens Van Nispen c.s. hun&#13;
rentmeester P.K. Witte en hun procureur.&#13;
2.4 Ter mondelinge behandeling hebben de&#13;
voornoemden het hof inlichtingen verstrekt&#13;
en hebben de raadslieden van partijen de&#13;
standpunten toegelicht, beiden onder overlegging&#13;
van pleitnotities.&#13;
3. De grieven&#13;
Burgers c.s. hebben in het principaal appèl als&#13;
grieven tegen de beschikking waarvan beroep&#13;
aangevoerd:&#13;
Grief I&#13;
De pachtkamer van het kantongerecht heeft&#13;
ten onrechte het verlengingsverzoek afgewezen.&#13;
Bij haar beschikking heeft zij onvoldoende de&#13;
belangen van Burgers c.s. laten meewegen en&#13;
voorts ten onrechte onvoldoende rekening&#13;
gehouden met het ontbreken van enig belang&#13;
aan de zijde van Van Nispen c.s.. De beschikking&#13;
is derhalve strijdig met artikel 38 Pachtwet&#13;
nu de daarin neergelegde afweging naar&#13;
billijkheid in het voordeel van Burgers c.s.&#13;
had moeten uitvallen.&#13;
Grief II&#13;
De pachtkamer van het kantongerecht heeft&#13;
ten onrechte het criterium aangelegd dat&#13;
sprake moet zijn van een rendabel bedrijf en&#13;
dat om die reden Burgers c.s. belang ontberen.&#13;
Ten onrechte is de pachtkamer van het kantongerecht&#13;
voorts van mening dat geen sprake&#13;
is van een rendabel bedrijf.&#13;
Van Nispen c.s. hebben in het incidenteel appèl&#13;
als grief aangevoerd:&#13;
De pachtkamer van het kantongerecht heeft&#13;
ten onrechte de proceskosten gecompenseerd.&#13;
4. De vaststaande feiten&#13;
In hoger beroep kan van de volgende feiten&#13;
– als gesteld en erkend of door de wederpartij&#13;
niet of onvoldoende betwist – als vaststaand&#13;
worden uitgegaan:&#13;
4.1 Tussen (de rechtsvoorganger van) Van&#13;
Nispen c.s. als verpachter is (in aansluiting op&#13;
een eerdere pachtovereenkomst met als pachter&#13;
de vader van Burgers c.s.) in 1986 een&#13;
pachtovereenkomst gesloten met Burgers c.s.&#13;
als pachters, voor 6 jaren, betreffende een perceel&#13;
grasland, kadastraal bekend Gemeente&#13;
Pannerden, sectie C nr 338, groot 7.00.20 ha.,&#13;
ingaande 15 december 1986 en eindigende&#13;
15 december 1992.&#13;
Deze pachtovereenkomst is goedgekeurd door&#13;
de Grondkamer voor Gelderland op 30 december&#13;
1986.&#13;
Deze pachtovereenkomst is nadien van rechtswege&#13;
verlengd met 6 jaren, en eindigt thans,&#13;
behoudens verdere verlenging, per 15 december&#13;
1998.&#13;
4.2 Het gepachte is sedert 1986 geëxploiteerd&#13;
in de sedertdien tussen Burgers c.s. bestaande&#13;
maatschap.&#13;
4.3 De pachtovereenkomst is door P.K. Witte,&#13;
rentmeester van Rentmeesterskantoor Witte&#13;
B.V. te Hoog-Keppel, bij aangetekende brief&#13;
van 18 augustus 1997 namens Van Nispen c.s.&#13;
aan Burgers c.s. opgezegd tegen 15 december&#13;
1998.&#13;
Ter mondelinge behandeling is voorts aan het&#13;
hof – voor zover niet anders blijkt door de&#13;
wederpartij niet betwist – onder meer verklaard:&#13;
door de pachter J.A.R.M. Burgers:&#13;
Mijn broer, de mede-pachter A.J.J.M. Burgers,&#13;
is in augustus 1997 naar Canada geëmigreerd,&#13;
en heeft daar een veehouderijbedrijf&#13;
van ca 65 ha gekocht.&#13;
De maatschap tussen hem en mij met betrekking&#13;
tot het bedrijf in Pannerden is blijven&#13;
bestaan, en sedert zijn vertrek zijn geen wijzigingen&#13;
gebracht in onze maatschapsovereenkomst.&#13;
Ik verricht alle werkzaamheden ten behoeve&#13;
van het bedrijf van de maatschap, en overleg&#13;
daarover soms telefonisch met mijn broer in&#13;
Canada. Tussen hem en mij is afgesproken dat&#13;
ik een vergoeding zal krijgen voor mijn arbeid&#13;
ten behoeve van de maatschap, op uurbasis. Ik&#13;
houd mijn voor de maatschap gewerkte uren&#13;
bij, doch over de wijze van verrekening daarvan&#13;
is nog geen verdere afspraak gemaakt. Ik&#13;
heb voor mijn werk voor de maatschap in&#13;
1997 en 1998 nog geen vergoeding ontvangen.&#13;
De tussen mijn broer en mij afgesproken&#13;
winstdeling in de maatschap, bij helfte, is ook&#13;
ongewijzigd.&#13;
Ik ben sedert december 1997/januari 1998&#13;
een grondverzetbedrijf begonnen, met eigen&#13;
machines.&#13;
De maatschap heeft nog eigen gras- en akkerbouwwerktuigen.&#13;
Het is juist dat door mijn&#13;
broer en mij in de jaren 1996 en 1997 een&#13;
bedrag van ca 3 1/2 miljoen gulden aan de&#13;
maatschap is onttrokken. Daarvan hebben&#13;
mijn broer en ik investeringen ten behoeve&#13;
van onze toen opgezette privébedrijven betaald.&#13;
Ik verricht met mijn privébedrijf wel loonwerk&#13;
voor rekening van de maatschap. Ook&#13;
verricht ik voor de maatschap met de machines&#13;
van de maatschap loonwerk voor derden,&#13;
waarvan dan de inkomsten ten goede komen&#13;
aan de maatschap.&#13;
De 25 ha, die de maatschap na verkoop aan&#13;
Delgromij van deze nog in gebruik is blijven&#13;
houden, is inmiddels door Delgromij aan een&#13;
derde doorverkocht en niet meer bij de maatschap&#13;
in gebruik. Wel heeft de maatschap&#13;
thans ca 15 ha andere grond van Delgromij in&#13;
gebruik gekregen. Daarnaast gebruikt de&#13;
maatschap thans 7.64.80 ha eigen grond, ca.&#13;
2.5 ha in pacht van Domeinen en ca 1,5 ha in&#13;
onderhuur; tezamen met de onderhavige&#13;
7.00.20 ha dus ca 33 ha in totaal.&#13;
De maatschap heeft thans nog ca 400 mestvarkens.&#13;
Die zullen omstreeks eind december&#13;
1998 worden afgeleverd. Nieuwe varkens zullen&#13;
niet meer worden opgelegd.&#13;
Het onderhavige perceel is en blijft grasland,&#13;
zoals het pachtcontract vereist.&#13;
De maatschap heeft geen melkinstallatie meer;&#13;
deze bevond zich in de bedrijfsgebouwen van&#13;
het verkochte bedrijf op het adres Renbaan 5&#13;
te Pannerden, en is meeverkocht. Er is in de&#13;
mij toebehorende bedrijfsgebouwen aan de&#13;
Renbaan 7 ruimte voor ca 135 mestvarkens en&#13;
7 à 8 koeien. Ik overweeg om in het komende&#13;
voorjaar voor de maatschap een paar stuks&#13;
mestvee te kopen. Deze kunnen dan op het&#13;
onderhavige perceel worden geweid. Anders&#13;
kan het gras van dat perceel worden verkocht.&#13;
In 1998 is al het gras van dat perceel verkocht.&#13;
Het verkochte gedeelte van het melkquotum&#13;
van de maatschap is niet aan Delgromij, maar&#13;
aan een derde verkocht. Het resterende melkquotum&#13;
van de maatschap, ca 35.000 kg, is&#13;
verleased.&#13;
Het suikerbietenquotum van de maatschap&#13;
van ca 47.000 kg polsuiker is met de grond&#13;
verkocht aan Delgromij, zodat de maatschap&#13;
thans geen bietenquotum meer heeft.&#13;
Mijn bedrijf aan de Renbaan 7 heeft geen&#13;
milieuvergunning.&#13;
Er is één pachtovereenkomst van de maatschap&#13;
geëindigd door een pachtbeëindigingsovereenkomst&#13;
met een vergoeding aan de&#13;
maatschap. De desbetreffende grond is meeverkocht&#13;
aan Delgromij.&#13;
door P.K. Witte namens verpachtsters:&#13;
Als het onderhavige perceel vrijkomt, kan dat&#13;
eventueel in eigen exploitatie worden genomen,&#13;
of worden verkocht. Het laatste is het&#13;
meest waarschijnlijk. Daarover bestaan nog&#13;
geen concrete plannen. Het bedrijf van de&#13;
maatschap is door de pachters geheel ontmanteld&#13;
zonder verpachtsters daarvan zelfs maar&#13;
op de hoogte te stellen.&#13;
5. Beoordeling van het hoger beroep&#13;
in het principaal appèl:&#13;
5.1 De beide principale grieven lenen zich&#13;
voor gezamenlijke beoordeling.&#13;
5.2 De pachtkamer van het kantongerecht&#13;
heeft geoordeeld dat zich geen redenen tot&#13;
verplichte afwijzing van het verlengingsverzoek&#13;
van Burgers c.s., als bedoeld in art. 39&#13;
Pachtwet, voordoen en heeft het verzoek&#13;
afgewezen op gronden van billijkheid, als&#13;
bedoeld in art 38 Pachtwet.&#13;
5.3 Van Nispen c.s. hebben in eerste instantie&#13;
gesteld, dat zich een tweetal redenen tot verplichte&#13;
afwijzing van de verzochte verlenging&#13;
voordoet, en wel – kort weergegeven – verkoop&#13;
zonder instemming van Van Nispen c.s.&#13;
van (een gedeelte van) het met het gepachte&#13;
samenhangende melkquotum alsmede ver-&#13;
koop zonder instemming van Van Nispen c.s.&#13;
van het met het gepachte samenhangende suikerbietenquotum.&#13;
5.4 Van Nispen c.s. hebben ter zitting in hoger&#13;
beroep verklaard te aanvaarden dat met het&#13;
gepachte – anders dan zij in eerste instantie&#13;
hebben gesteld – géén bietenquotum heeft&#13;
samengehangen. Zij hebben in verband daarmee&#13;
de hiervóór als tweede genoemde reden&#13;
voor verplichte afwijzing van het verlengingsverzoek&#13;
ingetrokken.&#13;
Zij hebben hun stelling dat het verzoek tot&#13;
verlenging van de pachtovereenkomst verplicht&#13;
moet worden afgewezen omdat Burgers&#13;
c.s. een gedeelte van het met het gepachte&#13;
samenhangende melkquotum zonder hun instemming&#13;
hebben verkocht, in hoger beroep&#13;
echter gehandhaafd.&#13;
5.5 Nu grief I de afwijzing van het verlengingsverzoek&#13;
in volle omvang in hoger beroep&#13;
aan de orde stelt, zal het hof, vóórdat beoordeling&#13;
van het verlengingsverzoek naar billijkheid&#13;
aan de orde kan komen, allereerst opnieuw&#13;
moeten beoordelen of deze gestelde&#13;
grond tot verplichte afwijzing van dat verzoek&#13;
zich voordoet.&#13;
5.6 Burgers c.s. hebben betwist dat met het&#13;
gepachte perceel melkquotum samenhangt.&#13;
Zij hebben deze betwisting echter niet gemotiveerd.&#13;
Tussen partijen is niet in geschil dat het&#13;
gepachte vóór 1986 door hun vader als pachter&#13;
is gebruikt voor de melkproduktie in diens&#13;
melkveehouderijbedrijf, en dat in 1986 bij hun&#13;
overname van dit bedrijf een melkquotum aan&#13;
hen is toegekend, gelijk aan het melkquotum&#13;
dat voordien aan hun vader was toegekend.&#13;
Op grond van de bovenstaande, niet omstreden&#13;
feiten moet worden aangenomen dat met&#13;
het gepachte melkquotum is gaan samenhangen.&#13;
5.7 Partijen verschillen erover van mening&#13;
welke hoeveelheid melkquotum met het gepachte&#13;
samenhangt.&#13;
Burgers c.s. hebben (subsidiair) aangevoerd&#13;
dat, áls melkquotum met het gepachte samenhangt,&#13;
dit 7.368 kg/ha betreft (overigens zonder&#13;
daarbij te vermelden welk melkjaar zij&#13;
daarbij op het oog hebben).&#13;
Van Nispen c.s. hebben verklaard niet te beschikken&#13;
over de nodige gegevens tot het op&#13;
juiste wijze berekenen van het met het gepachte&#13;
samenhangende melkquotum, doch&#13;
zijn van oordeel dat dit tenminste 54.580 kg is.&#13;
Niet omstreden is dat het melkquotum is&#13;
berekend op basis van 4,4% vet.&#13;
5.8 Indien wordt uitgegaan van de door Burgers&#13;
c.s. aangegeven hoeveelheid, was vóór de&#13;
verkoop van melkquotum door Burgers c.s.&#13;
sprake van een met het gepachte samenhangende&#13;
hoeveelheid van 7,0020 x 7.368 kg =&#13;
51.590 kg.&#13;
5.9 Burgers c.s. hebben aldus een hoeveelheid&#13;
van tenminste ca 16.000 kg met het gepachte&#13;
samenhangend melkquotum zonder toestemming&#13;
van Van Nispen c.s. verkocht.&#13;
Zij hebben zich aldus jegens hen schuldig&#13;
gemaakt aan een hun toerekenbare tekortkoming&#13;
gedurende de looptijd van de pachtovereenkomst.&#13;
5.10 Verkoop van met het gepachte samenhangend&#13;
melkquotum gedurende de loop van&#13;
de pachtovereenkomst zonder instemming&#13;
van de verpachter brengt tevens met zich mee,&#13;
dat – nu de pachters verplicht zijn dit melkquotum&#13;
in stand te laten – de bedrijfsvoering&#13;
van de maatschap niet is geweest zoals een&#13;
goed pachter betaamt, in de zin van art. 39&#13;
Pachtwet, en moet dus in beginsel leiden tot&#13;
verplichte afwijzing van het verlengingsverzoek.&#13;
5.11 In het (subsidiaire) standpunt van Burgers&#13;
c.s. ligt besloten dat deze tekortkoming&#13;
jegens Van Nispen c.s. naar hun mening niet&#13;
zodanig ernstig is dat deze tot niet-verlenging&#13;
zou moeten leiden, omdat zij tenminste de&#13;
helft van het melkquotum dat zij aan Van&#13;
Nispen c.s. zouden moeten overdragen ter&#13;
beschikking van dezen hebben gehouden en&#13;
alsnog kunnen overdragen, en Van Nispen c.s.&#13;
dus geen financieel nadeel (kunnen) lijden.&#13;
5.12 Uit de weloverwogen wijze waarop Burgers&#13;
c.s. ieder een eigen bedrijf hebben opgezet&#13;
ten koste van het bedrijf van de maatschap&#13;
en het bedrijf van de maatschap zowel wat&#13;
betreft de activiteiten in dit bedrijf als ook&#13;
financieel hebben uitgehold, zoals dat uit de&#13;
hierboven weergegeven vaststaande feiten en&#13;
omstandigheden blijkt – zulks, zoals vaststaat,&#13;
zonder Van Nispen c.s. daarover zelfs maar in&#13;
te lichten – kan niet anders worden geconcludeerd&#13;
dan dat Burgers c.s. ook de verkoop van&#13;
(een gedeelte van) het met het gepachte&#13;
samenhangende melkquotum weloverwogen&#13;
hebben verricht.&#13;
5.13 Mede gezien de ten tijde van deze verkoop&#13;
bestaande vaste rechtspraak van de&#13;
pachtkamer van dit hof, dat – kort gezegd –&#13;
verkoop van zodanig melkquotum zonder&#13;
toestemming van de verpachter de pachter&#13;
niet is toegestaan, moet worden geoordeeld&#13;
dat Burgers c.s. er ook niet van uit hebben&#13;
kunnen gaan dat het behouden van slechts ca&#13;
de helft van het met het gepachte perceel&#13;
samenhangende melkquotum in overeenstemming&#13;
zou kunnen zijn met hetgeen hun als&#13;
goede pachters jegens Van Nispen c.s. als hun&#13;
verpachters in hun bedrijfsvoering betaamt.&#13;
Reeds om deze reden is afwijzing van het verlengingsverzoek&#13;
op haar plaats.&#13;
5.14 Burgers c.s. hebben thans, zoals zij onweersproken&#13;
hebben gesteld, het ten name&#13;
van de maatschap resterende melkquotum&#13;
verleased, dus tijdelijk aan een derde overgedragen&#13;
in de zin van art. 24 en volgende van&#13;
de Regeling Superheffing.&#13;
Uit de door Burgers c.s. omtrent het bedrijf&#13;
van de maatschap verstrekte gegevens moet&#13;
worden afgeleid, dat het Burgers c.s. niet&#13;
mogelijk zal zijn na afloop van deze tijdelijke&#13;
overdracht de melkproductie in het bedrijf&#13;
van de maatschap zelf weer te hervatten.&#13;
Aldus moet het op zijn minst zéér twijfelachtig&#13;
worden geacht of deze tijdelijke overdracht&#13;
rechtsgeldig is, en of in geval van verlenging&#13;
van de pachtovereenkomst de aanspraak op&#13;
dit (gedeelte van het) melkquotum door de&#13;
maatschap kan worden behouden.&#13;
Ook in zoverre is het hof van oordeel dat de&#13;
bedrijfsvoering van Burgers c.s. niet is zoals&#13;
hun als goede pachters betaamt.&#13;
5.15 Het bovenstaande moet leiden tot de&#13;
conclusie dat de door Burgers c.s. verzochte&#13;
pachtverlenging op grond van het in art. 39&#13;
Pachtwet bepaalde moet worden afgewezen.&#13;
5.16 Dientengevolge komt het hof niet meer&#13;
toe aan een beoordeling of het pachtverlengingsverzoek&#13;
naar billijkheid voor toewijzing&#13;
in aanmerking kan komen, zoals voorzien in&#13;
art. 38 Pachtwet.&#13;
in het incidenteel appèl:&#13;
5.17 Burgers c.s. hebben ten aanzien van de&#13;
incidentele grief geen verweer gevoerd, doch&#13;
zich gerefereerd aan het oordeel van het hof.&#13;
Burgers c.s. zijn in eerste instantie geheel in&#13;
het ongelijk gesteld.&#13;
Uit de gedingstukken blijkt niet, dat Van&#13;
Nispen c.s. in eerste instantie veroordeling&#13;
van Burgers c.s. in de proceskosten hebben&#13;
verzocht.&#13;
Nu zij in het incidenteel hoger beroep echter&#13;
uitdrukkelijk (alsnog) hebben verzocht Burgers&#13;
c.s. te veroordelen in de proceskosten van&#13;
de eerste instantie en die van het hoger&#13;
beroep, zullen Burgers c.s. als de geheel in het&#13;
ongelijk gestelde partij in de kosten van beide&#13;
instanties moeten worden veroordeeld.&#13;
6. Slotsom&#13;
In het principaal appèl kunnen de grieven niet&#13;
leiden tot vernietiging van de beschikking&#13;
waarvan beroep. Deze moet dus worden bekrachtigd,&#13;
zij het op andere gronden dan&#13;
waarop deze in eerste instantie is gegeven.&#13;
De incidentele grief is gegrond. Burgers c.s.&#13;
moeten in de kosten van beide instanties worden&#13;
veroordeeld.&#13;
7. Beslissing&#13;
Het hof, beschikkende in hoger beroep in het&#13;
principaal en incidenteel appèl:&#13;
bevestigt de beschikking waarvan beroep,&#13;
behoudens ten aanzien van de compensatie&#13;
der proceskosten;&#13;
vernietigt de beschikking waarvan beroep in&#13;
zoverre, en in zoverre opnieuw beschikkende:&#13;
veroordeelt Burgers c.s. in de kosten van het&#13;
geding in eerste instantie en in hoger beroep,&#13;
welke tot heden aan de zijde van Van Nispen&#13;
c.s. worden begroot in eerste instantie op nihil&#13;
aan verschotten en ƒ 750,– aan gemachtigdensalaris&#13;
en in hoger beroep op ƒ 440,– aan verschotten&#13;
en ƒ 3.400,– aan procureurssalaris.</content><legacyfootnotes/><footnotes><footnote/></footnotes><auteurs/><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/4785</htmlpath></article>
</articles></edition>