<edition><articles><article><jaar>2011</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2011</searchword><id>9532</id><udhid>UDH:TvAR/9532</udhid><titel>Wetgeving en literatuur</titel><searchwords><searchword>TvAR 9/2011</searchword><searchword>UDH:TvAR/9532</searchword></searchwords><attachments><attachment><name>TvAR2011_09_05_Wetgeving.pdf</name><extention>pdf</extention><url>https://denhollander.info/download/8313/ci</url></attachment></attachments><inleiding>Algemeen&#13;
Bestuursprocesrecht&#13;
Het Nederlands Tijdschrift voor Bestuursrecht (NTB) heeft het septembernummer geheel gewijd aan wetsvoorstel 32621 tot wijziging van de Algemene wet bestuursrecht, de Wet aanpassing bestuursprocesrecht, met bijdragen van Daalder, Verheij, Van Male, Konijnenbelt, Zijlstra e.a. Jur­gens gaat in op het vermoedelijk meest omstreden onderdeel van de wet, het relativiteitsvereiste: de rechter kan een be­sluit in stand laten als een rechtsnorm is geschonden die niet strekt tot bescherming van de belangen van degene die zich erop beroept (art. 8:69a AWB).&#13;
</inleiding><content>Zakelijke rechten&#13;
Geschetst&#13;
Bij Ars Aequi is verschenen ‘Goederenrecht geschetst’, met bijdragen van Bartels, Ensink, Oudemans, Ploeger en Spath, een handzaam boekje (143 blz.) met een gestructureerd overzicht van het goederenrecht. Onder meer hoofdstukken over burenrecht, mandeligheid, erfdienstbaarheden, vrucht­gebruik, erfpacht en opstal. Veel schema’s maken het geheel inzichtelijk.&#13;
Beheer landelijk gebied&#13;
Natura 2000&#13;
Naar aanleiding van de uitspraak van de Afdeling bestuurs­rechtspraak van 7 september 2011 inzake art. 19kd Natuur­beschermingswet heeft de staatssecretaris een brief naar de Kamer gestuurd. De Afdeling oordeelde dat wel een vergun­ning vereist is, ook al neemt de depositie niet toe. Materieel heeft dat geen betekenis, meent de regering. (Kamerstukken II 2011/12, 30 825, nr. 109).&#13;
Dieren&#13;
Q-koorts&#13;
In een brief informeert de staatssecretaris van ELI de Twee­de kamer over het maatregelenpakket Q-koorts (Kamerstuk­ken II 2010/11, 28 286, nr. 523). Het landelijk uitbreidings­verbod wordt opgeheven. Publiek mag weer naar de geiten, maar niet bij het lammeren (afzonderingsplicht), de mestop­slag wordt verkort naar 30 dagen en de vaccinatie van risi­cogroepen wordt niet meer actief nagestreefd. Dieren met een levenslang fokverbod blijven verplicht gevaccineerd.&#13;
Dieren in het geding&#13;
Onder deze titel is een boek verschenen bij SDU Uitgevers, geschreven door Eugenie de Bordes. Het gaat over de regel­geving ter bescherming van dieren en over de interpretatie daarvan door de rechter. Na een inleidend hoofdstuk wordt een historische volgorde aangehouden, waarbij een bepaalde periode een soort kenmerk meekrijgt: de ontwikkeling van het denken over dieren (hoofdstuk 3), de periode 1886-1981 (openbare zedelijkheid), 1981-1992 (intrinsieke waarde van dieren), 1992-2011 (Gezondheid- en welzijnswet voor die­ren. Daarna volgen enkele thematische hoofdstukken over dierenmishandeling: hoofdstuk 7 is getiteld ‘onvoorzienba­re dierenmishandeling’ en bevat een overzicht van de recht­spraak, terwijl een uitweiding over GWWD-uitvoerings­besluiten, zoals het besluit aanwijzing voor productie te houden dieren, het Varkensbesluit en het Ingrepenbesluit, geplaatst zijn onder de titel ‘voorzienbare dierenmishande­ling’. Dan neemt men het boek al niet meer zo serieus. Er staan wel plaatjes in. Wie tot dierenmishandeling wil over­gaan, dient wel te beseffen dat er een nieuwe Richtlijn voor strafvordering dierenmishandeling en dierverwaarlozing is (Stcrt. 29 september 2011, nr. 17369).&#13;
Duurzame veehouderij&#13;
De Commissie Van Doorn heeft een rapport gepresenteerd ‘Al het vlees duurzaam; de doorbraak naar een gezonde, veilige en gewaardeerde veehouderij in 2020’. In het rap­port – ook wel bekend als Verdrag van Den Bosch – wordt een mooi toekomstbeeld geschetst. Ook worden er concre­te maatregelen voorgesteld: een integraal ketenkwaliteits­systeem, geen preventief gebruik antibiotica, sluitende mi­lieukringlopen, dierenwelzijn e.d. Het rapport is te vinden via www.brabant.nl/actueel/nieuws/2011/september/advies-commissie-van-doorn.aspx. Ook Alders is klaar met zijn maatschappelijke dialoog over megastallen, zie www.dia­loogmegastallen.nl: ‘Van mega naar beter’. Het document is ook naar de kamer gestuurd. De Staatssecretaris zal bei­de documenten bij zijn op te stellen visie betrekken (Kamer­stukken II 2011/12, 28 973, nr. 79/81). Het terugdringen van antibiotica is ook aan de orde in een brief van de staatssecre­taris van ELI (Kamerstukken II, 2011/12, 29 683, nr. 104).&#13;
Paarden&#13;
De sectorraad Paarden heeft een Gids voor Goede Praktij­ken opgesteld t.b.v. het paardenwelzijn (Kamerstukken II 2011/12, 28 286, nr. 524). Over ‘Paard en recht’ is ook een boek verschenen bij Berghauser Pont. Het boek beoogt het paard juridisch van alle kanten te bezien. Vele auteurs heb­ben onder leiding van Luuk Boerema hoofdstukken geschre­ven over eigendom en houderschap, aansprakelijkheid, huur en pacht, overeenkomsten en contracten – met daarin een beschrijving van de vele soorten van overeenkomsten rond paarden - , koop en verkoop van paarden, gezondheid en welzijn, paard en omgeving, wedstrijden, paard en onderneming, belastingen. Het is een prachtig boek voor een groei­ende markt (308 blz.). Er staan veel voorbeelden in, maar geen plaatjes.&#13;
Fokkerij&#13;
In een uitvoerige brief van de staatssecretaris van ELI wordt ingegaan op het fokkerijbeleid in relatie tot diergezondheid en dierenwelzijn. De indruk die men ervan krijgt is dat het vooral over gezelschapsdieren gaat. In de landbouw is ken­nelijk alles in orden, met het Fokkerijbesluit en de desbetref­fende (vernieuwde) verordening van het productschap voor Vee en Vlees, op grond waarvan fokkerijorganisaties ook iets moeten doen aan erfelijke gebreken en inteelt (Kamer­stukken II 2011/12, 28 286, nr. 525).&#13;
Legbatterijen&#13;
Uit het verslag van de Landbouwraad van 20 september jl. blijkt dat sommige lidstaten zich zorgen maken over de handhaving van het batterijverbod na 1 januari 2012. De Eu­ropese Commissie is gevraagd om daar strikt op toe te zien, en vooruitlopend daarop alvast een overzicht te geven van de stand van zaken (Kamerstukken II 2011/12, 21 501-32, nr. 512).&#13;
Milieurecht&#13;
Vliegspuiten&#13;
Flying Farmers Holland wil graag met vliegtuigen bespui­tingen uitvoeren. Dat is verboden, ook door de Europese richtlijn, maar er kan een vrijstelling worden verleend (art. 29 besluit gewasbeschermingsmiddelen en biociden) als er geen alternatief is. Dat zal zich in Nederland niet zo snel voordoen. (Kamerstukken II 2010/11, 27 858, nr. 98).&#13;
Mest: compartimentering&#13;
De wijziging van de Meststoffenwet die strekt tot herinvoe­ring van de compartimentering is geplaatst in Stb. 2011, 413. Een varkens- of pluimveerecht kan, als vanouds, niet over­gaan van het ene naar het andere concentratiegebied en ook niet van buiten naar binnen een concentratiegebied (art. 26). Een uitzondering geldt voor bedrijven die de mest zelf ver­werken. De regeling werkt terug tot 23 april 2010 (art. 75).&#13;
Vervoer van mest&#13;
Op een aantal punten is de regelgeving voor het vervoer van mest versoepeld, door middel van een wijziging van de Uit­voeringsregeling Meststoffenwet (Stcrt. 28 september 2011, nr. 17194). Onder andere: drijfmest mag door een pijplei­ding, van Vlieland mag paardenmest worden vervoerd (er zijn daar alleen maar paarden).&#13;
Mestbeleid&#13;
Het mestbeleid voor de toekomst wordt uiteengezet in een brief van twee staatsecretarissen (ELI en IM), Kamerstukken II 2011/12, 33 037, nr. 1. Er zijn drie sporen waarlangs naar oplossingen wordt gezocht. Spoor 1 betreft een nieuw stel­sel voor duurzaam evenwicht tussen productie en afzet. Be­drijven met een mestoverschot worden verplicht tot verwer­king, van niet verwerkte mest moet de afzet gegarandeerd zijn. Spoor 2 gaat over voermaatregelen: 10% minder fosfor in veevoer. Spoor 3 beoogt mestproducten uit dierlijke mest als kunstmestvervanger aan te wenden. De samenwerking met het bedrijfsleven is erg belangrijk.&#13;
Engerlingen&#13;
De larven van meikevers en junikevers veroorzaken grote schade aan grasland. Het kan daarom nodig zijn om dat aan­getaste grasland te scheuren, tussen 1 september en 30 sep­tember 2011. Een tijdelijke vrijstelling van het verbod van art. 4b van het Besluit gebruik meststoffen maakt dat moge­lijk. (Stcrt. 23 september 2011, nr. 16928).&#13;
CO2 glastuinbouw&#13;
In Stb. 2011, 417, is het Besluit kostenverevening reductie CO2-emissies glastuinbouw opgenomen. Op grond van ti­tel 15.13 van de Wet milieubeheer is een systeem van ver­evening van kosten verbonden aan het overschrijden van de voor glastuinbouwbedrijven voor een bepaalde periode vast­gestelde hoeveelheid CO2-emissies. Dat systeem houdt in dat bij algemene maatregel van bestuur aangewezen catego­rieën glastuinbouwbedrijven een vergoeding moeten betalen indien alle in art. 15.51 van de Wet milieubeheer genoem­de glastuinbouwbedrijven gezamenlijk – ook die glastuin­bouwbedrijven die niet tot een aangewezen categorie beho­ren – meer CO2 uitstoten dan de vastgestelde hoeveelheid emissies. Voor 2011 en 2012 zal die hoeveelheid naar ver­wachting worden bepaald op 5,3 Mton teeltgerelateerde CO2-emissies.&#13;
Derogatie&#13;
Het nieuwe Nederlands verzoek om derogatie van de ni­traatrichtlijn is naar Brussel gestuurd. Daarbij hoort ook een rapportage. De monitoring laat zien dat het gemiddelde ge­bruik van stikstof uit dierlijke mest op de derogatiebedrijven is gestegen, maar dat men met 46 mg/l nog wel aan de doel­stelling van de richtlijn voldoet. Wel werd meer fosfaat ge­produceerd dan was toegestaan. Toch concludeert de staats­secretaris dat de naleving van de voorwaarden die aan de derogatie verbonden zijn op een hoog niveau ligt (Kamer­stukken II 2011/12, 28 385, nr. 214). &#13;
­&#13;
</content><legacyfootnotes/><footnotes><footnote/></footnotes><auteurs>prof. mr. D.W. Bruil&#13;
</auteurs><published>2011-09-01 00:00:00</published><modified>2011-09-01 00:00:00</modified><editiondate>2011-09-01</editiondate><htmlpath>https://denhollander.info/artikel/9532</htmlpath></article>
</articles></edition>