<edition><articles><article><jaar>2016</jaar><naam>Tijdschrift voor Agrarisch Recht</naam><uitgave>12</uitgave><aflevering>11</aflevering><searchword>TvAR 12/2016</searchword><id>13921</id><udhid>UDH:TvAR/13921</udhid><titel>Evaluatie van de Natuurschoonwet 1928</titel><searchwords><searchword>TvAR 12/2016</searchword><searchword>UDH:TvAR/13921</searchword></searchwords><attachments><attachment><name>18847.pdf</name><extention>pdf</extention><url>https://denhollander.info/download/18847/ci</url></attachment></attachments><inleiding/><content>&lt;h3&gt;1. Inleiding&lt;/h3&gt;&lt;p&gt;De Natuurschoonwet 1928[2] (hierna: NSW) heeft, zoals bekend, twee doelen: het stimuleren van het behoud en het creëren van natuurschoon in Nederland en is van zeer groot belang voor de instandhouding van landgoederen en historische buitenplaatsen in Nederland. &lt;/p&gt;&lt;p&gt;De NSW was kennelijk tot voor kort overigens nimmer geëvalueerd, terwijl belastinguitgaven in principe iedere vijf jaar geëvalueerd dienen te worden, waarbij wordt ingegaan op effectiviteit, doelmatigheid, uitvoeringslasten en administratieve lasten.&lt;/p&gt;&lt;p&gt;Tijdens de behandeling van de begroting van Economische Zaken diende het Tweede Kamerlid Van Veldhoven op 24 januari 2013, nadat de nodige Kamervragen over dit onderwerp reeds waren gesteld, de volgende motie in:&lt;/p&gt;&lt;blockquote&gt;‘De Kamer, gehoord de beraadslaging, constaterende dat de landgoederenregeling onder de Natuurschoonwet 1928 belastingvoordelen biedt voor gebieden die heel intensief gebruikt worden, waaronder 45 golfbanen, en dat veel landgoederen niet opengesteld worden voor het publiek; van mening dat hiermee inbreuk gemaakt wordt op de oorspronkelijke doelstellingen van de Natuurschoonwet en de landgoederenregeling; verzoekt de regering, de landgoederenregeling te evalueren, voorstellen te ontwikkelen om deze meer te richten op het bevorderen van het beschermen en openstellen van echte landgoederen, en de beschikkingen van bestaande landgoederen te herkeuren, en gaat over tot de orde van de dag.’[3]&lt;/blockquote&gt;&lt;p&gt;In reactie hierop heeft de Staatssecretaris van Economische Zaken (hierna: de Staatssecretaris) toegezegd de NSW te evalueren. In dat kader is, in opdracht van het Ministerie van Economische Zaken, een drietal rapporten verschenen over ruimtelijke &lt;/p&gt;&lt;p&gt;criteria voor bebouwing op NSW-landgoederen[4], golfbanen en NSW-landgoederen[5] en de Beleidsevaluatie Natuurschoonwet.[6]&lt;/p&gt;&lt;p&gt;Laatstgemelde beleidsevaluatie komt tot de volgende belangrijke conclusie: &lt;/p&gt;&lt;blockquote&gt;‘De Natuurschoonwet 1928 (NSW) heeft vanaf het van kracht worden van de wet een belangrijke bijdrage geleverd aan behoud van landgoederen en de openstelling daarvan voor het publiek. Het is prijzenswaardig dat de wet al zolang als consistent kader geldt en dat past ook bij de aard van landgoederen, die zich langzaam van generatie op generatie ontwikkelen. Ook nu speelt deze wet daarin nog steeds een belangrijke rol. Naast behoud en openstelling draagt de wet ook bij aan de ontwikkeldoelstelling voor nieuwe natuur en nieuw bos. De belangrijkste conclusie van deze evaluatie is dan ook; ‘de NSW 1928 functioneert in de kern goed’.’&lt;/blockquote&gt;&lt;p&gt;Het Molengraaff Instituut van de Universiteit Utrecht heeft in opdracht van de Vereniging Particuliere Historische Buitenplaatsen en de Federatie Particulier Grondbezit onderzoek gedaan naar bedoeld en onbedoeld gebruik van de NSW.[7] Slotconclusie van dit onderzoeksrapport: &lt;/p&gt;&lt;blockquote&gt;‘Op basis van het bovenstaande kan worden gesteld dat de NSW 1928, ook na circa 75 jaren, zowel voor de eigenaren, de overheid als het publiek positief uitwerkt. De inkomstenderving voor de overheid is zeer gering terwijl een goedkopere vorm van natuurbeheer nauwelijks denkbaar lijkt. De maatschappelijke meerwaarde is vele malen hoger is dan de inkomstenderving (belastinguitgaven). De Natuurschoonwet 1928 en onze landgoederen blijven in dat opzicht, ook in internationaal opzicht, uniek.’&lt;/blockquote&gt;&lt;h3&gt;2. Brief Staatssecretaris&lt;/h3&gt;&lt;p&gt;De Staatssecretaris heeft, mede namens zijn ambtsgenoot van Financiën, op 31 oktober 2016 een uitgebreide brief naar de Tweede Kamer gezonden over de evaluatie van de NSW.[8] De Staatssecretaris: &lt;/p&gt;&lt;blockquote&gt;‘Ten algemene merk ik op dat uit de evaluatie blijkt dat de NSW van groot belang is voor de instandhouding van krachtens die wet gerangschikte landgoederen en daarmee voor het behoud van het op deze landgoederen voorkomende natuurschoon. Het is een nuttig instrument, maar tegelijkertijd blijkt dat op onderdelen een actualisering wenselijk is.’ &lt;/blockquote&gt;&lt;p&gt;De Staatssecretaris bespreekt aan de hand van vijf hoofdvragen de bevindingen van de evaluatie en geeft aan welk vervolg hij daaraan voornemens is te geven. Ik zal aan de hand van bedoelde brief de conclusies/aanbevelingen uit de Beleidsevaluatie, de huidige wetgeving (voorzover relevant) en de reactie van de Staatssecretaris kort uiteenzetten.&lt;/p&gt;&lt;h4&gt;2.1. Vraag 1: Is de NSW voldoende effectief en efficiënt voor het behoud van landgoederen?&lt;/h4&gt;&lt;p&gt;Conclusies en aanbevelingen uit de Beleidsevaluatie: NSW landgoederen zijn in aantal en oppervlakte gegroeid, de faciliteiten van de NSW dragen bij aan de groei van landgoederen, de bijdrage aan het natuurschoon door de verschillende landgoedtypen is verschillend, de kosten van de NSW zijn voor de overheid relatief gering, de wet- en regelgeving is op meeste punten voldoende duidelijk en de efficiëntie van de uitvoering van de NSW door de rijks- en provinciale overheden wordt als goed beoordeeld. &lt;/p&gt;&lt;p&gt;Aanbevolen wordt om de regeling te continueren, aangezien zij in de kern goed functioneert, maar om de rol van aanleunende landgoederen[9] te heroverwegen, aangezien de bijdrage aan behoud van natuurschoon door deze categorie landgoederen (niet zijnde historische buitenplaatsen) gering of zelfs afwezig is. Digitalisering van het administratieve proces bij de Rijksdienst voor Ondernemend Nederland is gewenst.&lt;/p&gt;&lt;p&gt;De Staatssecretaris constateert dat: ‘&lt;span class="italic"&gt;in de basis het stelsel bijdraagt aan het (onversnipperd) behoud van landgoederen&lt;/span&gt;.’ Hij is voornemens om het oppervlaktevereiste natuur en bos voor aanleunende en samenwerkende landgoederen in het Rangschikkingsbesluit NSW[10] te verhogen van 30% naar 50%. &lt;/p&gt;&lt;p&gt;Voor aanleunende landgoederen die kleiner zijn dan 1 ha komt de mogelijkheid van rangschikking te vervallen, behalve ingeval de eigenaar van het landgoed waarbij wordt aangeleund bloot eigenaar is van het aanleunende landgoed. &lt;/p&gt;&lt;p&gt;De Staatssecretaris onderzoekt de mogelijkheden van digitalisering.&lt;/p&gt;&lt;h4&gt;2.2. Vraag 2: Is de NSW voldoende effectief en efficiënt voor het stimuleren van nieuwe landgoederen?&lt;/h4&gt;&lt;p&gt;Conclusies en aanbevelingen uit de Beleidsevaluatie: de realisatie van nieuwe landgoederen levert extra hectares natuurschoon, bos en natuur op (4 tot 7% van de totale nieuwe natuur), waarbij wordt opgemerkt dat de kwaliteit en duurzaamheid van de nieuwe natuur bij een deel van de nieuwe NSW-gerangschikte landgoederen ter discussie staat (‘halfnatuurlijk grasland’ op voormalige agrarische landerijen). &lt;/p&gt;&lt;p&gt;Aanbevolen wordt om nieuwe landgoederen niet direct na aanvraag krachtens de NSW te rangschikken op basis van een natuurinrichtings- en/of beplantingsplan, maar de NSW-rangschikking (of de faciliteiten) pas in werking te laten treden na daadwerkelijke realisatie van bos/natuur. De omzomingseis zou beter kunnen worden afgestemd op het type landschap.&lt;/p&gt;&lt;p&gt;Op grond van de huidige wetgeving kan een nieuw landgoed reeds gerangschikt worden krachtens de NSW, terwijl er nog niet voldaan wordt aan de bezettingseis van ten minste 30% bos/natuur[11]. Er dient in dat geval binnen drie jaar aan de bezettingseis te worden voldaan[12]. De Staatssecretaris is voornemens dit stelsel te wijzigen, in die zin dat een nieuw landgoed voortaan eerst gerangschikt kan worden als de natuur op het landgoed daadwerkelijk is gerealiseerd en conform het natuurinrichtingsplan en/of beplantingsplan wordt beheerd. &lt;/p&gt;&lt;p&gt;In het Rangschikkingsbesluit NSW zullen striktere eisen worden opgenomen teneinde te verzekeren dat natuur op zowel bestaande als nieuwe landgoederen uit robuustere (grotere/meer aaneengesloten) eenheden bestaat van minimaal een halve hectare groot en dertig meter breed. Er zal bezien worden of aan sommige huidige natuurdoeltypen aanvullende eisen dienen te worden gesteld om meer substantiële kwaliteit te garanderen. In waardevolle open (cultuur)landschappen wordt de verplichte omzoming met houtopstanden gewijzigd, zodat omzoming met natuur mogelijk wordt. &lt;/p&gt;&lt;h4&gt;2.3. Vraag 3: Is de NSW regelgeving en toepassing ten aanzien van bebouwing effectief en efficiënt?&lt;/h4&gt;&lt;p&gt;Conclusies en aanbevelingen Beleidsevaluatie: (oudere) gebouwen maken een wezenlijk onderdeel uit van landgoederen en dragen bij aan het natuurschoon als onderdeel van het ensemble; er is echter zorg over de kwaliteit van een aantal recent toegevoegde gebouwen, omdat ze afbreuk doen aan het natuurschoon en er is behoefte aan een afbakening van de oppervlakte van de bebouwing gerelateerd aan de oppervlakte van het landgoed (proportionaliteit). &lt;/p&gt;&lt;p&gt;Het is wenselijk dat er meer ruimte komt voor nieuwe functies in bestaande gebouwen, op voorwaarde dat die nieuwe functies het natuurschoon niet aantasten en het is wenselijk om in beperkte mate nieuwe bebouwing op landgoederen toe te staan. Deze nieuwe bebouwing kan onder de NSW worden gerangschikt om zo als economische drager te kunnen functioneren. Aanbevolen wordt eveneens om de leeftijdsgrens[13] bij gebouwen in de NSW te laten vervallen en aan te sluiten bij de werkwijze bij het monumentenbeleid.&lt;/p&gt;&lt;p&gt;Blijkens art. 1 lid 1 sub a NSW kan een opstal op een landgoed gerangschikt worden indien de opstal passend is bij het karakter van het landgoed. Blijkens het Rangschikkingsbesluit NSW maken de volgende opstallen in ieder geval[14] geen inbreuk op het natuurschoon: rijksmonumenten, opstallen die vóór 1 januari 1940 zijn gebouwd en na de gemelde datum uiterlijk hun karakter hebben behouden; en opstallen die grotendeels functioneel zijn voor de instandhouding of het beheer van de onroerende zaak. Gezien het feit dat het een niet-limitatieve opsomming betreft en er geen objectieve criteria ten aanzien van inbreuk op het natuurschoon bestaan[15], leidt een en ander tot problemen in de praktijk.&lt;/p&gt;&lt;p&gt;De Staatssecretaris gaat bezien hoe aanvullende regels gesteld kunnen worden voor het rangschikken van bebouwing en hij zal de reikwijdte van functionele opstallen inperken. Verder overweegt hij om de opsomming van toegestane bebouwing een limitatief karakter te geven. De aanbevelingen omtrent nieuwe functies in bestaande gebouwen en nieuwe bebouwing met de functie van economische drager neemt de Staatssecretaris echter niet over: &lt;/p&gt;&lt;blockquote&gt;‘We zien geen aanleiding om het beleid ten aanzien van nieuwe functies in bestaande gebouwen aan te passen. (…) Daarnaast willen we kijken naar intensief gebruik van opstallen, zoals bij hotels en congrescentra. Daarbij gaat het om de vraag of dit inbreuk maakt op het natuurschoon en om de vraag of een fiscale tegemoetkoming - gegeven de aard van de economische drager - nog wenselijk is.’&lt;/blockquote&gt;&lt;p&gt;De Staatssecretaris is voornemens om de rangschikking van buitenplaatsen en de daarop voorkomende opstallen, sterker dan nu het geval is, te koppelen aan de status van rijksmonument van de daarop staande opstallen en de historische tuinaanleg en hij is eveneens voornemens om het criterium aanleg van vóór 1850[16] voor de beoordeling of sprake is van een historische tuin te laten vervallen.&lt;/p&gt;&lt;h4&gt;2.4. Vraag 4: Is de regelgeving en toepassing ervan voor intensief gebruik effectief en efficiënt?&lt;/h4&gt;&lt;p&gt;Conclusies en aanbevelingen Beleidsevaluatie: er is sprake van een grote verscheidenheid aan intensief gebruik van landgoederen (variërend van traditionele landbouw tot horeca, congrescentra, golfbanen en evenementen en binnen elke categorie zijn goede en slechte voorbeelden te vinden), wel of geen economisch activiteit staat los van intensiteit gebruik en er zijn goede en slechter scorende golfbanen, waarbij niet elke golfbaan als een landgoed beleefd wordt. Aanbevolen wordt meer ruimte voor economische activiteiten te bieden, kwaliteitseisen aan golfbanen in te stellen en beoordeling van natuurkwaliteit achteraf (NSW-rangschikking eerst na ontwikkeling van de natuur op de golfbaan).&lt;/p&gt;&lt;p&gt;Golfbanen worden door de Staatssecretaris strenger beoordeeld, naast de reeds gemelde punten dat NSW-rangschikking eerst mogelijk is na de ontwikkeling van de natuur en dat de natuur groter, meer aaneengesloten, ‘robuust’ dient te zijn, kunnen golfbanen in de toekomst alleen gerangschikt worden ‘&lt;span class="italic"&gt;als zij echt bijdragen aan het natuurschoon. Gezien de constatering dat golfbanen die onderdeel zijn van een groter landgoed een grotere bijdrage leveren, willen wij de regels voor golfbanen zo aanscherpen dat zij meer bos en/of natuurschoon dienen te omvatten dan nu het geval is. Wij gaan het vereiste percentage bos en/of natuur daarom verhogen van 30% naar 50%&lt;/span&gt;. (…) &lt;span class="italic"&gt;Wij gaan ervan uit dat deze drie aanscherpingen waarborgen dat alleen golfbanen waar fors wordt geïnvesteerd in de bijdrage aan het natuurschoon in aanmerking kunnen blijven komen voor rangschikking onder de NSW.&lt;/span&gt;’&lt;/p&gt;&lt;h4&gt;2.5. Vraag 5: Is de NSW voldoende effectief en efficiënt in het bevorderen van openstelling?&lt;/h4&gt;&lt;p&gt;Conclusies en aanbevelingen Beleidsevaluatie: de NSW is beperkt effectief voor openstelling, er is behoefte aan informatie over openstellingsregels en regels voor aanpak van overlast, de openstelling van aanleuners voegt in de praktijk niets toe. Een nieuwe prikkel voor openstelling wordt aanbevolen.&lt;/p&gt;&lt;p&gt;De Staatssecretaris is tevreden over de openstelling:&lt;/p&gt;&lt;p&gt;&lt;span class="italic"&gt;‘Dat 100.000 ha van het NSW-areaal is opengesteld, zien wij als een belangrijke bijdrage aan de toegankelijkheid van het buitengebied. Wij zijn op dit punt tevreden over de NSW. Tegenover de ruimere fiscale faciliteit wegens openstelling dient ook een substantiële openstelling te staan. De ‘rozenperk-openstelling’ is niet wenselijk. Door het schrappen van de mogelijkheid om landgoederen kleiner dan 1 ha te rangschikken zal dit in de toekomst niet meer fiscaal worden beloond. Samenwerkende landgoederen dienen in samenhang aan het openstellingsbesluit te voldoen, waarbij de wandelpaden op beide landgoederen aanwezig dienen te zijn en op elkaar dienen aan te sluiten. De regelgeving zal op dit punt worden aangescherpt. Mogelijkheden voor een extra financiële prikkel via de NSW zien we vooralsnog niet.’&lt;/span&gt;&lt;/p&gt;&lt;h3&gt;3. Buitenlandse landgoederen[17]&lt;/h3&gt;&lt;p&gt;Op 18 december 2014 heeft het Europese Hof van Justitie[18], in antwoord op prejudiciële vragen van de Afdeling bestuursrechtspraak van de Raad van State[19], bepaald dat een onroerende zaak gelegen buiten Nederland onder voorwaarden ook als NSW-landgoed gerangschikt dient kunnen te worden wanneer die betreffende onroerende zaak een element vormt van het Nederlands cultureel erfgoed. De Raad van State heeft in de desbetreffende zaak op 22 juli 2015 conform het oordeel van het Hof van Justitie uitspraak gedaan.[20]&lt;/p&gt;&lt;p&gt;De Staatssecretaris heeft, vooruitlopend op gewijzigde wetgeving, bij Besluit[21] reeds de voorwaarden voor een dergelijke rangschikking aangegeven. In zijn brief geeft hij aan dat de wijziging van de definitie van landgoed in de zin van de Natuurschoonwet is opgenomen in de Wet overige fiscale maatregelen 2016 en dat in het te wijzigen Rangschikkingsbesluit NSW nadere eisen zullen worden opgenomen ten aanzien van buitenlandse landgoederen.&lt;/p&gt;&lt;h3&gt;4. Landinrichting&lt;/h3&gt;&lt;p&gt;In het kader van landinrichting kan het voorkomen dat onroerende zaken welke krachtens de NSW als landgoed zijn gerangschikt, worden overgedragen. In bepaalde gevallen kan dat leiden tot statusverlies en fiscale claims.[22] De Staatssecretaris is voornemens om het mogelijk te maken dat onder voorwaarden bedoelde claims worden ‘verhangen’ naar de nieuwe onroerende zaken:&lt;/p&gt;&lt;blockquote&gt;‘We willen het bij herverkaveling en maatschappelijk gewenste kavelruilprojecten onder voorwaarden mogelijk maken om de claim te ‘verhangen’ naar de nieuwe grond. Hierbij valt onder andere te denken aan de voorwaarde dat alleen rangschikkingswaardige gronden van dezelfde omvang en dezelfde natuurkwaliteit kunnen worden geruild, waarbij bovendien wordt bijgedragen aan voorgenomen overheidsdoelen.’&lt;/blockquote&gt;&lt;h3&gt;5. Appartementsrechten[23]&lt;/h3&gt;&lt;p&gt;De Raad van State gaf eerder dit jaar haar oordeel[24] over het eigenaarsbegrip in de NSW. Het betrof een NSW-landgoed in Gelderland dat gesplitst is in appartementsrechten. Elk appartementsrecht omvat het een/zesde onverdeeld aandeel in het gehele landgoed, alsmede het uitsluitend gebruik van een van de zes huizen op het landgoed. Bij twee opeenvolgende akten op dezelfde dag verleden werd de juridische eigendom overgedragen aan de bewoners en werd het eigendomsrecht van het landgoed gesplitst in zes appartementsrechten. &lt;/p&gt;&lt;p&gt;De rechtbank[25]: &lt;/p&gt;&lt;blockquote&gt;‘Deze situatie lijkt sterk op de situatie van onverdeelde eigendom van een onroerende zaak. Nu verweerders de mede-eigenaar van een onroerende zaak als eigenaar in de zin van de Nsw aanmerken, valt niet in te zien waarom eisers niet als eigenaar in de zin van de Nsw worden aangemerkt. De rechtbank is dan ook van oordeel dat eisers moeten worden aangemerkt als eigenaar in de zin van de Nsw.’ &lt;/blockquote&gt;&lt;p&gt;De Raad van State: &lt;/p&gt;&lt;blockquote&gt;‘2.2. (…) Appartementsgerechtigden hebben, evenals mede-eigenaren, tezamen de onverdeelde eigendom van een onroerende zaak met daarnaast een exclusief gebruiksrecht van bepaalde gedeelten van de grond en het gebouw. De rechtbank heeft terecht overwogen dat de appartementsgerechtigden daarom gezamenlijk als eigenaar in de zin van de Nsw hebben te gelden. Anders dan de staatssecretarissen betogen, kan uit de omstandigheid dat de wetgever de vruchtgebruiker en de erfpachter wel en de appartementsgerechtigde niet uitdrukkelijk onder de definitie van eigenaar in de Nsw heeft gebracht, niet worden afgeleid dat een appartementsgerechtigde buiten die definitie valt. In tegenstelling tot een appartementsgerechtigde hebben een vruchtgebruiker en een erfpachter een beperkt zakelijk recht op een onroerende zaak. Om voor de toepassing van de Nsw als eigenaar te kunnen worden aangemerkt, is daarom noodzakelijk dat zij in de Nsw als zodanig worden aangewezen. Daarnaast kan ook uit de geschiedenis van de totstandkoming van de wetswijziging in 2007 niet worden afgeleid dat het de bedoeling van de wetgever is geweest om appartementsgerechtigden niet als eigenaar in de zin van de Nsw aan te merken.’&lt;/blockquote&gt;&lt;p&gt;De Staatssecretaris wijdt er in zijn brief een korte en enigszins omineuze zin aan: ‘&lt;span class="italic"&gt;Wij zullen nader bezien wat de consequenties van deze uitspraak voor de Natuurschoonwet 1928 zijn.’&lt;/span&gt;&lt;/p&gt;&lt;h4&gt;5.1. Vervolg&lt;/h4&gt;&lt;p&gt;De uitwerking van bovenstaande punten wordt verwerkt in een gewijzigd Rangschikkingsbesluit NSW. Voor wat betreft reeds gerangschikte NSW-landgoederen merkt de Staatssecretaris op:&lt;/p&gt;&lt;blockquote&gt;‘Deze aanpassingen kunnen gevolgen hebben voor reeds gerangschikte landgoederen. Daarom zullen we een ruime overgangstermijn hanteren om betrokken eigenaren in staat te stellen om aan de veranderde regels te voldoen of in voorkomend geval zich in te stellen op de gevolgen van de beëindiging van de fiscale faciliteiten.’&lt;/blockquote&gt;&lt;h3&gt;6. Afsluiting&lt;/h3&gt;&lt;p&gt;De praktijk heeft lang moeten wachten op de brief van de Staatssecretaris. Het voornaamste is dat het grote belang en het nut van de NSW wordt onderschreven. De brief geeft enig inzicht in de denkrichting van de Staatssecretaris en hij kondigt op bepaalde punten concrete maatregelen aan ter aanscherping van de NSW (nieuwe natuur, bepaalde natuurdoeltypen, golfbanen, aanleuners) en verruiming van de NSW (vervallen van criterium tuinaanleg van voor 1850, omzoming met natuur en buitenlandse landgoederen).&lt;/p&gt;&lt;p&gt;Voor de praktijk zou het buitengewoon prettig zijn wanneer vage begrippen als bijvoorbeeld ‘inbreuk op het natuurschoon’ zoveel mogelijk verdwijnen, aangezien deze tot een subjectieve beoordeling en allerlei procedures leiden. Opstallen en met name nieuwe opstallen of bestaande opstallen met een nieuwe functie leveren veel problemen op in de praktijk. De huidige niet-limitatieve opsomming in het Rangschikkingsbesluit draagt aan duidelijkheid niet veel bij. In de brief worden geen concrete voorwaarden omtrent de rangschikking van opstallen gemeld. Het rapport van de voormalige rijksadviseur voor het landschap mevrouw Y. Feddes[26] geeft een aanzet daartoe, maar haar rapport is naar mijn weten nog steeds niet openbaar gemaakt, terwijl de Staatssecretaris er wel naar verwijst in zijn brief. &lt;/p&gt;&lt;p&gt;Jammer is het feit dat de Staatssecretaris de aanbevelingen omtrent nieuwe functies in bestaande gebouwen en nieuwe bebouwing met de functie van economische drager niet over neemt. Nieuwe economische dragers zijn van groot belang voor de instandhouding van landgoederen en wanneer op een NSW-landgoed ‘passende’ opstallen opbrengsten opleveren die bijdragen aan de instandhouding en het beheer van dat landgoed dan zie ik geen bezwaar tegen rangschikking. &lt;/p&gt;&lt;p&gt;Buitenplaatsen vormen een bijzondere categorie binnen de NSW-landgoederen. De definitie van buitenplaats in de zin van de NSW[27] is: een ‘&lt;span class="italic"&gt;onroerende zaak met daarop gelegen een in oorsprong versterkt huis, een kasteel, een buitenhuis of een landhuis, eventueel met bijgebouwen, met een architectonisch daarmee verbonden historische tuin of historisch park van ten minste één hectare waarvan de aanleg dateert van vóór 1850 en herkenbaar aanwezig is, indien dit complex, dan wel ten minste één van de onderdelen daarvan, een rijksmonument als bedoeld in artikel 1.1 van de Erfgoedwet is&lt;/span&gt;.’ De door de Staatssecretaris voorgestelde ‘sterkere koppeling’ van de NSW-rangschikking van buitenplaatsen aan de status van rijksmonument van de opstallen en de tuinaanleg is mij niet geheel duidelijk.&lt;/p&gt;&lt;p&gt;Het overgangsrecht is uiteraard van groot belang. Gezien de termijnen van de verscheidene instandhoudings- en bezitseisen van 25 jaar[28] in de NSW pleit ik ervoor om 25 jaar als overgangstermijn aan te houden, danwel het resterende aantal jaren van reeds lopende termijnen van bedoelde instandhoudings- en bezitseisen.&lt;/p&gt;</content><legacyfootnotes/><footnotes><footnote>1 Mr. R.J. Nieuwland is notarieel juridisch en fiscaal adviseur van eigenaren van landgoederen en buitenplaatsen (nieuwland@nieuwland-advies.nl).</footnote><footnote>2 Natuurschoonwet 1928, zoals laatstelijk gewijzigd op 18 december 2013, &lt;span class="italic"&gt;Stb&lt;/span&gt;. 2014, 14.</footnote><footnote>3 &lt;span class="italic"&gt;Kamerstukken II &lt;/span&gt;2012/13, 33400 XIII, 90.</footnote><footnote>4 Y. Feddes, &lt;span class="italic"&gt;De meerwaarde van een landgoed: Advies over ruimtelijke criteria voor bebouwing op NSW landgoederen&lt;/span&gt;, College van Rijksadviseurs, 2012.</footnote><footnote>5 T. van der Sluis, R. Henkens en J. Verboom, &lt;span class="italic"&gt;Golfbanen en de Natuurschoonwet&lt;/span&gt;, Wageningen, Alterra Wageningen UR, 2014.</footnote><footnote>6 M. Briene, E. Meurs, B. Witmond, &lt;span class="italic"&gt;Beleidsevaluatie Natuurschoonwet 1928, Eindrapport.&lt;/span&gt; Ecorys, 2014.</footnote><footnote>7 H.R. Bruggink en C. de Jong, &lt;span class="italic"&gt;Bedoeld en onbedoeld gebruik van de Natuurschoonwet 1928,&lt;/span&gt; Molengraaff Instituut, Universiteit Utrecht, 2014.</footnote><footnote>8 &lt;span class="italic"&gt;Kamerstukken II &lt;/span&gt;2016/17, 33576, 90.</footnote><footnote>9 Voor de beiden wijzen van aanleunen en het mee rangschikken van opstallen zie art. 3 leden 3, 4 en 5 Rangschikkingsbesluit Natuurschoonwet 1928.</footnote><footnote>10 Rangschikkingsbesluit Natuurschoonwet 1928, zoals laatstelijk gewijzigd op 8 april 2016, &lt;span class="italic"&gt;Stb&lt;/span&gt;. 2016, 155.</footnote><footnote>11 Art. 2 lid 1 sub c Rangschikkingsbesluit Natuurschoonwet 1928.</footnote><footnote>12 Art. 3 lid 6 Rangschikkingsbesluit Natuurschoonwet 1928.</footnote><footnote>13 Art. 5 lid 1 sub d Rangschikkingsbesluit Natuurschoonwet 1928: 1 januari 1940.</footnote><footnote>14 Niet-limitatieve opsomming.</footnote><footnote>15 ABRvS 3 december 2008, ECLI:NL:RVS:2008:BG5888.</footnote><footnote>16 Art. 1 lid 1 sub c Rangschikkingsbesluit Natuurschoonwet 1928.</footnote><footnote>17 Uitgebreid hierover: R.J. Nieuwland, ‘Natuurschoonwet-landgoederen en estate planning’, &lt;span class="italic"&gt;KWEP&lt;/span&gt; 2014/9.</footnote><footnote>18 HvJ EU 18 december 2014, zaak C-133/13, ECLI:EU:C:2014:2460.</footnote><footnote>19 ABRvS 13 maart 2013, ECLI:NL:RVS:2013:BZ4004.</footnote><footnote>20 ABRvS 22 juli 2015, ECLI:NL:RVS:2015:2299.</footnote><footnote>21 Besluit Staatssecretaris Financiën van 8 september 2015, nr. BLKB 2015/1169M, &lt;span class="italic"&gt;Stcrt&lt;/span&gt;. 2015, 29749. In de brief van de Staatssecretaris is abusievelijk naar een ander Besluit verwezen.</footnote><footnote>22 Men denke aan de diverse instandhoudings- en bezitseisen.</footnote><footnote>23 Uitgebreid hierover: R.J. Nieuwland, ‘Actualiteiten Natuurschoonwet 1928’, &lt;span class="italic"&gt;KWEP&lt;/span&gt; 2016/10.</footnote><footnote>24 ABRvS 20 juli 2016, ECLI:NL:RVS:2016:2025.</footnote><footnote>25 Rb. Gelderland 5 november 2015, ECLI:NL:RBGEL:2015:7692.</footnote><footnote>26 Zie noot 4.</footnote><footnote>27 Art. 1 lid 1 sub c NSW 1928.</footnote><footnote>28 Art?. 7, 8, 8a en 9c NSW 1928.</footnote></footnotes><auteurs>mr. R.J. Nieuwland</auteurs><published>2016-12-30 11:22:22</published><modified>2017-01-04 16:23:47</modified><editiondate>2016-12-30</editiondate><htmlpath>https://denhollander.info/artikel/13921</htmlpath></article>
</articles></edition>