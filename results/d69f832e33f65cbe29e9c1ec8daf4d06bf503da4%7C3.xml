<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/2010</searchword><id>8907</id><udhid>UDH:TvAR/8907</udhid><titel>Rechtspraak 5614. College van Beroep voor het bedrijfsleven 21 september (TvAR 2010/5614)</titel><searchwords><searchword>TvAR 12/2010</searchword><searchword>TvAR 2010/5614</searchword><searchword>UDH:TvAR/8907</searchword></searchwords><attachments><attachment><name>TvAR2010_12_08_5614.pdf</name><extention>pdf</extention><url>https://denhollander.info/download/7876/ci</url></attachment></attachments><inleiding>Geslaagd beroep tegen de door het Productschap Zuivel (op&#13;
grond van de Regeling superheffing 2008) vastgestelde hoeveelheid&#13;
rechtstreeks verkochte melk en andere zuivelproducten&#13;
in de heffingsperiode 2008/2009 ten behoeve van de&#13;
berekening van de door appellante verschuldigde superheffing.&#13;
Appellante heeft voor de productie van de door haar&#13;
rechtstreeks verkochte zuivelproducten zowel eigen geproduceerde&#13;
melk als aangekochte zuivel gebruikt. Onduidelijk&#13;
is welke hoeveelheid van de aangekochte, reeds eerder vermarkte&#13;
(en dus niet nogmaals te verantwoorden) zuivel precies&#13;
is verwerkt in de rechtstreekse verkopen. Daarover is in&#13;
Verordening (EG) nr. 595/2004 niets geregeld. Hoewel aan&#13;
appellante toegegeven kan worden dat het in het algemeen&#13;
voor de hand ligt om in een kwestie die zijdelings verband&#13;
houdt met het probleem dat in artikel 12 van Verordening&#13;
(EG) nr. 595/2004 geregeld wordt, niet zonder goede reden&#13;
te kiezen voor een berekeningswijze die principieel afwijkt&#13;
van de wijze die in dit artikel 12 gekozen is, kan daaraan&#13;
niet de gevolgtrekking verbonden worden dat het Productschap&#13;
Zuivel in een dergelijke situatie niet voor een andere&#13;
berekeningswijze mag kiezen. De in dit geval door het Productschap&#13;
Zuivel gekozen berekeningswijze van de superheffing&#13;
is op zichzelf niet onjuist, maar toepassing ervan is in&#13;
dit concrete geval in strijd met rechtszekerheidsbeginsel.&#13;
</inleiding><content>1. De procedure&#13;
Appellante heeft bij brief van 8 april 2010, bij het College&#13;
binnengekomen op 9 april 2010, beroep ingesteld tegen een&#13;
besluit van verweerder van 1 maart 2010.&#13;
Bij dit besluit heeft verweerder beslist op het bezwaar van&#13;
appellante tegen zijn besluit van 11 december 2009, waarbij&#13;
verweerder op grond van de Regeling superheffing&#13;
2008 de hoeveelheid door appellante in de heffingsperiode&#13;
2008/2009 rechtstreeks verkochte melk en andere zuivelproducten&#13;
gewijzigd heeft vastgesteld.&#13;
Bij brief van 11 mei 2010 heeft verweerder een verweerschrift&#13;
ingediend en de op de zaak betrekking hebbende&#13;
stukken toegezonden.&#13;
Op 29 juni 2010 heeft het onderzoek ter zitting plaatsgehad,&#13;
waarbij partijen bij monde van hun gemachtigden hun standpunten&#13;
hebben toegelicht. Namens appellante waren tevens&#13;
C en D aanwezig en namens verweerder was tevens A.P. van&#13;
Houten aanwezig.&#13;
2. De grondslag van het geschil&#13;
2.1 Verordening (EG) nr. 1234/2007 van de Raad van 22 oktober&#13;
2007 houdende een gemeenschappelijke ordening van&#13;
de landbouwmarkten en specifieke bepalingen voor een aantal&#13;
landbouwproducten („Integrale-GMO-verordening”;&#13;
hierna: Verordening (EG) nr. 1234/2007), luidt voor zover&#13;
hier van belang:&#13;
“Artikel 55&#13;
Quotaregelingen&#13;
1. Voor de volgende producten wordt een quotaregeling toegepast:&#13;
a) melk en andere zuivelproducten als omschreven in artikel&#13;
65, onder a) en b);&#13;
(…)&#13;
Artikel 65&#13;
Definities&#13;
Voor de toepassing van deze sectie wordt verstaan onder:&#13;
a) „melk”: het door het melken van één of meer koeien verkregen&#13;
product;&#13;
b) „andere zuivelproducten”: alle andere zuivelproducten&#13;
dan melk, met name magere melk, room, boter, yoghurt en&#13;
kaas; in voorkomend geval worden deze producten in „melkequivalent”&#13;
omgerekend aan de hand van door de Commissie&#13;
vast te stellen coëfficiënten;&#13;
(…)&#13;
f) „levering”: elke levering van melk, exclusief andere zuivelproducten,&#13;
door een producent aan een koper ongeacht of&#13;
de producent, een koper, een bedrijf dat deze melk behandelt&#13;
of verwerkt, dan wel een derde de melk vervoert;&#13;
g) „rechtstreekse verkoop”: elke verkoop of overdracht van&#13;
melk die rechtstreeks door de producent aan de consument&#13;
wordt verricht, alsmede elke door een producent verrichte&#13;
verkoop of overdracht van andere zuivelproducten. De&#13;
Commissie kan, met inachtneming van de definitie van „levering”&#13;
in punt f), de definitie van „rechtstreekse verkoop”&#13;
aanpassen om met name te voorkomen dat hoeveelheden&#13;
melk of andere zuivelproducten die worden vermarkt, buiten&#13;
de quotaregeling vallen;&#13;
(…)&#13;
Artikel 83&#13;
Overschotheffing bij rechtstreekse verkoop&#13;
1. (…)&#13;
2. Aan de hand van door de Commissie vastgestelde criteria&#13;
bepalen de lidstaten de grondslag voor de berekening van&#13;
de bijdrage van de producent in de overschotheffing die verschuldigd&#13;
is op de totale hoeveelheid melk die is verkocht of&#13;
doorverkocht of is gebruikt voor de vervaardiging van verkochte&#13;
of doorverkochte zuivelproducten.&#13;
(…)”&#13;
Verordening (EG) nr. 595/2004 van de Commissie van 30&#13;
maart 2004 houdende vaststelling van uitvoeringsbepalingen&#13;
van Verordening (EG) nr. 1788/2003 van de Raad tot vaststelling&#13;
van een heffing in de sector melk en zuivelproducten&#13;
(hierna: Verordening (EG) nr. 595/2004), luidt voor zover&#13;
hier van belang:&#13;
“Artikel 12&#13;
Equivalenties&#13;
1. Voor de andere producten dan melk die worden vermarkt,&#13;
bepalen de lidstaten de verwerkte hoeveelheden melk. Voor&#13;
room en boter zijn de daarbij te hanteren equivalenties:&#13;
a) 1 kg room = 0,263 kg melk x in massaprocenten uitgedrukt&#13;
vetgehalte van de room,&#13;
b) 1 kg boter = 22,5 kg melk.&#13;
Voor kaas en alle andere zuivelproducten bepalen de lidstaten&#13;
de equivalenties, daarbij in het bijzonder rekening houdend&#13;
met het drogestofgehalte en het vetgehalte van de betrokken&#13;
soorten kaas of andere producten.&#13;
Indien de producent ten genoegen van de bevoegde autoriteit&#13;
het bewijs kan leveren van de hoeveelheden die werkelijk&#13;
voor de vervaardiging van de betrokken producten zijn&#13;
gebruikt, kan de lidstaat zich op die bewezen hoeveelheden&#13;
baseren in plaats van op de in de eerste en de tweede alinea&#13;
bedoelde equivalenties.&#13;
2. Indien het moeilijk blijkt om de verwerkte hoeveelheden&#13;
melk te bepalen op basis van de vermarkte zuivelproducten,&#13;
kunnen de lidstaten de hoeveelheden melkequivalent op forfaitaire&#13;
basis vaststellen, rekening houdend met het aantal&#13;
melkkoeien van de producent en met een gemiddelde melkgift&#13;
per koe die representatief is voor de betrokken melkveestapel.”&#13;
2.2 Op grond van de stukken en het onderzoek ter zitting&#13;
zijn in deze zaak de volgende feiten en omstandigheden&#13;
voor het College komen vast te staan.&#13;
- Appellante exploiteert een bedrijf dat zuivelproducten produceert&#13;
en verkoopt.&#13;
- Op 4 augustus 2008 heeft verweerder een op het bedrijf&#13;
van appellante betrekking hebbend controleverslag van de&#13;
Algemene Inspectiedienst (hierna: AID) van 15 juli 2008&#13;
ontvangen. Dit verslag bevat informatie over de bedrijfsvoering&#13;
van appellante. De AID plaatst daarin vraagtekens bij&#13;
de wijze waarop appellante de door haar voor de superheffing&#13;
te verantwoorden hoeveelheid melk berekent.&#13;
- Op 28 april 2009 heeft appellante op grond van de Regeling&#13;
superheffing 2008 opgave gedaan van de hoeveelheid&#13;
door haar in de heffingsperiode 2008/2009 rechtstreeks verkochte&#13;
zuivelproducten. Hierbij is aangegeven dat appellante&#13;
voor de bereiding van de opgegeven producten een hoeveelheid&#13;
van 6.063.634 kilogram aangekochte zuivel heeft&#13;
gebruikt.&#13;
- Bij wijze van mededeling in zijn, in deze procedure overigens&#13;
niet ter beoordeling staande, aan appellante gerichte&#13;
besluit van 16 juni 2009 voor de heffingsperiode 2006/2007&#13;
heeft verweerder appellante geïnformeerd over zijn standpunt&#13;
dat de tot dusverre toegepaste methode ter vaststelling&#13;
van de hoeveelheid door appellante rechtstreekse verkochte&#13;
zuivelproducten ertoe leidt dat de op haar eigen bedrijf geproduceerde&#13;
en verwerkte melk niet volledig verantwoord&#13;
wordt. Verweerder heeft daaraan voor de heffingsperiodes&#13;
2006/2007 en 2007/2008 geen gevolgen verbonden.&#13;
- Bij brief van 18 juni 2009 heeft verweerder appellante medegedeeld&#13;
dat hij voor de heffingsperiode 2008/2009 vooralsnog&#13;
zal uitgaan van de door appellante op 28 april 2009&#13;
opgegeven hoeveelheden zuivel. In dezelfde brief heeft verweerder&#13;
appellante op de hoogte gesteld van zijn voornemen&#13;
om de AID opdracht te geven appellantes bedrijf aan een&#13;
controle te onderwerpen.&#13;
- Bij besluit van 26 juni 2009 heeft verweerder de hoeveelheid&#13;
door appellante rechtstreeks verkochte zuivelproducten,&#13;
zijnde 6.887.998 kilogram, na aftrek van de hoeveelheid&#13;
aangekochte zuivel, vastgesteld op 824.364 kilogram.&#13;
- Op basis van het op het bedrijf van appellante betrekking&#13;
hebbend controleverslag van de AID van 6 augustus 2009&#13;
heeft verweerder bij besluit van 11 december 2009 de hoeveelheid&#13;
rechtstreekse verkopen voor de heffingsperiode&#13;
2008/2009 verhoogd vastgesteld. Verweerder heeft daartoe&#13;
opgemerkt dat uit het controleverslag van de AID blijkt dat&#13;
de door appellante geproduceerde hoeveelheid eigen melk in&#13;
de genoemde heffingsperiode 2.353.639 kilogram bedroeg,&#13;
terwijl zij, door integrale aftrek van de aangekochte zuivel,&#13;
voor slechts 824.364 kilogram beheven zou worden. Aldus&#13;
zou een substantieel deel van de door appellante zelf geproduceerde&#13;
en verwerkte melk niet worden verantwoord voor&#13;
de superheffing. Gelet hierop is de hoeveelheid melk voor&#13;
rechtstreekse verkoop in de heffingsperiode 2008/2009 bepaald&#13;
op 2.092.386 kilogram, waarbij is uitgegaan van de&#13;
door de AID vastgestelde melkproductie, en rekening is gehouden&#13;
met een aftrek van 11,1% voor productieverliezen.&#13;
- Op 24 december 2009 heeft appellante tegen dit besluit bezwaar&#13;
gemaakt en bij brief van 28 januari 2010 de gronden&#13;
van het bezwaar ingediend. Appellante heeft in deze procedure&#13;
afgezien van een hoorzitting.&#13;
- Vervolgens heeft verweerder het bestreden besluit genomen.&#13;
3. Het bestreden besluit&#13;
Bij het bestreden besluit heeft verweerder het bezwaar van&#13;
appellante ongegrond verklaard en daartoe, samengevat, als&#13;
volgt overwogen.&#13;
Appellante heeft voor de productie van de door haar rechtstreeks&#13;
verkochte zuivelproducten zowel eigen melk als aangekochte&#13;
zuivel gebruikt. Over de exacte wijze waarop bij&#13;
de vaststelling van de hoeveelheid rechtstreeks verkochte&#13;
zuivelproducten omgegaan moet worden met dergelijk aangekocht&#13;
melkequivalent, bevat de terzake geldende regelgeving&#13;
geen bepalingen. In beginsel is het, om een dubbele&#13;
heffing te voorkomen, echter redelijk dat aangekochte melk,&#13;
die reeds eerder in de superheffing betrokken is geweest, bij&#13;
de berekening van de eventueel door een andere producent&#13;
verschuldigde superheffing in mindering wordt gebracht op&#13;
de door deze producent verrichte rechtstreekse verkopen.&#13;
Deze berekeningsmethode mag er evenwel niet toe leiden&#13;
dat de op het eigen bedrijf geproduceerde melk wordt onttrokken&#13;
aan de superheffing. Het resultaat van de berekening&#13;
dient immers zoveel mogelijk de werkelijke hoeveelheid&#13;
op het eigen bedrijf geproduceerde melk te benaderen&#13;
die is verwerkt in de rechtstreekse verkopen. Dit blijkt onder&#13;
meer uit artikel 12 lid 2 van Verordening (EG) nr. 595/2004,&#13;
dat erin voorziet dat, indien het moeilijk blijkt de verwerkte&#13;
hoeveelheden melk op basis van de gebruikelijke methode te&#13;
bepalen, teruggegrepen kan worden op het aantal koeien van&#13;
een producent en de gemiddelde melkgift per koe.&#13;
De AID heeft in het controleverslag van 6 augustus 2009,&#13;
rekening houdend met een opgetreden productieverlies van&#13;
11,1 %, de hoeveelheid door appellante verwerkte eigen&#13;
melk voor de heffingsperiode 2008/2009 op 2.092.386 kilogram&#13;
vastgesteld. Deze eigen melk is niet volledig verantwoord&#13;
in appellantes opgave van 28 april 2009. Een&#13;
vergelijking van de vetgehaltes van de totale hoeveelheid&#13;
aangekocht melkequivalent enerzijds en de totale hoeveelheid&#13;
rechtstreekse verkopen anderzijds leert evenwel dat een&#13;
substantiële hoeveelheid eigen melk gebruikt moet zijn om&#13;
de hoeveelheid rechtstreekse verkopen te kunnen realiseren.&#13;
De gebruikelijke berekeningsmethode volstaat in dit geval&#13;
dus niet, omdat zij ertoe leidt dat een hoeveelheid eigen&#13;
melk buiten de heffing wordt gehouden. In plaats daarvan&#13;
dient de door appellante verwerkte hoeveelheid melk dan&#13;
ook te worden bepaald op de door de AID berekende hoeveelheid&#13;
op het eigen bedrijf geproduceerde melk, verminderd&#13;
met het productieverlies. Hoewel concrete gegevens&#13;
over de melkproductie per koe ontbreken, lijkt deze hoeveelheid,&#13;
gelet op de in appellantes opgave vermelde omvang&#13;
van de veestapel, niet onrealistisch.&#13;
Appellantes stelling dat deze manier van berekenen afwijkt&#13;
van die welke in de heffingsperioden 2006/2007 en&#13;
2007/2008 is gehanteerd, zodat verweerder in strijd handelt&#13;
met het vertrouwensbeginsel, is onjuist. Het ligt immers, gelet&#13;
op de betrokken regelgeving, voor de hand dat de door&#13;
een producent zelf geproduceerde en verwerkte melk in het&#13;
kader van de superheffing volledig verantwoord dient te&#13;
worden.&#13;
4. Het standpunt van appellante&#13;
Appellante heeft ter onderbouwing van haar beroep tegen&#13;
het bestreden besluit, samengevat weergegeven, het volgende&#13;
aangevoerd.&#13;
Uit artikel 12 lid 1 van Verordening (EG) nr. 595/2004 volgt&#13;
dat eerst getracht moet worden op basis van de vastgestelde&#13;
equivalenties de hoeveelheden verwerkte melk te bepalen.&#13;
Pas indien dit niet lukt, kan artikel 12 lid 2 van deze verordening&#13;
aan de orde zijn.&#13;
Het uitgangspunt van de in genoemd artikel vervatte systematiek&#13;
is dat de hoeveelheid verwerkte melk wordt berekend&#13;
aan de hand van de hoeveelheid vermarkte zuivelproducten,&#13;
die vervolgens wordt herberekend door middel van&#13;
voor de verschillende producten geldende equivalenties.&#13;
Hetgeen deze rekensom oplevert aan hoeveelheid verwerkte&#13;
melk is bepalend. Partijen zijn het erover eens dat het in beginsel&#13;
redelijk is om de hoeveelheid aangekochte melk van&#13;
de met behulp van de equivalenties berekende hoeveelheid&#13;
verwerkte melk af te trekken.&#13;
In de situatie van appellante wijkt verweerder thans van dit&#13;
uitgangspunt af, kennelijk op de enkele grond dat verweerder&#13;
de uitkomst van de berekening niet kan billijken. Artikel&#13;
12 lid 1 van Verordening (EG) nr. 595/2004 biedt hiervoor&#13;
echter geen ruimte. De benadering van verweerder leidt ook&#13;
tot willekeur, omdat onduidelijk is wanneer verweerder artikel&#13;
12 lid 1 nog wel toepast en wanneer niet meer.&#13;
Daarenboven heeft verweerder bij appellante jarenlang de&#13;
bovenbeschreven systematiek geaccepteerd. Door de jarenlange acceptatie heeft verweerder het vertrouwen gewekt&#13;
dat appellante op de juiste manier opgave deed. Appellante&#13;
heeft zich niet kunnen instellen op deze plotselinge beleidsverandering&#13;
van verweerder noch op het daaruit voortvloeiende&#13;
aanzienlijke financiële nadeel. Verweerder heeft zijn&#13;
besluit onjuist gemotiveerd en in strijd gehandeld met de algemene&#13;
beginselen van behoorlijk bestuur.&#13;
5. De beoordeling van het geschil&#13;
5.1 De eerste grief van appellante is dat verweerder in het&#13;
bestreden besluit ten onrechte artikel 12, tweede lid, van&#13;
Verordening (EG) nr. 595/2004 toepast, nu aan de daarvoor&#13;
gestelde voorwaarde dat het moeilijk blijkt om de verwerkte&#13;
hoeveelheden melk te bepalen, niet voldaan wordt.&#13;
Het College overweegt dienaangaande, dat genoemd artikel&#13;
12 de vraag betreft hoe vastgesteld moet worden hoeveel&#13;
voor de berekening van de superheffing van belang zijnde&#13;
melk geacht moet worden gebruikt te zijn voor de productie&#13;
van een door een producent rechtstreeks aan een derde verkocht&#13;
product.&#13;
De in dit geval door verweerder te beantwoorden vraag betreft&#13;
echter de kwestie of een door appellante geleverd zuivelproduct&#13;
geacht moet worden geproduceerd te zijn op basis&#13;
van uit appellantes bedrijf afkomstige melk, die bij de&#13;
berekening van de superheffing betrokken moet worden, dan&#13;
wel op basis van de door haar bij derden aangeschafte melk,&#13;
die bij die derden reeds in de berekening van de superheffing&#13;
betrokken is, zodat deze niet opnieuw bij appellante beheven&#13;
hoeft te worden. Daarover is in de Verordening niets&#13;
geregeld.&#13;
Appellante is weliswaar van mening dat deze vraag niet aan&#13;
de orde kan komen, omdat zij meent voor elke door haar&#13;
van een derde betrokken kilogram melk of melkequivalent,&#13;
een kilogram heffingsvrij te kunnen leveren, maar het College&#13;
heeft in zijn uitspraak van heden in de zaak AWB 09/987&#13;
over de appellante voor de heffingsperiode 2006/2007 opgelegde&#13;
superheffing reeds uiteengezet, dit standpunt niet te&#13;
onderschrijven.&#13;
Hoewel aan appellante toegegeven kan worden dat het in het&#13;
algemeen voor de hand ligt om in een kwestie die zijdelings&#13;
verband houdt met het probleem dat in artikel 12 van de&#13;
Verordening geregeld wordt, niet zonder goede reden te kiezen&#13;
voor een berekeningswijze die principieel afwijkt van de&#13;
wijze die in dit artikel 12 gekozen is, kan daaraan niet de gevolgtrekking&#13;
verbonden worden dat verweerder in een dergelijke&#13;
situatie niet voor een andere berekeningswijze mag&#13;
kiezen.&#13;
Gelet op het feit dat appellante in 2008/2009 uit aankopen&#13;
en eigen productie over veel meer melk beschikte dan op&#13;
basis van de berekeningswijze van artikel 12 aan de rechtstreeks&#13;
geleverde producten kon worden toegerekend, stond&#13;
namelijk op voorhand vast dat deze berekeningswijze geen&#13;
aan de situatie recht doende uitkomst zou opleveren. De uit&#13;
het eigen bedrijf afkomstige melk, die kennelijk grotendeels&#13;
wel verwerkt is in de aan derden geleverde producten, zou&#13;
dan zonder dat op het verwerkte gedeelte van die melk een&#13;
heffing in rekening gebracht was, op de markt gebracht kunnen&#13;
worden. In die situatie is het op zichzelf niet onjuist te&#13;
achten dat verweerder, die van de AID een rapport ontving,&#13;
waarin op basis van een vetvergelijking conclusies getrokken&#13;
werden, die door appellante inhoudelijk niet werden bestreden,&#13;
besloten heeft op basis van de in het AID-rapport&#13;
gevolgde benadering voort te gaan.&#13;
5.2 De tweede grief van appellante heeft betrekking op het&#13;
feit dat verweerder jaren achtereen appellantes berekening,&#13;
waarbij ervan werd uitgegaan dat alle aangekochte melkequivalent&#13;
op de door haar te betalen superheffing in mindering&#13;
gebracht kon worden, geaccepteerd heeft en dat pas&#13;
in 2009, dus op een moment waarop zij de bedrijfsvoering&#13;
voor de heffingsperiode 2008/2009 niet meer kon wijzigen,&#13;
duidelijk werd dat verweerder een andere benadering zou&#13;
kiezen, die uiteindelijk resulteerde in een aan appellante opgelegde&#13;
betalingsverplichting van ongeveer € 110.000,-.&#13;
Het College overweegt dienaangaande, dat appellante, die&#13;
in de heffingsperiode 2006/2007 een productieverlies kende&#13;
van 4,15%, op basis van vetvergelijking in de periode&#13;
2008/2009 opeens met een verlies van 11,1% geconfronteerd&#13;
werd; daar komt bij dat zij toen een aanmerkelijk grotere&#13;
hoeveelheid aangekochte room voor de rechtstreekse&#13;
verkopen gebruikte dan voorheen. Gevolg daarvan is dat&#13;
een zekere onnauwkeurigheid, die als gevolg van rekenen&#13;
met forfaitaire equivalenties ontstaat, in dat jaar tot een wel&#13;
erg onevenwichtig resultaat leidt. Slechts een gering deel&#13;
van de van het eigen bedrijf afkomstige, inmiddels ook nog&#13;
substantieel gestegen, melkproductie zou dan nog aanwijsbaar&#13;
voor beheffing in aanmerking komen. In het licht van&#13;
het feit dat deze melk, naast de aangekochte room, wel in de&#13;
rechtstreeks verkochte producten verwerkt is, wordt daarmee&#13;
de consequentie van de gehanteerde berekeningswijze&#13;
veel duidelijker dan voorheen zichtbaar.&#13;
Daar staat tegenover dat verweerder reeds op 4 augustus&#13;
2008 het rapport van de AID over de heffingsperiode&#13;
2006/2007 ontvangen heeft. De wijze waarop appellante rekende&#13;
en de consequenties die dit zou kunnen hebben, hadden&#13;
juist verweerder als uitvoerder van Verordening (EG) nr.&#13;
1234/2007 en Verordening (EG) nr. 595/2004 al op dat moment&#13;
duidelijk kunnen zijn. Verweerder had dan ook op dat&#13;
moment de vraag onder ogen moeten zien of hij met deze&#13;
berekeningswijze wel akkoord kon gaan. Hij had reeds toen&#13;
met appellante in contact kunnen treden en haar erop kunnen&#13;
wijzen, dat hij met deze berekeningswijze niet langer&#13;
akkoord zou gaan.&#13;
Nu verweerder voor het einde van de heffingsperiode geen&#13;
enkel signaal gegeven heeft en appellante door, naar zij verklaart,&#13;
een disfunctionerende nieuwe bedrijfsleider een opvallend&#13;
groot productieverlies heeft geleden dat haar bedrijfsresultaat&#13;
negatief moet hebben beïnvloed, is het op dat&#13;
moment zonder enige waarschuwing toepassen van de nieuwe&#13;
berekeningswijze, die appellante niet heeft kunnen zien&#13;
aankomen, naar het oordeel van het College in strijd te achten&#13;
met het rechtszekerheidsbeginsel.&#13;
5.3 Op grond daarvan komt het bestreden besluit voor vernietiging&#13;
in aanmerking. Verweerder zal, met inachtneming&#13;
van hetgeen in deze uitspraak is overwogen, opnieuw moeten&#13;
beslissen op het bezwaarschrift van appellante. 5.4 Het&#13;
College acht termen aanwezig om verweerder te veroordelen&#13;
in de door appellante in verband met de behandeling van&#13;
het beroep gemaakte kosten. Op de voet van het Besluit proceskosten&#13;
bestuursrecht worden de kosten van beroepsmatig&#13;
verleende rechtsbijstand vastgesteld op € 644,-, op basis van&#13;
2 punten tegen een waarde van € 322,- per punt.&#13;
6. De beslissing&#13;
Het College:&#13;
- verklaart het beroep gegrond;&#13;
- vernietigt het bestreden besluit;&#13;
- draagt verweerder op om opnieuw te beslissen op appellantes&#13;
bezwaarschrift van 24 december 2009 met inachtneming&#13;
van deze uitspraak;&#13;
- veroordeelt verweerder in de proceskosten van appellante&#13;
tot een bedrag van € 644,- (zegge: zeshonderdvierenveertig&#13;
euro);&#13;
- bepaalt dat verweerder aan appellante het door haar betaalde&#13;
griffierecht ten bedrage van € 298,- (zegge: tweehonderdachtennegentig&#13;
euro) vergoedt.&#13;
</content><legacyfootnotes/><footnotes><footnote/></footnotes><auteurs>mrs. W.E. Doolaard, R.F.B. van Zutphen C.J. Waterbolk</auteurs><published>2010-12-01 00:00:00</published><modified>2010-12-01 00:00:00</modified><editiondate>2010-12-01</editiondate><htmlpath>https://denhollander.info/artikel/8907</htmlpath></article>
</articles></edition>