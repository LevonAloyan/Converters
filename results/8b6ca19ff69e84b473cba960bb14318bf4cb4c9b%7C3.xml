<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>10</uitgave><aflevering>10</aflevering><searchword>TvAR 10/2006</searchword><id>4079</id><udhid>UDH:TvAR/4079</udhid><titel>Het definitieve voorstel voor een nieuwe Wet ruimtelijke ordening</titel><searchwords><searchword>TvAR 10/2006</searchword><searchword>UDH:TvAR/4079</searchword></searchwords><attachments><attachment><name>2006_nr 10_Artikel_Gier.pdf</name><extention>pdf</extention><url>https://denhollander.info/download/4038/ci</url></attachment></attachments><inleiding>1 Inleiding&#13;
Op 23 februari 2006 is het wetsvoorstel Nieuwe regels omtrent de ruimtelijke ordening&#13;
(Wet ruimtelijke ordening, Wro) ter goedkeuring aan de Eerste Kamer aangeboden.1&#13;
Het betreft een op een fors aantal punten door de regering gewijzigd en door de Tweede&#13;
Kamer geamendeerd voorstel, waarvan de oorspronkelijke versie2 eerder door mij in dit&#13;
tijdschrift is beschreven en becommentarieerd.3 Het is niet mijn bedoeling om – meer&#13;
dan nodig is – in herhaling te treden en ik verwijs voor de onderdelen van het oorspronkelijke&#13;
wetsvoorstel die bij de behandeling in de Tweede Kamer ongewijzigd zijn&#13;
gebleven, daarom naar mijn eerdere bijdrage.&#13;
In het navolgende concentreer ik mij dan ook op de tijdens de behandeling van het&#13;
wetsvoorstel in de Tweede Kamer aangebrachte wijzigingen.&#13;
Het betreft de volgende onderdelen:&#13;
– de structuurvisies van rijk, provincie en gemeente;&#13;
– de rol van GS in de bestemmingsplanprocedure;&#13;
– het gemeentelijke projectbesluit;&#13;
– de inpassingsplannen en projectbesluiten van rijk en provincie;&#13;
– de gemeentelijke beheersverordening;&#13;
– enkele varia.&#13;
De relevante aspecten van de rechtsbescherming zullen bij de afzonderlijke onderdelen&#13;
aan de orde komen.</inleiding><content>2 Structuurvisies&#13;
Ter vervanging van (in ieder geval het beleidsmatige deel4 van) de pkb en het streekplan,&#13;
die in het wetsvoorstel immers zijn komen te vervallen, wordt in hoofdstuk 2&#13;
van de Wro de figuur van de rijks- en provinciale structuurvisie geïntroduceerd.&#13;
Parallel daaraan, en ter vervanging van het gemeentelijke structuurplan van artikel 7&#13;
WRO, wordt ook de vaststelling van een gemeentelijke structuurvisie mogelijk&#13;
gemaakt. Daarbij dient een onderscheid te worden gemaakt tussen de structuurvisie&#13;
die “de hoofdlijnen van de ontwikkeling” van een gebied betreft, dan wel die “aspecten&#13;
van het ruimtelijk beleid” van rijk, provincie of gemeente bevat. Dit onderscheid&#13;
doet sterk denken aan de huidige onderverdeling van pkb’en, in artikel 2a lid 1 WRO&#13;
jo. artikel 4 Bro 1985, in structuurschetsen en -schema’s. De eerstbedoelde soort&#13;
structuurvisies is verplicht, de tweede facultatief.5&#13;
Belangrijker dan dit onderscheid is het gegeven dat het in alle gevallen om een indicatieve,&#13;
en daarmee uitdrukkelijk niet om een normatieve, rechtsfiguur gaat.6 Maar in&#13;
mijn eerdergenoemde bijdrage gaf ik al aan dat deze scheidslijn, sedert de uitvinding&#13;
van de beginselen van behoorlijk bestuur (in het bijzonder het vertrouwensbeginsel)&#13;
en de codificatie van het verschijnsel van de beleidsregel in de Algemene wet&#13;
bestuursrecht, niet meer zo scherp te trekken valt. Ten minste enige juridische relevantie&#13;
zal een vastgestelde structuurvisie immers al snel toekomen. Nogal krampachtig&#13;
wordt in het wetsvoorstel, ter voorkoming van ‘juridisering’, vermeden een&#13;
verband te leggen tussen de structuurvisies van rijk en provincie en de hantering van&#13;
ministeriële en provinciale (interventie-)bevoegdheden.7 Verwacht mag echter worden&#13;
dat, ook al rept de wetgever hierover niet, de rechter dit verband op enigerlei wijze&#13;
wel zal leggen, wanneer hem de vraag van de rechtmatigheid van een interventiebesluit&#13;
zal worden voorgelegd. Mijn veronderstelling wordt ook gevoed door de eis&#13;
in de desbetreffende artikelen van het wetsvoorstel, dat in de structuurvisie moet&#13;
worden aangegeven hoe de vaststeller “zich voorstelt”8 de voorgenomen ruimtelijke&#13;
ontwikkeling te verwezenlijken. Deze eis duidt immers op een blijkbaar noodzakelijke&#13;
mate van concreetheid en duidelijkheid van de structuurvisie en vergroot daarmee&#13;
de kans dat men zich bij de rechter (met succes) op de inhoud daarvan zal kunnen&#13;
beroepen.&#13;
Wat betreft de rijksstructuurvisie is de totstandkomingsprocedure, en in het bijzonder&#13;
de betrokkenheid van de Tweede Kamer daarbij, opvallend. Het derde en het&#13;
vierde lid van artikel 2.3 Wro verzekeren de volksvertegenwoordiging9 van een beduidende&#13;
invloed op de vaststelling, respectievelijk de verwezenlijking van een rijksstructuurvisie.&#13;
10 Dit kan ertoe leiden dat daarmee de juridische betekenis van de&#13;
structuurvisie verder wordt versterkt. Van een zuiver indicatief plan zal ook om die&#13;
reden niet (in alle gevallen) gesproken kunnen worden.&#13;
3 Rol van GS in de bestemmingsplanprocedure&#13;
Nadat de rol van GS in de bestemmingsplanprocedure in het oorspronkelijke wetsvoorstel&#13;
was gemarginaliseerd, wordt hen in het aan de Eerste Kamer aangeboden&#13;
wetsvoorstel toch weer een invloedrijke positie toebedeeld.11 Deze heeft vorm gekregen&#13;
in artikel 3.8 Wro, dat over de bestemmingsplanprocedure handelt. In de leden 4&#13;
t/m 6 van dat artikel wordt het systeem van de zogenaamde “reactieve aanwijzing”12&#13;
beschreven. Dit houdt in dat, wanneer GS tegen het ontwerp van het bestemmingsplan&#13;
een zienswijze hebben ingediend en de gemeenteraad niet (volledig) aan die&#13;
zienswijze is tegemoetgekomen, de bekendmaking en daarmee de inwerkingtreding13&#13;
van het bestemmingsplan gedurende zes weken worden opgeschort. Tijdens die&#13;
periode kunnen GS besluiten om de gemeenteraad een aanwijzing, als bedoeld in artikel&#13;
4.2 lid 1 Wro, te geven “(…) ertoe strekkende dat dat onderdeel geen deel blijft&#13;
uitmaken van het bestemmingsplan zoals het is vastgesteld”. Daarmee kunnen GS&#13;
hun aanwijzingsbevoegdheid dus gebruiken als middel om de inwerkingtreding van&#13;
het hun onwelgevallige (onderdeel van het) bestemmingsplan te blokkeren. De minister&#13;
van VROM wordt in de genoemde artikelleden dezelfde bevoegdheid toebedeeld,&#13;
voor zover althans door de inspecteur in het eerdere stadium een zienswijze tegen het&#13;
ontwerp van het bestemmingsplan is ingediend.&#13;
Hoewel de tekst van artikel 3.8 lid 6 Wro spreekt van “het desbetreffende onderdeel&#13;
van het vastgestelde bestemmingsplan” waarvan de inwerkingtreding kan worden&#13;
geblokkeerd, valt naar mijn oordeel niet goed in te zien dat de reactieve aanwijzing&#13;
niet ook het gehele bestemmingsplan zou kunnen betreffen. Het gaat bovendien in de&#13;
praktijk vaak om bestemmingsplan(herzieningen) die slechts partieel zijn.14&#13;
De toepassing van deze blokkerings-bevoegdheid wordt in artikel 3.8 lid 6 Wro als&#13;
volgt genormeerd: “Gedeputeerde staten onderscheidenlijk Onze Minister vermelden&#13;
in de redengeving de aan het besluit ten grondslag liggende feiten, omstandigheden en&#13;
overwegingen die hen beletten het betrokken provinciaal onderscheidenlijk nationaal&#13;
belang met inzet van andere aan hen toekomende bevoegdheden te beschermen”.&#13;
Hoewel niet gezegd kan worden dat de precieze inhoud van deze motiveringsplicht&#13;
voor GS en minister van VROM hiermee volstrekt helder is geworden, kan uit de&#13;
geciteerde passage wel worden afgeleid dat de toepassing van de blokkeringsbevoegdheid&#13;
door de wetgever als tamelijk uitzonderlijk wordt gedacht. Zij is in elk&#13;
geval niet bedoeld als een regulier aan te wenden middel in de bestemmingsplan-&#13;
procedure. Overigens vloeit ook uit de artikelen 4.2 en 4.4 Wro zelf voort, dat de&#13;
aanwijzingsbevoegdheid uitsluitend kan worden aangewend ter zekerstelling van&#13;
provinciale, respectievelijk nationale belangen.&#13;
Tegen een reactieve aanwijzing kan, na een voorafgaande bezwaarschriftprocedure&#13;
bij GS dan wel bij de minister van VROM, beroep worden ingesteld bij de Afdeling&#13;
bestuursrechtspraak van de Raad van State (AbRS).15 Daarbij gaat de rechtsbescherming&#13;
tegen het niet door een reactieve aanwijzing getroffen deel van het bestemmingsplan&#13;
en die tegen het deel waarvan de inwerkingtreding wél geblokkeerd is op&#13;
een merkwaardige wijze uiteenlopen. Dat is ongewenst, omdat er een verband tussen&#13;
de beide delen van het bestemmingsplan kan bestaan en het reactieve aanwijzingsbesluit&#13;
bovendien in bezwaar ingetrokken of in beroep vernietigd kan worden. Een&#13;
gezamenlijke behandeling door de AbRS van de beroepen tegen het vaststellings- en&#13;
het aanwijzingsbesluit ware daarom beter geweest.16&#13;
De ingevolge het huidige artikel 28 WRO geldende goedkeuringsbevoegdheid van GS&#13;
met betrekking tot het bestemmingsplan zal dus worden ingeruild voor de reactieve&#13;
aanwijzingsfiguur. Daarnaast zullen provinciale staten de “pro-actief” aan te wenden&#13;
bevoegdheid van de vaststelling van “algemene regels”, in de vorm van provinciale&#13;
verordeningen, verkrijgen. Deze laatste bevoegdheid zal meer mogelijkheden voor&#13;
een actieve opstelling van het provinciaal bestuur met zich brengen. Of die mogelijkheden&#13;
ook daadwerkelijk benut zullen worden zal echter niet alleen afhangen van de&#13;
bestuurlijke wil, maar vooral ook van de juridische werkbaarheid van de algemene&#13;
regel zelf, waarover op voorhand nogal wat twijfels (zijn blijven) bestaan.17&#13;
Hiermee verandert de positie van het provinciaal bestuur van reguliere toezichthouder&#13;
tot (een incidentele) deelnemer in de ruimtelijke ordening. Of dat per saldo&#13;
een vermeerdering, of zelfs maar een gelijk blijven, van de provinciale invloed zal&#13;
betekenen valt mijns inziens zeer sterk te betwijfelen.&#13;
4 Het gemeentelijke projectbesluit&#13;
Een van de kernpunten van het oorspronkelijke wetsvoorstel was de principiële&#13;
keuze voor de bestemmingsplanmatige besluitvorming met terzijdestelling van de&#13;
projectmatige. De praktijk van het zelfstandig projectbesluit (het huidige artikel 19&#13;
WRO) zou worden verlaten, hetgeen ook werkbaar werd geacht omdat het goed-&#13;
keuringsvereiste bij bestemmingsplannen zou komen te vervallen en de bestemmingsplanprocedure&#13;
daarmee belangrijk zou worden verkort. Naar uit het bovenstaande&#13;
blijkt is echter een belangrijk restant van de goedkeuringsbevoegdheid, in de vorm&#13;
van de reactieve aanwijzingsbevoegdheid van GS, uiteindelijk blijven bestaan en tegelijk&#13;
is de vrijstellingsbevoegdheid in de Wro opnieuw geïntroduceerd. Dit laatste is&#13;
geschied in de tweede nota van wijziging,18 waarbij een nieuwe afdeling 3.2A “Bepalingen&#13;
omtrent een aan een bestemmingsplanvaststelling voorafgaand projectbesluit”&#13;
in de Wro is ingevoegd.&#13;
Het projectbesluit, zoals dat in de artikelen 3.8b t/m 3.8g Wro regeling heeft&#13;
gevonden, lijkt in zijn opzet sterk op de ‘ouderwetse’ anticipatie van artikel 19 WRO.&#13;
De bevoegdheid tot het nemen van een projectbesluit, met daarbij de verplichting van&#13;
“een goede ruimtelijke onderbouwing”, ligt bij de gemeenteraad met de mogelijkheid&#13;
van delegatie aan B&amp;W. Op de voorbereiding van het projectbesluit is de afdeling 3.4&#13;
van de Awb van toepassing, met de mogelijkheid voor een ieder om een zienswijze&#13;
tegen het ontwerp-besluit in te dienen. Artikel 3.8e stelt de verplichting om binnen&#13;
een jaar19 nadat het projectbesluit onherroepelijk is geworden een ontwerp-bestemmingsplan&#13;
ter inzage te leggen, waarin het project is ingepast. De bevoegdheid van&#13;
GS en van de minister van VROM tot het geven van een reactieve aanwijzing is in het&#13;
tweede lid van artikel 3.8c Wro van overeenkomstige toepassing verklaard. Ook hier&#13;
bestaat dus een blokkeringsbevoegdheid van de beide hogere bestuursorganen.&#13;
Tegen het projectbesluit staat rechtsbescherming bij de gewone bestuursrechter&#13;
open, maar vervolgens niet tegen het bestemmingsplan waarin dat besluit later wordt&#13;
ingepast. Ter voorkoming van een dubbele beroepsgang sluit artikel 3.8f Wro de&#13;
mogelijkheid van een zienswijze tegen het ontwerp-bestemmingsplan voor zover dat&#13;
ontwerp “zijn grondslag vindt in het projectbesluit” namelijk uit.&#13;
Er bestaat ingevolge de Wro derhalve nog slechts de mogelijkheid om vrijstelling (in&#13;
de terminologie van de Wro: ontheffing) van een geldend bestemmingsplan20 te verlenen,&#13;
voor zover dat vooruitlopend op een toekomstige herziening van dat bestemmingsplan&#13;
geschiedt. Een anticipatieve vrijstelling van de zuiverste soort, dus. En in&#13;
die zin keert de Wro terug naar het systeem van de WRO van vóór 2000, wellicht met&#13;
inbegrip van de toen geldende jurisprudentie over de eisen die aan een anticipatiebesluit&#13;
moeten worden gesteld. Dit zou dan in het bijzonder gelden voor de eis van&#13;
de planologisch-juridische inpasbaarheid van een toegestane ontwikkeling. Wanneer&#13;
(zeer) onzeker zou zijn dat die activiteit in een rechtsgeldig bestemmingsplan zou&#13;
kunnen worden ingepast, welke inpassing in artikel 3.8 e lid 1 Wro als impliciete&#13;
voorwaarde wordt gesteld, zou het projectbesluit naar mijn oordeel niet rechtmatig&#13;
genomen kunnen worden. Aan te nemen valt dat deze afweging of verwachting&#13;
onderdeel uitmaakt van de motiveringseis van ‘een goede ruimtelijke onderbouwing’,&#13;
maar dan krijgt deze eis toch weer een veel bredere en ook meer ouderwetse strekking&#13;
dan zij ingevolge artikel 19 lid 1 WRO op dit moment heeft. Wanneer men deze&#13;
redenering volgt, moet men constateren dat het projectbesluit in de Wro, wat betreft&#13;
zijn toepassingsmogelijkheden en zelfstandigheid, een teruggang betekent ten opzichte&#13;
van de ‘zelfstandige projectprocedure’ van het huidige vrijstellingsbesluit van&#13;
artikel 19 (lid 1) WRO.&#13;
5 Inpassingsplannen en projectbesluiten van rijk en provincie&#13;
Reeds in het oorspronkelijke wetsvoorstel was de figuur van het provinciale en het&#13;
rijksbestemmingsplan geïntroduceerd, en wel in de artikelen 3.19 en 3.20 Wro. In mijn&#13;
eerdere bijdrage in dit tijdschrift heb ik al aangegeven dat deze figuur helemaal niet zo&#13;
dramatisch is als zij in eerste instantie lijkt, omdat zij – ten eerste – naar huidig recht&#13;
(zie artikel 38 lid 2 WRO) reeds bestaat en – wat belangrijker is – de gedachte van een&#13;
provinciale en een rijksverantwoordelijkheid op dit punt inmiddels tamelijk breed&#13;
wordt aanvaard. Waar evident sprake is van bovengemeentelijke belangen, zoals bij de&#13;
aanleg of uitbreiding van hoofdinfrastructuur, ligt het au fond voor de hand om de&#13;
verantwoordelijkheid voor de planologisch-juridische inpassing daarvan bij het hoger&#13;
gezag te leggen. En meer eenzijdig vanuit het belang van een goede ruimtelijke ordening&#13;
bezien, is de gedachte van bijvoorbeeld een rijksbestemmingsplan waarin het aanleg&#13;
van een nieuwe autosnelweg planologisch wordt geregeld, met inbegrip van de&#13;
ruimtelijk relevante effecten op de wijdere omgeving van het tracé, aantrekkelijker dan&#13;
het huidige systeem in artikel 15 lid 6 Tracéwet, op grond waarvan een tracébesluit dat&#13;
niet past in een bestemmingsplan van rechtswege eenvoudigweg geldt als vrijstelling,&#13;
als bedoeld in artikel 19 lid 1 WRO, van dat bestemmingsplan.21&#13;
De vorenstaande gedachte is bij de behandeling van het wetsvoorstel in de Tweede&#13;
Kamer volledig intact gebleven, zij het dat in terminologische zin een wijziging is&#13;
aangebracht doordat de benaming rijks- of provinciaal bestemmingsplan is gewijzigd&#13;
in de term “inpassingsplan”. Daarbij heeft de gedachte voorgezeten dat het bij dergelijke&#13;
bovengemeentelijke bestemmingsplannen (meestal) zou gaan om een inpassing&#13;
van rijks- of provinciale wensen en doelstellingen in het gemeentelijke bestemmingsplan.&#13;
Dat lijkt mij, eerlijk gezegd, nogal onrealistisch. Niet uit te sluiten valt natuurlijk,&#13;
dat het in sommige gevallen om het zekerstellen van rijks- of provinciale belangen in&#13;
verband met een gewenste activiteit op een te isoleren locatie zal gaan, bijvoorbeeld de&#13;
aanleg van een militair oefenterrein, maar in verreweg de meeste gevallen is het waarschijnlijker&#13;
dat de planologisch mogelijk te maken activiteit een ruimtelijke uitstraling&#13;
zal hebben die aanzienlijk verder strekt. Of men in die gevallen kan volstaan met een&#13;
aanpassing van en een inpassing in een gemeentelijk bestemmingsplan, is zeer kwestieus.&#13;
Al met al lijkt mij de nieuwe term “inpassingsplan” daarom geen aanwinst en in&#13;
zekere zin zelfs misleidend.&#13;
Waar een bestemmingsplanbevoegdheid bestaat, moet (blijkbaar) ook een bevoegdheid&#13;
tot het nemen van een projectbesluit bestaan. Deze is voor provinciale staten en&#13;
voor de minister van VROM (eventueel tezamen met een andere minister) te vinden&#13;
in artikel 3.19a respectievelijk 3.20a Wro. Met deze bevoegdheid kan, analoog aan de&#13;
regeling van het gemeentelijke projectbesluit, worden vooruitgelopen op de totstandkoming&#13;
van een inpassingsplan. Hoewel natuurlijk situaties denkbaar zijn waarin met&#13;
de noodzakelijke spoed een ontwikkeling van bovengemeentelijk belang mogelijk&#13;
moet worden gemaakt, en voor die situaties een rijks- of provinciaal projectbesluit&#13;
dienstig kan zijn, bekruipt mij toch het ongemakkelijke gevoel dat deze figuur aangegrepen&#13;
kan worden, bijvoorbeeld bij – ik noem maar wat – de aanleg van infrastructuur&#13;
en waterkeringen, om alles bij het oude te laten en de planologische inpassing&#13;
van het primair sectorale besluit in het vat van het provinciale of rijks-projectbesluit&#13;
te gieten, waarna de meer integrale belangenafweging op het niveau van het inpassingsplan&#13;
slechts kan naijlen. Of het moest zijn dat de rechter ook ten aanzien van de&#13;
provinciale en nationale projectbesluiten de ‘oude’ anticipatie-jurisprudentie (planologische&#13;
inpasbaarheid in het bestemmingsplan/inpassingsplan) van stal zou halen.&#13;
Opmerkelijk is overigens dat ook met betrekking tot deze projectbesluiten de gewone&#13;
bestuursrechter, en niet de Afdeling bestuursrechtspraak, bevoegd is te oordelen.22&#13;
Hier ligt een mooie kans voor de sectoren bestuursrecht van de rechtbanken.&#13;
6 De planologische beheersverordening&#13;
Waar de (aanvankelijk fundamentele) herziening van de WRO vooral bedoeld was&#13;
om orde in de onoverzichtelijkheid te scheppen en te komen tot een vereenvoudiging&#13;
van het wettelijk stelsel, is – bij amendement23 – toch weer een nieuw instrument in&#13;
de Wro toegevoegd: de gemeentelijke beheersverordening, ondergebracht in een&#13;
nieuw ingevoegd hoofdstuk 3A Wro. Voor die delen van het gemeentelijk grondgebied&#13;
“waar geen ruimtelijke ontwikkeling wordt voorzien”24 kan de gemeenteraad&#13;
in plaats van een bestemmingsplan een beheersverordening vaststellen. De bedoeling&#13;
van de introductie van deze figuur is wel duidelijk: in “laag-dynamische” (de term is&#13;
niet van mij, maar van de indieners van het amendement) gebieden kan worden volstaan&#13;
met een eenvoudige beheersregeling en bestaat geen behoefte aan een ingewikkeld&#13;
bestemmingsplan. Dat is juist, maar de eerlijkheid gebiedt te zeggen dat aan de&#13;
planologische beheersverordening zelf in het geheel geen behoefte bestaat. Zij voegt&#13;
niets toe aan wat een (conserverend) bestemmingsplan kan bieden. De beheersverordening&#13;
is, gelet op wat artikel 3.29 lid 2 Wro dienaangaande bepaalt, in planologischjuridisch&#13;
opzicht niet werkelijk verschillend van een bestemmingsplan. In beide gevallen&#13;
zal moeten worden gewerkt met gebiedsaanduidingen en dus bestemmingen en in&#13;
de verbodsbepalingen die de beheersverordening kan bevatten zie ik geen principieel&#13;
verschil met de gebruiksvoorschriften in een “normaal” bestemmingsplan.25 Het enige&#13;
verschil met het bestemmingsplan is gelegen in het feit dat tegen de beheersverordening&#13;
geen beroep openstaat. Daartegen verzet artikel 8:2 Awb zich immers en in artikel 8.2&#13;
Wro wordt geen uitzondering gemaakt op de vorenbedoelde uitsluiting van beroep&#13;
tegen algemeen verbindende voorschriften. Wel kan de rechtmatigheid van de beheersverordening,&#13;
uiteraard, bij de exceptieve toetsing in enig geschil bij de bestuursrechter&#13;
aan de orde komen. Of – voor de volledigheid gezegd – in een beroep bij de civiele&#13;
rechter gebaseerd op civielrechtelijke onrechtmatigheid van de verordening. In beide&#13;
gevallen: met alle ellende van dien.&#13;
Kortom: aanvaarding van dit amendement had, in elk geval op juridisch-inhoudelijke&#13;
gronden, achterwege moeten blijven.&#13;
7 Varia&#13;
Er resteren nog enkele punten van minder principieel belang, die niettemin het vermelden&#13;
waard zijn.&#13;
Wat betreft de regeling van planschade, neergelegd in afdeling 6.1 Wro die terecht&#13;
“Tegemoetkoming in de schade” en niet langer “Schadevergoeding” (vgl. afdeling 1 van&#13;
hoofdstuk VII van de WRO) heet, is bijna alles hetzelfde gebleven in vergelijking met&#13;
het oorspronkelijke wetsvoorstel. Maar zoals te verwachten was, is het politieke&#13;
loven en bieden met betrekking tot de drempel van de te vergoeden planschade verdergegaan.&#13;
De uitkomst van de Kamerbehandeling van het wetsvoorstel is dat de&#13;
becijfering van het normaal maatschappelijk risico dat niet voor vergoeding in aanmerking&#13;
komt, gesteld is op 2%. Dat wil zeggen: bij inkomensschade en bij indirecte26&#13;
planschade wordt 2% van het inkomen respectievelijk van de waarde van het onroerend&#13;
goed voordat het planologisch besluit genomen werd, niet vergoed. Deze uitkomst&#13;
is te vinden in artikel 6.2 lid 2 Wro.&#13;
Nadat, en passant,27 in de artikelen 41c, 41d en 41 e WRO een gemeentelijke coördinatieregeling&#13;
reeds is in de huidige WRO ingevoerd, is in de Wro (in afdeling 3.5&#13;
Coördinatie bij verwezenlijking van ruimtelijk beleid) daarnaast een provinciale en&#13;
een rijks-coördinatieregeling opgenomen. Het belangrijkste verschil met de gemeentelijke&#13;
regeling is dat in de provinciale en in de rijksregeling GS respectievelijk de in&#13;
de wet aangewezen minister in de plaats kunnen treden met het oorspronkelijk bevoegde&#13;
bestuursorgaan en de benodigde vergunning of ander toestemmingsbesluit zelf kan&#13;
nemen (artikel 3.25 lid 1 en artikel 3.27 lid 1 Wro). Voor het overige bieden deze&#13;
coördinatieregelingen niet veel nieuws, vergeleken met de soortgelijke regelingen die&#13;
al sinds jaar en dag in bijvoorbeeld de Tracéwet en de Wet op de waterkering zijn&#13;
opgenomen.&#13;
Wat betreft de rechtsbescherming kan nog worden gewezen op het gegeven dat in artikel&#13;
8.2 lid 1, onder f, Wro een rechtstreeks beroep wordt opengesteld tegen een provinciale&#13;
of een ministeriële bestemmingsplanaanwijzing, echter alleen voor zover “deze&#13;
betrekking heeft op een daarbij concreet aangegeven locatie, waarvan geen afwijking&#13;
mogelijk is”. Het is dus (straks) de bedoeling van de wetgever, dat uitsluitend tegen&#13;
concrete locatie-aanduidingen in de aanwijzing beroep openstaat.28 Dit is vragen om&#13;
moeilijkheden, die bovendien nu al bekend zijn. Ik doel hier op de problemen die in&#13;
het recente verleden, aanvankelijk in de sfeer van de ontvankelijkheid van beroepen,&#13;
zijn gerezen met betrekking tot de zogeheten ‘concrete beleidsbeslissingen’ in pkb’en&#13;
en vooral streekplannen. Men haalt op deze manier, maar nu bij de aanwijzingsfiguur,&#13;
dezelfde of in ieder geval gelijksoortige problemen over het vereiste concreetheidsgehalte&#13;
weer in huis.29 Het ging er bij de herziening van de WRO toch om bestaande&#13;
problemen te saneren en niet problemen uit het verleden te revitaliseren?&#13;
Tot slot maak ik melding van de aanvaarde motie (Verdaas/Van Bochove)30 waarin de&#13;
regering wordt verzocht “te inventariseren welke sectorale wetgeving, zoals bijvoorbeeld&#13;
de Tracéwet, mogelijkerwijs voor integratie met de WRO in aanmerking komt,&#13;
een analyse te maken van de voor- en nadelen van integratie van in ieder geval de&#13;
Tracéwet en mogelijk andere wetgeving in de WRO en daarbij met een stappenplan&#13;
aan te geven op welke wijze die integratie gestalte zou kunnen krijgen”.&#13;
Dit is een zeer zinvol verzoek, dat daarom ondersteuning verdient. De afgelopen&#13;
decennia hebben een ontwikkeling te zien gegeven, waarin het ruimtelijk bestuursrecht&#13;
steeds verder is uitgewaaierd over steeds meer vormen van, primair sectorale,&#13;
wetgeving.31 De gedachte van de WRO als centrale wet in het publiekrechtelijk ruimtelijke-&#13;
ordeningsrecht, als ‘moederwet’ kan men zeggen, is daarbij steeds meer verwaterd.&#13;
Dit is voor de systematiek van het ruimtelijk bestuursrecht een slechte zaak.&#13;
Inmiddels is een – voorzichtige – beweging in omgekeerde richting merkbaar: de&#13;
voorziene terugkeer van de Wet op de stads- en dorpsvernieuwing in de moederschoot&#13;
van de Wro en een door de ministers van VROM en van V&amp;W geëntameerde studie&#13;
naar de mogelijkheden van samenvoeging van de Ontgrondingenwet en de Wro.&#13;
Een serieuze poging om, waar mogelijk en verhelderend, tot integratie van wetgeving&#13;
op het terrein van het ruimtelijk bestuursrecht (omgevingsrecht?) te komen, zou&#13;
bovendien wel eens een meer fundamentele herziening van de WRO (of Wro) kunnen&#13;
opleveren dan het voorliggende wetsvoorstel, dat toch vooral naar binnen gericht is.&#13;
8 Slotopmerking&#13;
De WRO wordt met het voorliggende wetsvoorstel op belangrijke punten herzien.&#13;
Maar een fundamentele herziening mag men het, na de terugkeer van al hetgeen in het&#13;
oorspronkelijke wetsvoorstel was komen te vervallen, niet meer noemen.&#13;
Op het gemeentelijke vlak zijn de veranderingen in de Wro tamelijk minimaal. De&#13;
wijzigingen hebben vooral betrekking op het bovengemeentelijke niveau. Maar op&#13;
dat niveau is geen sprake van een systematisering of vereenvoudiging van het wettelijk&#13;
stelsel. Integendeel, er zijn alleen maar (interventie-)instrumenten bijgekomen, als&#13;
gevolg waarvan (deels nog onvermoede) nieuwe problemen zullen rijzen.&#13;
We zijn nog lang niet klaar met de WRO/Wro.</content><legacyfootnotes>* Toon de Gier is hoofddocent Staats- en bestuursrecht en werkzaam bij het Centrum voor Omgevingsrecht&#13;
en -beleid van de Universiteit Utrecht.&#13;
1. EK 2005-2006, 28 916, A.&#13;
2. TK 2002-2003, 28 916, nrs. 1-3.&#13;
3. A.A.J. de Gier, ‘Een voorstel voor een nieuwe Wet ruimtelijke ordening’, Agrarisch recht 2003, p. 592-601.&#13;
Zie voor een goed beeld van de inhoud van het oorspronkelijke wetsvoorstel ook het themanummer&#13;
dienaangaande van Milieu en Recht 2005, p. 402-427.&#13;
4. Ter vervanging van het normatieve deel van pkb en streekplan, de concrete beleidsbeslissing als bedoeld&#13;
in artikel 1 WRO, dient de introductie van de algemene regel, in de vorm van een amvb of een provinciale&#13;
verordening, in hoofdstuk 4 van de Wro.&#13;
5. Zie de artikelen 2.1, 2.2 en 2.3 (in alle gevallen het eerste, resp. het tweede lid) Wro.&#13;
6. Memorie van toelichting, TK 2002-2003, 28 916, nr. 3, p. 14 en 15.&#13;
7. Zie dienaangaande ook de derde nota van wijziging, TK 2004-2005, 28 916, nr. 13.&#13;
8. Dit is weer een voorbeeld van on-juridisch taalgebruik in een wet. Die ontwikkeling werd eerder ingezet&#13;
met de term “vastgelopen besluitvorming” in artikel 40 WRO (het “Nimby-wetje’).&#13;
9. Althans de Tweede Kamer, maar wellicht wordt een rol voor ook de Eerste Kamer alsnog toegevoegd, zoals&#13;
destijds ook geschiedde bij de regeling van de planologische kernbeslissing in (artikel 2a van) de WRO.&#13;
10. Zie ook T.E.P.A. Lam en A.G.A. Nijmeijer, ‘Gewijzigd wetsvoorstel naar de Eerste Kamer’, Bouwrecht&#13;
2006, p. 399 en 400.&#13;
11. Dit is geschied in de vierde nota van wijziging, TK 2004-2005, 28 916, nr. 15.&#13;
12. De term “reactieve aanwijzing” wordt niet in de genoemde artikelleden gebezigd, maar is afkomstig uit&#13;
de vierde nota van wijziging. Naast deze reactieve toepassing van de aanwijzingsbevoegdheid staat de&#13;
(normale) actieve toepassing, waarbij de gemeenteraad wordt verplicht om een onderdeel van een geldend&#13;
bestemmingsplan in een bepaalde zin te herzien (artikel 4.2 Wro straks en artikel 37 leden 4 en 5&#13;
WRO nu).&#13;
13. De inwerkingtreding van het bestemmingsplan start, evenals naar het geldende recht het geval is, na&#13;
afloop van de beroepstermijn, tenzij gedurende die termijn een verzoek om voorlopige voorziening bij&#13;
de Vz. AbRS is gedaan.&#13;
14. Zie hierover ook mijn bijdrage ‘Van controleur naar deelnemer, over de positie van de provincie onder&#13;
de nieuwe Wro’, in: Backes e.a., Lex dura sed Lex (afscheidsbundel F.C.M.A. Michiels), Kluwer 2005,&#13;
p. 82 en 83.&#13;
15. Ingevolge artikel 8.2 lid 1, sub d, Wro. Daar het besluit tot het geven van de reactieve aanwijzing niet&#13;
volgens de procedure van afdeling 3.4 Awb (de uniforme openbare voorbereidingsprocedure) wordt&#13;
voorbereid, is de in artikel 7:1 lid 1, sub d, Awb opgenomen uitzonderingsgrond met betrekking tot de&#13;
verplichte bezwaarschriftprocedure hier immers niet van toepassing.&#13;
16. Zie hierover A.G.A. Nijmeijer, ‘Het wetsvoorstel Wro na de vierde nota van wijziging’, de Gemeentestem&#13;
2005, 7241, p. 661 en 662. De door Nijmeijer gedane suggestie om de mogelijkheid van bezwaar&#13;
tegen de reactieve aanwijzing om die reden te doen vervallen in de Wro, lijkt mij dan ook een juiste.&#13;
17. Zie daarover mijn eerdergenoemde bijdrage in dit tijdschrift en ook P.J.J. van Buuren, ‘De (on)mogelijkheden&#13;
van provinciale planologische verordeningen’, Bouwrecht 2005, p. 476-481. Aan de regeling van&#13;
de rechtsfiguur van de algemene regel (in de artikelen 4.1 t/m 4.4 Wro) is in vergelijking met het oorspronkelijke&#13;
wetsvoorstel niets wezenlijks veranderd, reden waarom ik daaraan nu geen verdere aandacht&#13;
besteed. Dit neemt niet weg dat de algemene regel voor veel juridische problemen zal kunnen&#13;
gaan zorgen en om die reden – nog steeds – de Achilleshiel van de Wro mag worden genoemd.&#13;
18. TK 2003-2004, 28 916, nr. 6.&#13;
19. In sommige gevallen te verlengen met twee of zelfs vier jaar, zie artikel 3.8e lid 2 Wro.&#13;
20. Overigens reppen artikel 3.8b e.v. niet van een vrijstelling (ontheffing) van het geldende bestemmingsplan.&#13;
Ik vind dat merkwaardig. Er zal toch ergens bepaald moeten worden dat het projectbesluit wat&#13;
betreft zijn rechtsgevolgen een afwijking betekent en daarmee in de plaats treedt van het geldende plan?&#13;
21. Zie ook A.A.J. de Gier, ‘Van dubbelspoor naar smalspoor, De herziening van de Tracéwet en de ruimtelijke&#13;
ordening’, Bouwrecht 2000, p. 623-629.&#13;
22. In artikel 8.2 lid 1 Wro, dat de competentie van de Afdeling bestuursrechtspraak regelt worden de&#13;
besluiten op grond van de artikelen 3.19a en 3.20a Wro immers niet genoemd.&#13;
23. Amendement-Verdaas c.s., TK 2004-2005, 28 916, nr. 26.&#13;
24. Weer zoiets: wanneer is daarvan nu eigenlijk sprake? Het betreft hier een juridische norm, die de&#13;
bevoegdheid van de gemeenteraad mede bepaalt, maar lijkt mij inhoudelijk te weinig bepalend. Zou een&#13;
dergelijke bepaling, bijvoorbeeld ter normering van een vrijstellings- of wijzigingsbevoegdheid, in een&#13;
bestemmingsplan voorkomen, dan zou zij ongetwijfeld door de Afdeling bestuursrechtspraak worden&#13;
afgeserveerd.&#13;
25. In gelijke zin: Lam en Nijmeijer, t.a.p., p. 395-397.&#13;
26. Dat is: de schade die is ontstaan als gevolg van een planologisch besluit met betrekking tot niet het&#13;
eigen, maar een nabijgelegen perceel (m.n. uitzichtschade).&#13;
27. Dit is nogal verdekt gebeurd, namelijk bij gelegenheid van de invoering van de Interimwet stad-enmilieubenadering.&#13;
Dit is blijkbaar een trend aan het worden, vergelijk de enigszins ‘sneaky’ wijze waarop,&#13;
bij gelegenheid van de invoering van de nieuwe afd. 3.4 Awb-procedure (de uniforme openbare voorbereidingsprocedure)&#13;
de actio popularis in het ruimtelijke ordenings- en het milieurecht is afgeschaft.&#13;
28. Zie TK 2005-2006, 28 916, nr. 33. Zie hierover ook Lam en Nijmeijer, t.a.p., p. 398.&#13;
29. Zie over die problemen: A.A.J. de Gier, ‘Jurisprudentiebespreking, de concrete beleidsbeslissing’, Tijdschrift&#13;
voor Omgevingsrecht 2002, p. 158-163.&#13;
30. TK 2005-2006, 28 916, nr. 30.&#13;
31. Naast de Tracéwet vallen hier nog veel meer wetten te noemen, bijvoorbeeld de Reconstructiewet&#13;
concentratiegebieden veehouderij, de Wet op de waterkering, de Luchtvaartwet, de Ontgrondingenwet,&#13;
de Spoedwet wegverbreding en de Wet vijfde baan Schiphol.&#13;
</legacyfootnotes><footnotes><footnote/></footnotes><auteurs>mr. A.A.J. de Gier</auteurs><published>2006-10-01 00:00:00</published><modified>2006-10-01 00:00:00</modified><editiondate>2006-10-01</editiondate><htmlpath>https://denhollander.info/artikel/4079</htmlpath></article>
</articles></edition>