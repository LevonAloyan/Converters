<edition><articles><article><jaar>1991</jaar><naam>Tijdschrift voor Agrarisch Recht</naam><uitgave>1</uitgave><aflevering>1</aflevering><searchword>TvAR 1/1991</searchword><id>6188</id><udhid>UDH:TvAR/6188</udhid><titel>Afstemming en belangenafweging rond het waterbeheer</titel><searchwords><searchword>TvAR 1/1991</searchword><searchword>UDH:TvAR/6188</searchword></searchwords><attachments><attachment><name>1991_nr 1_Artikel_Hall.pdf</name><extention>pdf</extention><url>https://denhollander.info/download/5982/ci</url></attachment></attachments><inleiding>Het is eigenlijk niet goed meer voor te stellen dat vóór en vlak na de Tweede&#13;
Wereldoorlog het milieu als zelfstandig beleidsveld bij de overheid niet bestond. Wel&#13;
werd aan onderdelen ervan aandacht gegeven, maar dat was dan binnen gescheiden&#13;
sectoren en op relatief kleine schaal.&#13;
Door de toegenomen complexiteit van de samenleving en de daaruit voortvloeiende&#13;
druk op het milieu, met als gevolg een steeds grotere verwevenheid van belangen&#13;
tussen tot dan toe als vrij autonoom beschouwde beleidsonderdelen, heeft het milieu&#13;
zich ontwikkeld tot één van de belangrijkste zorggebieden van de overheid. De&#13;
Grondwet heeft in 1983 een bepaling gekregen die van genoemde ontwikkeling de&#13;
neerslag vormt: 'De zorg van de overheid is gericht op de bewoonbaarheid van het&#13;
land en de bescherming en verbetering van het leefmilieu'.&#13;
De invulling van deze zorgverplichting is afhankelijk van de op dat moment actuele&#13;
problemen. Daarom is een doelmatig werkende overheid gehouden zich regelmatig&#13;
de vraag te stellen of de bestaande organisatie, de taakverdeling en het voorhanden&#13;
zijnde bestuurlijk-juridisch instrumentarium zijn toegesneden op de zich wijzigende&#13;
maatschappelijke omstandigheden.&#13;
In onderstaande beschouwing zal de positie van het waterschap als regionale en lokale&#13;
waterbeheerder aan de orde komen.&#13;
Dat beheer richt zich, met het oog op de daarbij betrokken belangen, op het in en&#13;
op de bodem vrij aanwezige water. Waterbeheer is een onderdeel van milieubeheer.&#13;
Bij het beheren van het totale leefmilieu zijn verschillende overheden en belangengroeperingen&#13;
betrokken. Daarnaast beïnvloedt het milieu beleidsbeslissingen op verschillende&#13;
terreinen.&#13;
Kortom, er is een netwerk van beleidsvelden, verantwoordelijke overheden,&#13;
takenpakketten en belanghebbenden. Als ergens 'alles met alles samenhangt', is het&#13;
wel in het milieu.</inleiding><content>INTEGRAAL WATERBEHEER&#13;
Dat het beschermen en verbeteren van de milieukwaliteit een bijzonder belangrijke&#13;
taak van de overheid is, is vanaf de zeventiger jaren geen onderwerp van discussie&#13;
meer. Wel is aan de orde hoe je de verantwoordelijkheden van de verschillende&#13;
overheden zo op elkaar afstemt dat een optimaal milieuresultaat gehaald kan worden. Mij verder bepalend tot het waterbeheer en toegespitst op het waterschap kan&#13;
vastgesteld worden dat er zich een andere wijze van benadering van de zich&#13;
voordoende problemen heeft ontwikkeld. Nog steeds heeft het waterschap een&#13;
beperkte, functioneel omschreven taak, namelijk de waterstaatkundige verzorging&#13;
van een bepaald gebied betreffende de waterkering en de waterhuishouding, samen&#13;
of afzonderlijk.&#13;
Maar met de komst van uitgangspunten als integraal waterbeheer en de watersysteembenadering&#13;
wordt een denk- en afwegingskader geschapen dat ruimte biedt aan&#13;
de ontwikkeling van een andere kijk op de taakopdracht.1 Een waterschap is niet meer&#13;
een vrij autonoom handelend overheidslichaam dat min of meer los staat van andere&#13;
openbare lichamen, maar is zich bewust deel uit te maken van een maatschappelijk&#13;
geheel, waarbinnen het een eigen rol vervult. Het waterschap is er niet alleen voor de&#13;
categorieën burgers die primair belang hebben bij zijn taakuitoefening. Er is - zij het&#13;
op een ander niveau - ook iets dat de maatschappelijke functie van het waterschap zou&#13;
kunnen worden genoemd. Vanuit een andere invalshoek bekeken: het gaat om de&#13;
grenzen tussen de verantwoordelijkheden van de algemene en de functionele democratie.&#13;
Leg je te veel van wat primair tot de taak van de eerste behoort bij een functioneel&#13;
lichaam, dan vindt er een vervaging van de taakafbakening tussen beide plaats en&#13;
wordt de roep om 'fusering' tussen beide groter. Isoleer je daarentegen een functioneel&#13;
orgaan te veel door een zeer klein deel van het totale takenpakket van de overheid&#13;
daar neer te leggen, dan bestaat het risico dat het onderdeel te zeer wordt ontkoppeld&#13;
waardoor te weinig de noodzaak wordt gevoeld tot afstemming op de rest.&#13;
De komst van het begrip integraal waterbeheer leek aanvankelijk te leiden tot de&#13;
opvatting dat een optimaal rendement alleen te behalen zou zijn wanneer je alle taken&#13;
en bevoegdheden die met waterbeheer te maken hebben, in één bestuurlijke organisatie&#13;
neerlegt. Het valt niet te ontkennen dat het op het eerste gezicht voor de hand ligt&#13;
te denken dat zo'n concentratie de inzichtelijkheid van de problematiek vergroot en&#13;
het vinden van doelmatige en geïntegreerde oplossingen vergemakkelijkt. Maar&#13;
schijn bedriegt.&#13;
Als we de discussie van de afgelopen jaren volgen, is een verschuiving te constateren&#13;
naar een opvatting die te omschrijven valt als: behoudt het goede van de bestaande&#13;
organisatie en taakverdeling en neem met gebruikmaking van de mogelijkheden uit&#13;
moderne wetgeving, zoals bij voorbeeld de Wet op de Waterhuishouding, geconstateerde&#13;
knelpunten weg. Dat laatste blijkt op zich al een hele toer, gezien de belangentegenstellingen&#13;
die daarbij aan het licht komen.&#13;
Integraal waterbeheer en de daaruit voortkomende watersysteembenadering houden&#13;
derhalve niet zo zeer een taakopdracht aan waterbeheerders in alswel een aansporing tot een denkwijze die leidt tot de bewustwording deel uit te maken van een groter&#13;
geheel. Het takenpakket verandert niet maar de wijze waarop de taken vervuld&#13;
worden wel. Niet meer, wel anders ? Toch zal de reikwijdte van de taakopvatting van&#13;
een waterschap steeds gerelateerd moeten worden aan de functionele beperktheid&#13;
ervan.&#13;
Er bestaat zo lijkt het, een voortdurend spanningsveld tussen wat op grond van de&#13;
taakopdracht rechtens van het waterschap gevraagd mag worden en wat - omdat het&#13;
waterschap deel uitmaakt van een groter maatschappelijk verband - anderen van het&#13;
waterschap menen te moeten verlangen. Een voorbeeld van zo'n spanningsveld is&#13;
enerzijds de gedachte dat waterschappen, omdat ze zelf belasting kunnen heffen,&#13;
waterschapsoverstijgende zaken best (mee) kunnen financieren tegenover anderzijds&#13;
het feit dat die belasting maar door een beperkte groep belanghebbenden wordt&#13;
opgebracht.&#13;
MILIEUSCHAP&#13;
Het feit dat er in toenemende mate behoefte bestaat aan harmonisatie, coördinatie en&#13;
integratie zowel binnen het waterbeheer zelf als daarbuiten, is op zich geenszins&#13;
verwonderlijk. Water heeft verschillende functies en er zijn bovendien veel (overheids)&#13;
organisaties die er bemoeienis mee hebben. Te denken valt aan water ten&#13;
behoeve van landbouw en visserij, natuur en landschap, drinkwatervoorziening,&#13;
recreatie, scheepvaart. Bestuurlijk is water een onderdeel van de overheidszorg op&#13;
lokaal, regionaal, nationaal en internationaal niveau (waaronder grensgebieden).&#13;
Beheersmatig onderscheiden we waterkwantiteit en waterkwaliteit van oppervlaktewater&#13;
en grondwater. Bij elke functie zijn wel overheidsorganen of belangenorganisaties&#13;
aan te wijzen die verantwoordelijkheden hebben of claimen ten opzichte van het&#13;
water.&#13;
Op papier laat water zich gemakkelijk scheiden naar functie en belanghebbenden.&#13;
In de praktijk echter gaat het om een ondeelbaar object. Vanuit de historie gegroeid&#13;
zijn verschillende organen met onderdelen van waterbeheer belast. Ze zijn op hun&#13;
beheersonderdeel autonoom.&#13;
Tegelijkertijd wordt van ze gevraagd hun beleid op een zodanige wijze met anderen&#13;
te integreren dat een optimaal eindresultaat wordt bereikt. Daarbij komen belangentegenstellingen&#13;
voor die verhinderen dat het optimum wordt bereikt. De claims op&#13;
water zijn vanuit dat gezichtspunt onderdeel van onderhandelingsprocessen, waarbij&#13;
de 'machtigste' de beste kansen op succes heeft. Een voorbeeld daarvan is de&#13;
jarenlange strijd over de waterpeilen: de landbouw wil graag lagere peilen om&#13;
vernatting tegen te gaan; natuur en landschap graag hogere peilen om verdroging&#13;
tegen te gaan. Met name in de landinrichting worden dit soort belangentegenstellingen&#13;
zichtbaar. Het is niet zonder reden dat het aanvankelijk zwaarwichtige landbouwbelang&#13;
wat aan kracht inboet nu de natuur- en landschapsbelangen in gewicht&#13;
toenemen (van mono- naar multifunctionaliteit binnen de landinrichting). In een voordracht, die ik voorzichtigheidshalve de titel meegaf 'Van Utopia tot&#13;
realia', heb ik ter prikkeling van de gedachtevorming en de discussie, de volgende&#13;
vraag aan de orde gesteld. Zou je, met name in het landelijk gebied, het functionele&#13;
waterschap op langere termijn niet kunnen uitbouwen tot een integrale milieubeheerder,&#13;
waar de totale belangenafweging zowel binnen het waterspoor als tussen de&#13;
beleidsonderdelen ruimtelijke ordening, milieu en water en natuur en landschap,&#13;
plaatsvindt? Het voordeel van zo'n eenvoudige oplossing, namelijk om alles maar op&#13;
één hoop te vegen, lijkt aanvankelijk groot.&#13;
Korte lijnen, één beslissende instantie, partijpolitiek buiten de deur, voldoende&#13;
integratie en duidelijkheid voor de burger. Het zijn op het eerste gezicht aantrekkelijke&#13;
punten. Enige nadere beschouwing leert dat zo'n benadering te kort door de&#13;
bocht gaat. Je voorkomt er geen belangentegenstellingen mee, je genereert allerlei&#13;
oncontroleerbare onderlinge beïnvloedingsprocessen en hoe groter het aantal belanghebbenden&#13;
is dat aan een touwtje trekt, hoe moeilijker de neuzen één kant op te krijgen&#13;
zijn. Een adequate sturing van het beleid wordt aanzienlijk moeilijker, terwijl dat nu&#13;
juist het doel is waarnaar primair gestreefd moet worden. Daarbij blijft de noodzaak&#13;
tot afbakening van taken naar de openbare lichamen van algemeen bestuur bestaan,&#13;
al worden de grenzen ervan verlegd.&#13;
Bovendien dreigt nog een ander serieus gevaar. Er zijn wellicht evenveel argumenten&#13;
aan te geven om het waterbeheer onder te brengen bij een lichaam van functionele&#13;
als bij een lichaam van algemene democratie. In een maagdelijke uitgangssituatie zou&#13;
het wellicht anders geregeld worden, zeker nu bij waterbeheer niet alleen het behoud&#13;
van droge voeten, maar in toenemende mate ook zaken met een meer algemeen&#13;
bepaalde invalshoek aan de orde komen.&#13;
We hebben echter te maken met een - qua staatsrechtelijke organisatie - historisch&#13;
gegroeid en in de samenleving geworteld waterschapsbestel. Dat bestel opzadelen&#13;
met tè veel beleidsafwegingen die eigenlijk bij de algemene democratie thuishoren,&#13;
is strijdig met de functionele bepaaldheid en bovendien een argument de waterschappen&#13;
op te heffen en alsnog bij gemeente of provincie onder te brengen. Die discussie&#13;
is echter in de jaren zeventig gevoerd en afgerond. De waterschappen zijn hechter dan&#13;
ooit in onze samenleving verankerd en dragen als volwaardige openbare lichamen&#13;
hun deel bij aan het behartigen van het algemeen belang.&#13;
Helemaal loslaten wil ik de gedachte van een hergroepering van milieutaken en&#13;
bevoegdheden (in het landelijk gebied) nog niet. Op lange termijn is het niet&#13;
ondenkbaar dat we in een groot grenzeloos Europa, meer en meer af zullen raken van&#13;
een te beperkt lokaal en regionaal denken. Wellicht zullen bijv. de twaalf provincies&#13;
in Nederland verdwijnen en vervangen worden door drie regio's. Dat geeft een&#13;
aanzienlijk sterkere positie bij het verkrijgen van subsidies uit Brussel en biedt betere&#13;
garanties te kunnen overleven in een nog meer economisch bepaald Verenigd Europa.&#13;
In dat licht zouden provinciale grenzen verdwijnen en de ons nu zo vertrouwde&#13;
staatsrechtelijke opbouw door één van een andere snit worden vervangen. Milieubeleid&#13;
zal in toenemende mate door internationale organen worden gevoerd. Drie&#13;
regionale milieuschappen in Nederland zou in dat beeld wellicht niet misstaan. In&#13;
dezelfde orde ligt de gedachte uiteindelijk te komen tot één leefmilieuplan, waarin alle deelplannen ten aanzien van het landelijk gebied uiteindelijk geïntegreerd zouden&#13;
worden.3 Denk aan plannen op het gebied van ruimtelijke ordening, water, milieu, landinrichting,&#13;
natuur en landschap, landbouw, ontgrondingen, die allen deelaspecten&#13;
bevatten van het beleid en beheer van de leefomgeving in het landelijk gebied. De&#13;
eenvoud is hier echter niet het kenmerk van het ware, maar versluiert de belangentegenstellingen&#13;
en afstemmingsproblemen. Het idee lijkt mooier dan het is. En dan laat&#13;
ik de zuiver juridische en bestuurlijke consequenties van zo'n voorstel nog buiten beschouwing.&#13;
Toch gaat achter de hierbovengenoemde ideeën omtrent het samenbrengen van&#13;
bevoegdheden, planvormen en besluitvormingsprocessen een dieper liggende vraag&#13;
schuil. Hoe zorg ik ervoor dat alle aspecten die met het beheer van het landelijk gebied&#13;
te maken hebben op een zodanige wijze gewogen en bij de besluitvorming betrokken&#13;
worden dat aan elk afzonderlijk belang zoveel mogelijk recht gedaan wordt en toch&#13;
de afstemming gegarandeerd is. En dit binnen zo eenvoudig mogelijke bestuursstructuren?&#13;
Om bij de overheid te blijven: hoe doorbreek ik de paradox die wordt bepaald door&#13;
enerzijds de autonomie van overheidsorganen en hun terechte verlangen hun eigen&#13;
taken zelfstandig uit te voeren en anderzijds het gegeven dat er een sterke onderlinge&#13;
afhankelijkheid bestaat en men dus voor het behalen van succes mede op de collegaoverheden&#13;
is aangewezen?&#13;
AFSTEMMEN OP EN REKENING HOUDEN MET ELKAAR&#13;
In de bestuurlijke, maar niet minder in de wetenschappelijke wereld, heeft men zich&#13;
de afgelopen jaren gebogen over de wijze waarop de interne (binnen het waterspoor)&#13;
alsook de externe (aanpalende terreinen) beleidsafstemming gestalte zou krijgen.&#13;
Hieronder zou ik een drietal opmerkingen ter zake willen maken.&#13;
1. Bestuurlijke organisatie&#13;
Breed gedragen is de opvatting dat het regionale en lokale (oppervlakte)waterbeheer&#13;
primair een waterschapstaak is en dat de organisatie van de waterstaatszorg gebaseerd&#13;
moet zijn op waterstaatkundige eenheden.&#13;
Niet iedereen is echter even enthousiast over de gedachte, die op rijksniveau&#13;
geformuleerd is, dat het oppervlaktewaterkwantiteits- en kwaliteitsbeheer in één&#13;
bestuurlijke hand gebracht moeten worden, zij het dat een afwijking van dit uitgangspunt&#13;
onder omstandigheden mogelijk is.4 Ondanks mijn begrip voor historisch&#13;
gegroeide verhoudingen en regionale eigen-aardigheden meen ik toch dat de vorming&#13;
van goed geëquipeerde all-in waterschappen wenselijk is.&#13;
Ik ben me er daarbij van bewust dat er schaalverschillen zijn tussen enerzijds het&#13;
kwantiteitsbeheer (met zijn behoefte aan korte lijnen bestuurde - bestuurder) en het kwaliteitsbeheer (dat alleen met een voldoende groot financieel draagvlak rendabel&#13;
kan worden uitgevoerd: bijv. minstens 750.000 vervuilingseenheden). De gedachten&#13;
die wel worden ontwikkeld over het ontkoppelen van de technische zuiveringstaak,&#13;
om die bijvoorbeeld onder te brengen bij een waterleidingbedrijf of een aparte rechtspersoon,&#13;
laat ik nu maar even voor wat ze zijn. Ze worden vooralsnog bepaald niet&#13;
breed gedragen.&#13;
In ieder geval is het aan de provincie een keuze te doen binnen de doelstelling dat de&#13;
organisatie, gelet op de feitelijke omstandigheden, de beste randvoorwaarden biedt&#13;
voor een doelmatig en inhoudelijk samenhangend waterbeheer. In dit verband is het&#13;
hoogst actueel kennis te nemen van de brief die de minister van Verkeer en&#13;
Waterstaat in september schreef aan Gedeputeerde Staten van de provincie Drenthe.&#13;
Onomwonden en zeer helder geformuleerd geeft de minister haar opvattingen over de&#13;
organisatie van de waterstaatszorg. Geabstraheerd van de specifiek Drentse&#13;
omstandigheden wordt de hoofdlijn van haar beleid duidelijk. Naast de erkenning&#13;
van het waterschap als primaire regionale en lokale waterbeheerder binnen&#13;
waterstaatkundige eenheden, voegt ze als uitgangspunt toe dat het kwantiteits- en&#13;
kwaliteitsbeheer van oppervlaktewater in één hand zijn. Uitdrukkelijker dan tot nu toe&#13;
zullen ten aanzien van de optimale schaalgrootte van waterschappen provinciegrensoverschrijdende&#13;
waterstaatkundige eenheden in de beschouwingen moeten worden&#13;
betrokken. In beginsel is niet van belang - zo schrijft de minister - of bij de vorming&#13;
van waterschappen op grond van waterstaatkundige eenheden en/of stroomgebieden&#13;
provinciegrenzen worden overschreden. Uitgaande van waterstaatkundige eenheden&#13;
richt het beleid zich op de totstandkoming van all-in waterschappen, ook als daarbij&#13;
provinciegrenzen overschreden worden.&#13;
Integraal waterbeheer als beleidsconceptie noopt tot de vorming van deze 'allinners'.&#13;
Duidelijke taal van de minister: men zal van goede huize moeten komen om&#13;
een afwijkend model goedgekeurd te krijgen.&#13;
De provincies en waterschappen hebben een duidelijk kader aangereikt gekregen.&#13;
Voor zover ze het nog niet wisten/wilden weten is nu de koers bepaald. Waarvan akte&#13;
zo zou ik zeggen!&#13;
Om wat meer aan elkaar te wennen en om het geïntegreerd denken tussen kwantiteitsen&#13;
kwaliteitsbeheerders te bevorderen, kan als tussenstap het maken van beheersafspraken&#13;
gezet worden. Het gemeenschappelijk beleid kan dan in een all-in waterbeheersplan&#13;
worden neergelegd.&#13;
Overigens blijkt in die waterschappen die nu al - en soms al vele jaren - een&#13;
gecombineerde kwantiteits- en kwaliteitstaak hebben, dat een goede onderlinge&#13;
afstemming mogelijk is. Goed voorbeeld doet volgen, zou men zeggen. Voorlopig zal&#13;
eerst nog wat koud watervrees overwonnen moeten worden. Je weet watje hebt en niet&#13;
wat je krijgt. Daarom is juist in dit soort zaken een voortrekkersrol van de provincie&#13;
noodzakelijk.&#13;
2. Functietoekenning&#13;
In de Wet op de Waterhuishouding is opgenomen dat de provincie in haar waterhuishoudingsplan de belangrijkste functies van de regionale waterhuishoudkundige&#13;
systemen of onderdelen daarvan vastlegt. Daarmee wordt de bestemming in waterhuishoudkundige&#13;
zin bepaald. Elke functie stelt eigen eisen aan het te voeren&#13;
waterbeheer. Doordat de gewenste gebruikersvorm wordt vastgelegd, komen daarmee&#13;
impliciet de bij dat water betrokken belangen in beeld. Op grond van de&#13;
functietoekenning door de provincie weet de waterbeheerder welk beheer hij moet&#13;
gaan voeren: dat kan verschillen naar gelang het water alleen ten behoeve van de&#13;
landbouw nodig is (wateraf- en aanvoer) of een hoogwaardige ecologische doelstelling&#13;
ondersteunt.&#13;
Functietoekenning is samen met de andere beleidsintenties van het provinciale&#13;
waterhuishoudingsplan èn het beheersplan van het waterschap een goed instrument&#13;
om de betrokken belangen te honoreren, althans zichtbaar te maken en waar mogelijk&#13;
op elkaar af te stemmen.&#13;
Functietoekenning kan richtinggevend zijn voor de wijze waarop het waterschap zijn&#13;
taak uitoefent.&#13;
3. Externe afstemming&#13;
De verschillende waterbeheerders zullen ten aanzien van het oppervlaktewater en&#13;
grondwater duidelijk moeten onderscheiden wat de strategische lijnen en verantwoordelijkheden&#13;
zijn en hoe die op beheersniveau worden uitgewerkt. Integratie van&#13;
waterbeheer zal toch zeker moeten betekenen dat een zo doelmatig mogelijke&#13;
bestuurlijke organisatie zal leiden tot een goede afstemming van de verschillende&#13;
beleids- en beheersonderdelen. Je zou kunnen zeggen: als dat binnen het waterspoor&#13;
al niet lukt, hoe zal het dan tussen het waterspoor enerzijds en ruimtelijke ordening&#13;
en milieubeheer anderzijds gaan. Daarbij kunnen worden genoemd natuur en landschap,&#13;
landinrichting en drinkwatervoorziening; deze hebben echter geen of geen&#13;
vergelijkbaar planstelsel.&#13;
In de Wet op de Waterhuishouding is de afstemming tussen de genoemde sectoren&#13;
ruimtelijke ordening, milieu en water expliciet geregeld. Vaststelling van een beleidsplan&#13;
op één van deze drie beleidsterreinen schept de mogelijkheid om gewijzigde&#13;
inzichten binnen andere beleidsterreinen op te nemen, of wel in het betreffende plan&#13;
zelf of in toelichtende stukken. Vooral op provinciaal niveau zijn de mogelijkheden&#13;
daartoe gelijkwaardig. Op landelijk niveau wijkt de sector ruimtelijke ordening&#13;
hierbij iets af van de beide andere sectoren, met name omdat de inhoud van de&#13;
planfiguren niet vergelijkbaar is.&#13;
De praktijk zal moeten leren in hoeverre dit soort complexe planningsstelsels en -&#13;
procedures zich leent voor een continue proces van aanpassing, niet alleen op het&#13;
eigen beleidsveld (vaak al moeilijk genoeg) maar ook op aanpalende beleidsterreinen.&#13;
Het is niet alleen een kwestie van juridisch kunnen maar ook - en wellicht veel meer&#13;
- van politiek willen. Ten aanzien van die concrete belangentegenstellingen, toegespitst&#13;
op het landelijk gebied, stip ik nog een enkel punt aan. BELANGENTEGENSTELLINGEN&#13;
Het overbruggen van - soms fundamentele - belangentegenstellingen is geen eenvoudige&#13;
zaak. Enerzijds omdat ze niet altijd te verenigen zijn als gevolg van hun aard.&#13;
Anderzijds omdat de uiteindelijke beslissers, zijnde de democratisch gekozen organen,&#13;
niet altijd willen.5&#13;
Zo bepaalt de Landinrichtingswet dat landinrichting moet plaatsvinden overeenkomstig&#13;
de functies (bestemmingen) zoals die in de ruimtelijke plannen zijn aangegeven.&#13;
De praktijk heeft echter geleerd dat wettelijke intenties vaak ondersneeuwen in het&#13;
vrije krachtenspel van belangenvertegenwoordigers.6 Dat wordt overigens mede in de&#13;
hand gewerkt omdat plannen in zichzelf, bijv. door hun formulering, nogal eens&#13;
ruimte geven voor ad hoc invulling en toespitsing op concrete situaties.&#13;
Als ergens belangentegenstellingen goed zichtbaar worden is het binnen de Landinrichtingsprojecten.&#13;
Met name de gevolgen van een te grote drooglegging voor bossen&#13;
en natuurterreinen kan de gemoederen danig beroeren. Een betere afstemming tussen&#13;
bij voorbeeld de waterbeheerder, de landbouw en de natuurbeschermingsorganisaties,&#13;
alsmede het aanbrengen van - helaas duurdere - buffervoorzieningen zou een&#13;
(gedeeltelijke) oplossing kunnen betekenen.&#13;
Hoewel de belangensector natuur en landschap nauwe relatie vertoont met ruimtelijke&#13;
ordening, milieu- en waterbeheer, bestaat er (nog) geen wettelijke planverplichting tot&#13;
het maken van (operationele) Natuurbeleidsplannen. En waar al tot afstemming wordt&#13;
gekomen blijft dit meestal beperkt tot de ruimtelijke ordening (in dit kader via het&#13;
Structuurschema Natuur- en Landschapsbehoud).&#13;
Ook de Waterleidingwet kent alleen een afstemmingsverplichting tussen het beleidsplan&#13;
drink- en industriewatervoorziening en de ruimtelijke gevolgen van het voorgestane&#13;
beleid.&#13;
Het geloof in de maakbaarheid van de samenleving, dat in de jaren zeventig nogal in&#13;
zwang was, is alweer verlaten: de praktijk bleek weerbarstiger dan de leer. Doet de&#13;
overheid als gevolg daarvan, vooral in milieuzaken, steeds meer een beroep op de&#13;
vrijwillige medewerking van de betrokken partijen, dit blijkt óók geen afdoend&#13;
middel tegen het voortschrijdende milieuverval. Enerzijds derhalve de bottom-up&#13;
benadering om een breed maatschappelijk draagvlak te verkrijgen. Anderzijds de&#13;
constatering dat te veel deregulering leidt tot een vervlakkende milieumoraal bij de&#13;
burger.&#13;
De gekozen tussenweg, namelijk het klemmend formuleren van voorgenomen regeringsbeleid&#13;
in nota's en plannen, lijkt slechts ten dele een oplossing te bieden.&#13;
Leest men namelijk de in het kader van mijn onderwerp relevante nota's kritisch door,&#13;
dan kan men zich niet aan de indruk onttrekken dat a. papier geduldig is en de&#13;
politiek en belangengroepen pas écht weerstand gaan bieden bij de concretisering van het voorgenomen beleid (bijv. ten aanzien van de&#13;
voorgenomen reductie van de CO2-uitstoot) en&#13;
b. het voorgenomen beleid in de betreffende nota's niet altijd onderling spoort omdat&#13;
het zelf het resultaat is van gevonden compromissen of zoveel open einden bevat dat&#13;
je nog alle kanten op kunt.&#13;
Van dat laatste geef ik een enkel voorbeeld:&#13;
Uit de Structuurnota Landbouw:&#13;
'De uitgangspunten die aan het landbouwbeleid voor de jaren negentig ten grondslag&#13;
liggen, kunnen als volgt worden samengevat: landbouw is een economische activiteit&#13;
die ondernemingsgewijs plaatsvindt en die veilige voedselprodukten voortbrengt&#13;
zonder het fysieke milieu als natuurlijke hulpbron onomkeerbaar aan te tasten.&#13;
Vastgesteld wordt dat algemene milieukwaliteitseisen niet kunnen worden beschouwd&#13;
als randvoorwaarden, maar geïntegreerd onderdeel uitmaken van het beleid.&#13;
De algemene doelstelling van het Landbouwbeleid is: 'Het bevorderen van een&#13;
concurrerende, veilige en duurzame landbouw'. Met 'concurrerend' wordt bedoeld&#13;
dat landbouw een economische activiteit in een (internationale) markteconomie is,&#13;
terwijl 'veiligheid' zowel doelt op produktveiligheid als op de omgeving en de&#13;
werkers in de landbouw.&#13;
'Duurzaamheid' heeft een milieu-aspect, dat wil zeggen instandhouding van de&#13;
natuurlijke hulpbronnen, als ook een sociaal-economisch aspect ten aanzien van het&#13;
bestaan van de werkenden in de sector. Alle doelen hebben gemeen dat ze gericht zijn&#13;
op de continuïteit van de landbouw en de handhaving van de meervoudige functie van&#13;
het landelijk gebied. Uit het voorgaande kan een tweetal hoofdthema's afgeleid&#13;
worden, te weten de betekenis van markt en kwaliteit voor de landbouw in de&#13;
toekomst en het streven naar uit milieu-oogpunt duurzame produktiesystemen.'7&#13;
Uit het Natuurbeleidsplan:&#13;
'Als hoofddoel voor het natuurbeleid geldt de duurzame instandhouding, herstel en&#13;
ontwikkeling van natuurlijke en landschappelijke waarden. De diversiteit van de&#13;
natuur wordt langs verschillende wegen negatief beïnvloed. Vooral de toename van&#13;
de externe beïnvloeding via bodem, water en lucht baart zorgen. Het gaat niet alleen&#13;
om lokale verstoring van soorten en levensgemeenschappen; er is ook sprake van een&#13;
meer gespreide en diffuse invloed. Dit gaat ten koste van de meer kwetsbare soorten.&#13;
Daardoor worden ook voorheen weinig beïnvloede natuurterreinen en oppervlaktewateren&#13;
alsnog bedreigd. Tevens heeft de gestage toename van giftige stoffen in het&#13;
milieu een sluipende invloed op het ecosysteem en vormt daarmee een bedreiging&#13;
voor de toekomst en tenslotte blijft de directe beïnvloeding van populaties en levensgemeenschappen een bron van zorg. Het eigen karakter van onze landschappen&#13;
vervaagt daardoor. De herkenbaarheid van cultuur-historisch bepaalde landschapsstructuren&#13;
en -patronen gaat verloren.&#13;
In het rijksbeleid wordt belang gehecht aan de instandhouding en ontwikkeling van&#13;
algemene natuur- en landschapswaarden. Deze waarden vormen de basis van het&#13;
natuurbeleid en zijn mede daarom van grote betekenis. Het rijksbeleid is erop gericht&#13;
via een adequaat milieu- en waterbeleid en via ondersteunende maatregelen op het&#13;
gebied van het natuur- en landschapsbeleid de voorwaarden te scheppen voor het in&#13;
stand houden van algemene natuur- en landschapswaarden.'&#13;
ENKELE KANTTEKENINGEN&#13;
1. Het Natuurmilieubeleidsplan, het Natuurbeleidsplan, de Structuurnota Landbouw,&#13;
de Derde Nota Waterhuishouding en de Vierde Nota Ruimtelijke Ordening zijn&#13;
peilers voor een samenhangend overheidsbeleid op strategisch niveau. Door de&#13;
diverse beleidsonderdelen in nota's in kaart te brengen, is de regering erin geslaagd&#13;
de uitgangspunten en doelstellingen helder te formuleren. Dat is winst. De pijn komt&#13;
echter als de doelstellingen moeten gaan leiden tot concrete, praktische&#13;
(beheers)maatregelen.&#13;
Dan komt de belangenstrijd op gang en wordt al gemakkelijk naar de andere partijen&#13;
doorverwezen.&#13;
2. Uitgangspunt bij milieubeleid moet zijn dat er geen probleemverschuiving van het&#13;
ene naar het andere milieucompartiment mag plaatsvinden. Bijv. afval mag niet&#13;
gestort worden vanwege risico's voor bodemverontreiniging en wordt daarom&#13;
verbrand, hetgeen luchtverontreiniging ten gevolge heeft. Of: ammoniakuitstoot in&#13;
de lucht via dierlijke mest wordt - door de mest te injecteren in de bodem - via&#13;
afstroming verplaatst naar het water waardoor de waterkwaliteitsbeheerder met een&#13;
probleem wordt opgezadeld.&#13;
3. Er is bij mijn weten nog nooit een regeringsnota uitgebracht die expliciet de&#13;
verhouding economische groei - ecologische duurzaamheid uitgebreid belicht en van&#13;
doelstellingen en instrumenten voorziet. Het zou aanbeveling verdienen de hierbovengenoemde&#13;
nota's eens integraal vanuit dat gezichtspunt te bezien. Dat zou de&#13;
regering noodzaken op principiëler en meer beleidsmatige en praktische wijze&#13;
standpunten te verwoorden over deze zaak.8&#13;
4. Er is meer inzicht ontstaan in de verwevenheid van beleid op ogenschijnlijk&#13;
gescheiden terreinen. Binnen ons eigen land blijvend waren vroeger de ruimtelijke&#13;
ordening, het milieu, het natuur- en landschapsbeheer en de landbouw bij voorbeeld&#13;
sectoren die tamelijk zelfstandig binnen de overheidsdienst opereerden. Het besef dat er in een aantal gevallen aanzienlijke overlap bestaat, is pas geleidelijk doorgedrongen&#13;
(en heeft de afgelopen jaren geresulteerd in hergroepering van departementstaken).&#13;
Erkennen dat gezamenlijke problemen op meer integrale wijze moeten worden&#13;
opgelost betekent overigens niet dat de belangentegenstellingen als vanzelf op de achtergrond&#13;
geraken. Integendeel, door alle verschillende relevante belangen vanuit één&#13;
of een beperkt aantal centrale punten af te wegen worden de potentiële conflicten&#13;
duidelijk zichtbaar. Het is lang niet altijd mogelijk ieder belang gelijkelijk te&#13;
honoreren. Ook het compromis is een gebrekkige oplossing in die gevallen dat dan&#13;
toch alle betrokken partijen ontevreden blijven. Het doen van politieke keuzes kent&#13;
winnaars maar inherent daaraan - soms nog meer - verliezers. Kiezen voor meer&#13;
werkgelegenheid bij voorbeeld kan tot grotere milieuschade leiden. Kiezen voor economische&#13;
groei om milieukosten te kunnen financieren kan als neveneffect milieunadelen&#13;
met zich brengen. Korte termijnoplossingen met positieve gevolgen kunnen op&#13;
de lange termijn overwegend nadelige effecten sorteren.&#13;
5. Hierboven is al aangegeven - zonder daarbij de schuldvraag te stellen omdat&#13;
daarvoor de zaken veel te gecompliceerd liggen en met het aanwijzen van een&#13;
schuldige de problemen niet zijn opgelost - dat de agrariërs als gevolg van het&#13;
ontstaan van een gemeenschappelijke landbouwmarkt (EEG 1960) anders moesten&#13;
gaan produceren. Volgden ze de nieuwe trends niet dan zouden ze de concurrentie&#13;
slag niet kunnen volhouden. Men moest mechaniseren en specialiseren en oude ver&#13;
trouwde produktiemethoden geleidelijk verlaten.&#13;
Technologische vernieuwingen maakten het mogelijk meer te produceren op minder&#13;
grond met minder arbeid. De intensivering van de landbouw kon alleen doorgang&#13;
vinden als de belangrijkste produktiefactor, te weten de grond, zou worden aangepast&#13;
aan de nieuwe eisen. De industrialisering en 'verchemisering' kwamen als gevolg van&#13;
het EEG-beleid in versnelde mate op gang. 'Small is beautiful' verdween uit het&#13;
politieke vocabulair. We weten inmiddels dat de prijs hoog is geweest: mondiaal&#13;
gesproken betalen de arme ontwikkelingslanden de tol van onze grootschaligheid, die&#13;
nu is doorgeslagen naar overproduktie, met als gevolg ondersteunende prijs- en&#13;
quotamaatregelen.&#13;
Landelijk gezien wordt de kleine boer uit de wedstrijd gespeeld en worden zelfs hele&#13;
sectoren bedreigd (akkerbouw). Zo zij hun belangen al hebben kunnen behartigen -&#13;
en we weten dat hun stem zwak is of niet wordt gehoord - degene zonder stem kan&#13;
alleen spreken door de gevolgen van onze keuzen te laten zien. Helaas is het dan al&#13;
vijf voor twaalf.&#13;
6. Die stemloze is de natuur, die zijn draagkracht verliest. De consequente keuze vóór&#13;
de economie die althans tot voor kort vaak een - uitgestelde - keuze tégen de natuur&#13;
bleek te zijn, tegen het ecologisch draagvlak van moeder aarde, heeft desastreuze&#13;
gevolgen gehad. Ieder kent de voorbeelden.&#13;
Toenemende bemesting, pesticidengebruik, grondwaterpeilverlaging, het verwijderen&#13;
van houtwallen en kleine landschapselementen. De boer moet wel om de strijd niet&#13;
te verliezen. Maar de prijs is hoog. Wat onherstelbaar beschadigd is komt nooit terug.&#13;
Waar herstel mogelijk is zullen vele honderden miljoenen guldens nodig zijn. Daarnaast is een reeks wetten, regelingen, nota's en plannen verschenen om de&#13;
kwaliteit van bodem, water en lucht te stabiliseren (stand-still beginsel) of te&#13;
verbeteren. Maar helaas is regelgeving op zich een te beperkt instrument, vooral als&#13;
de handhaving faalt door onmacht of politieke tweeslachtigheid. De opvatting dat&#13;
afstemming dè oplossing is voor alle problemen, mag op zijn minst met enige scepsis&#13;
tegemoet getreden worden. Het belangrijkste is dat:&#13;
a. het maken van nota's, beleids- en beheersplannen geen doel in zich is maar een&#13;
middel om de problematiek te analyseren en doelstellingen te formuleren;&#13;
b. het beleid op de verschillende onderdelen, in casu met name ten aanzien van&#13;
ruimtelijke ordening, milieu, water, landbouw en natuur en landschap zich in de&#13;
schadelijke (neven)effecten niet zozeer richt op symptoombestrijding alswel de&#13;
samenleving zich bewust zal moeten worden van het feit dat op verschillende&#13;
terreinen een fundamenteel ander gedrag nodig zal zijn. De mate waarin de verschil&#13;
lende overheden en belangenorganisaties daaraan kunnen of willen meewerken is&#13;
bepalend voor het welslagen daarvan. Belangrijk daarbij is hoe omgegaan wordt met&#13;
het spanningsveld tussen enerzijds de gedragsverandering, die zich nu eenmaal&#13;
geleidelijk voltrekt en anderzijds de noodzaak om op afzienbare termijn wezenlijke&#13;
successen te boeken, gezien de steeds beperktere draagkracht van ons milieu.</content><legacyfootnotes>1. - Omgaan met water, naar een integraal waterbeleid, Ministerie van Verkeer en Waterstaat, 1985&#13;
- zie ook P. Glasbergen e.a., Samenhang en samenspel in het waterbeheer, Delft 1988&#13;
- onder watersystemen wordt verstaan een geheel bestaande uit water zelf, de oevers, de bodem, het&#13;
grondwater, de technische infrastructuur, de relaties tussen deze onderdelen en met hun directe omgeving, de&#13;
biologische, fysische en chemische eigenschappen van het water en de daarin voorkomende levensgemeen&#13;
schappen.&#13;
Gewoner gezegd: het water met alles erin, eronder, ernaast inclusief de directe omgeving.&#13;
2. Zie: Waterschappen straks: taken en toezicht, J.J.I. Verburg, Waterschapsbelangen 1989, 5.&#13;
3. Zie: Perspectieven voor integraal waterbeheer, Kuijpers/Glasbergen, SDU 1990, blz. 119/120.&#13;
4. Zie daarover de Derde Nota Waterhuishouding, SDU 1989, blz. 247.&#13;
5. Het politiek jargon zegt dan dat ze helaas niet kunnen, bedoeld wordt 'politiek niet kunnen, id est niet willen';&#13;
vervelende keuzen doen is lang niet altijd 'politiek scoren' en dat staat - zo is het spel nu eenmaal - naast het&#13;
algemeen belang hoog in het individuele of partijpolitieke belang.&#13;
6. Zie daarover P.P.J. Driessen, dissertatie Zeist 1990 en mijn bespreking in Waterschapsbelangen 1990, nr.&#13;
11. Vgl. ook het rapport Multifunctionele landinrichting, Utrecht 1990.&#13;
7. In het streven naar duurzame landbouwsystemen zal de uitstoot van de ammoniak worden teruggebracht,&#13;
evenals de af- en uitspoeling van fosfaat, nitraat en chemische gewasbeschermingsmiddelen. Het gebruik van&#13;
chemische gewasbeschermingsmiddelen moet in het jaar 2000 met ten minste 50% zijn gereduceerd, terwijl&#13;
voor ammoniak een uitstootreductie van 70% ten opzichte van 1980 wordt nagestreefd. Volgens de huidige&#13;
technische en ^economische inzichten is een uitstootreductie van ammoniak van 50% in ieder geval haalbaar.&#13;
De bemestingsnormen voor fosfaat zullen vanaf 1995 ook gelden voor fosfaatkunstmest. Een aanvang zal&#13;
worden gemaakt met de aanwijzing van fosfaatverzadigde gronden. Voor stikstof in de vorm van (kunst)mest&#13;
zullen maatregelen worden genomen om in 2000 te voldoen aan de gestelde nitraatnormen voor grondwater&#13;
en oppervlaktewater. &#13;
8. Zie hierover mijn commentaar in De Landeigenaar, november 1990 over de tegenstrijdigheden die de&#13;
Troonrede 1990 daarover bevat.&#13;
</legacyfootnotes><footnotes><footnote/></footnotes><auteurs>Mr. A. van Hall</auteurs><published>1991-01-01 00:00:00</published><modified>1991-01-01 00:00:00</modified><editiondate>1991-01-01</editiondate><htmlpath>https://denhollander.info/artikel/6188</htmlpath></article>
</articles></edition>