<edition><articles><article><jaar>1994</jaar><naam>Tijdschrift voor Agrarisch Recht</naam><uitgave>12</uitgave><aflevering>12</aflevering><searchword>TvAR 12/1994</searchword><id>6067</id><udhid>UDH:TvAR/6067</udhid><titel>De bedrijfsopvolging in het nieuwe erfrecht</titel><searchwords><searchword>TvAR 12/1994</searchword><searchword>UDH:TvAR/6067</searchword></searchwords><attachments><attachment><name>1994_nr 12_Artikel_Mellema-Kranenburg.pdf</name><extention>pdf</extention><url>https://denhollander.info/download/5876/ci</url></attachment></attachments><inleiding>INLEIDING&#13;
Er heeft enige tijd windstilte geheerst rondom de wetsvoorstellen betreffende het erfrecht.&#13;
Nu de kabinetswisseling een feit is, wordt het tijd de draad weer op te pakken. De laatste&#13;
mij bekende stand van zaken is dat de voormalige minister van justitie Hirsch Ballin&#13;
het jongste in juni 1993 door de Koninklijke Notariële Broederschap gedane wetsvoorstel&#13;
inhoudende een wettelijke ouderlijke boedelverdeling heeft afgewezen.1 Thans is de nieuwe&#13;
minister van justitie gevraagd hoe zij tegen de diverse wetsvoorstellen aankijkt.&#13;
Ik denk dat zolangzamerhand de tijd rijp is dat er een knoop doorgehakt moet worden&#13;
en dat er nu eindelijk een aan de eisen van deze tijd passend erfrecht in de wet wordt opgenomen.&#13;
Ik heb mij nog nooit voor een van de voorgestelde wetsvoorstellen uitgelaten,&#13;
maar ik zou nu toch willen opteren voor het wetsvoorstel van de Broederschap, dus voor&#13;
het opnemen van de ouderlijke boedelverdeling in de wet. Ik heb het vruchtgebruikstelsel&#13;
altijd wetstechnisch gezien een mooi wetsvoorstel gevonden en was het ook zeker niet&#13;
met die personen eens die stelden dat hier sprake was van een gedenatureerd vruchtgebruik,&#13;
het zou echter te ver voeren om daar op deze plaats nader op in te gaan. Reeds in&#13;
mijn proefschrift2 in 1988 echter heb ik geconstateerd dat het vruchtgebruik niet de meest&#13;
voor de handliggende constructie is. Weliswaar is het wetsvoorstel sinds die tijd aanmerkelijk&#13;
vereenvoudigd, vooral wat administratieplicht van de langstlevende betreft, maar&#13;
nog steeds bestaat er hetzelfde bezwaar als in 1988, namelijk dat de praktijk, het notariaat,&#13;
onwillig is daarmee te werken. De nu door die zelfde praktijk voorgestelde oplossing is&#13;
weliswaar qua wetssystematiek minder fraai, maar zij is natuurlijk wel een constructie die&#13;
de laatste decennia in de praktijk haar verdienste heeft bewezen. Welke notaris maakt tegenwoordig&#13;
voor het gemiddelde echtpaar dat een langstlevende regeling wil maken, iets&#13;
anders dan een ouderlijke boedelverdeling?&#13;
Het stelsel van de Broederschap heeft wel een nadeel namelijk dat het totstandgekomen&#13;
is door compromissen te sluiten, hetgeen wel eens doet denken aan het vlees noch&#13;
vis verhaal. Dat daargelaten meen ik dat we verder moeten met het uitwerken van dit zeer&#13;
bruikbare wetsvoorstel.&#13;
Ik wil het hier onder andere hebben over de betekenis van de legitieme portie en dan&#13;
met het oog op de bedrijfsopvolging. Ik zal daartoe eerst kort uiteenzetten hoe de bedrijfsopvolging&#13;
geregeld is in het ontwerp van de Broederschap.</inleiding><content>BEDRIJFSOPVOLGING VOLGENS HET VOORSTEL VAN DE BROEDERSCHAP&#13;
In art. 4.2.2 wordt de erfopvolging geregeld. Uitgangspunt daarbij is dat als eersten erven&#13;
de niet van tafel en bed gescheiden echtgenoot van de erflater te zamen met diens kinderen.&#13;
Evenals op grond van het huidige art.4:1167 BW verkrijgt de langstlevende echtgenoot&#13;
bij overlijden van de eerststervende echtgenoot alle goederen (en schulden) van de&#13;
nalatenschap. De wet regelt dit in art. 4.2A. 1.1 als volgt: 'Indien de echtgenoot van erflater&#13;
tezamen met een of meer kinderen erfgenaam is, gaat het aandeel van ieder kind in de&#13;
nalatenschap van de erflater van rechtswege over op de echtgenoot.' Alle goederen van de&#13;
nalatenschap worden derhalve van rechtswege toegedeeld (verblijven) door het overlijden&#13;
van de eerststervende aan de langstlevende echtgenoot. De kinderen krijgen een vordering&#13;
op de langstlevende echtgenoot ter grootte van de waarde van hun erfdeel; deze vordering&#13;
is in principe niet opeisbaar tijdens het leven van de langstlevende echtgenoot. Hierop&#13;
wordt in art 4.2A.1.3 de nuancering aangebracht dat de langstlevende de mogelijkheid&#13;
heeft binnen drie maanden na het openvallen van de nalatenschap de toedeling c.q. de verblijving&#13;
ongedaan te maken. Dit ongedaanmaken dient te geschieden door middel van een&#13;
verklaring bij notariële akte; de verklaring heeft terugwerkende kracht.3 In afdeling 2 en 3&#13;
zijn vervolgens bepalingen opgenomen over de bedrijfsopvolging. In art. 4.2A.2.8 is de&#13;
situatie geregeld voor het geval de langstlevende goederen wil verkrijgen die dienstbaar&#13;
waren aan een door de erflater tot zijn overlijden uitgeoefend beroep of bedrijf dat door&#13;
de langstlevende wil worden voortgezet. Deze situatie laat ik hier verder buiten de bespreking&#13;
daar zij zich slechts voordoet in het geval de erflater de langstlevende geheel of gedeeltelijk&#13;
onterfd heeft, hetgeen mijns inziens niet al te vaak voor zal komen.&#13;
In art. 4.2A.3.1. is vervolgens de situatie geregeld dat een van de kinderen het bedrijf&#13;
wil voortzetten: 'Onverminderd het in art. 4.5.4.8a4 bepaalde kan de rechtbank, op vordering&#13;
van een kind van de erflater, mits daardoor een zwaarwegend belang van deze wordt&#13;
gediend en in vergelijking hiermede het belang van de rechthebbende niet ernstig wordt&#13;
geschaad, de rechthebbende verplichten tot overdracht tegen een redelijke prijs aan het&#13;
kind of diens echtgenoot van de tot de nalatenschap of de huwelijksgemeenschap behorende&#13;
goederen die dienstbaar waren aan een door de erflater tot zijn overlijden uitgeoefend&#13;
beroep of bedrijf dat door het kind of diens echtgenoot wordt voortgezet. Bij haar&#13;
beschikking kan de rechtbank nadere regelingen treffen.'&#13;
Wanneer langstlevende en bedrijfsopvolger het niet met elkaar eens zijn kan die bedrijfsopvolger&#13;
dus naar de rechtbank stappen, tot zo'n zware procedure hoeft het hopelijk&#13;
niet al te snel te komen. Maar gesteld dat het conflict daar niet ligt, dan is het in de situatie&#13;
van het stelsel van de wettelijke ouderlijke boedelverdeling wel zo dat er altijd nog een&#13;
overdracht moet plaatsvinden van de langstlevende aan de bedrijfsopvolger.5 Hieraan kan&#13;
alleen ontkomen worden wanneer de langstlevende van haar recht gebruikt maakt haar gegeven&#13;
in art. 4.2A.1.3 bij notariële akte binnen drie maanden na het overlijden van de erflater&#13;
te verklaren de overgang van rechtswege van de erfdelen van de kinderen niet te&#13;
wensen. Het nadeel hierbij is dat zij dat slechts ten aanzien van de gehele delen van alle kinderen kan verklaren. Zij kan daar dus bijvoorbeeld niet de echtelijke woning buiten laten.&#13;
Zou zij dan vervolgens een beroep moeten doen op de bijzondere wettelijke rechten&#13;
die haar in afdeling 2 gegeven zijn o.a. met betrekking tot die echtelijke woning die haar&#13;
dwingendrechtelijk zijn toegekend?&#13;
Ik meen dat de voorgestelde regeling niet eenvoudig hanteerbaar is, hetgeen natuurlijk&#13;
voortvloeit uit het feit dat de overgang van rechtswege ten behoeve van de langstlevende&#13;
echtgenoot in het voorstel is opgenomen. Evenals onder huidig recht blijft het dus zonder&#13;
meer te verkiezen tijdens leven een regeling omtrent de bedrijfsopvolging te maken. Een&#13;
tussenoplossing zou wellicht kunnen zijn het maken van een testament waarbij het bedrijf&#13;
aan de zoon-bedrijfsopvolger wordt toegedeeld - tegen inbreng van de waarde - en aan&#13;
de langstlevende al het overige dat deel uit maakt van de nalatenschap. De eventuele andere&#13;
kinderen zouden dan evenals in de huidige ouderlijke boedelverdeling een - rente&#13;
dragende - vordering op de langstlevende kunnen verkrijgen, die pas opeisbaar is bij haar&#13;
overlijden. Hierbij dient rekening gehouden te worden met de legitieme portie van die andere&#13;
kinderen. Hierover in het onderstaande wat meer.&#13;
DE BEDRIJFSOPVOLGING EN LEGITIEME PORTIE&#13;
Door tegenstanders van de legitieme portie is wel verdedigd dat de legitieme portie belemmerend&#13;
werkt bij de regeling van de bedrijfsopvolging. Recentelijk nog stelde Van&#13;
Mourik in het NJB6 dat de legitieme portie de bedrijfsopvolging in het algemeen en de&#13;
landbouw in het bijzonder bemoeilijkt. Ik ben het daar niet mee eens. Deze stelling gaat&#13;
volgens mij slechts op wanneer men ervan uitgaat dat het redelijk is dat een van de kinderen&#13;
bij de bedrijfsopvolging aanzienlijk bevoordeeld wordt en dat die bevoordeling bovendien&#13;
te realiseren valt. Voor een beroep op de legitieme portie is de&#13;
bevoordelingsbedoeling immers een strikt vereiste.7 Nu zal daar juist in de agrarische sector&#13;
niet snel sprake van zijn. Immers enige tegenprestatie, in welke vorm dan ook zal immer&#13;
wel bedongen worden al was het alleen maar voor de oudedagsvoorziening van de&#13;
langstlevende echtgenoot. Maar ook overigens zie ik niet zo gauw de bevoordelingsbedoeling.&#13;
Daar waar schending van de legitieme portie speelt, zal er altijd wat geregeld zijn&#13;
hetzij (en liefst) door de notaris hetzij door de accountant. Zij beschikken over talloze regelingen&#13;
die heel reëel zijn, waar geen schenking aan te pas komt (ook de fiscus heeft hier&#13;
een waakhondfunctie, immers daar waar geschonken wordt presenteert hij zijn rekening)&#13;
en waar alle partijen heel tevreden mee zijn. Daar waar enige financiële ruimte aanwezig&#13;
is zullen ouders er veelal juist op gespitst zijn ook de andere kinderen iets na te laten vanuit&#13;
hun morele verplichting alle kinderen zo gelijk mogelijk te behandelen.&#13;
Tot slot wat dit betreft: ter vaststelling van de vraag of de legitieme portie van de andere&#13;
kinderen geschonden is, dient eerst de waarde van het bedrijf vastgesteld te worden.&#13;
Daarbij meen ik dat waar het om bedrijfsopvolging ouders-kinderen gaat de prijs niet te&#13;
hoog gesteld mag worden. In deze relatie is een prijs slechts passend (zie art. 4.5.4.8a van&#13;
het wetsvoorstel 17 1418) wanneer deze bijvoorbeeld de agrarische waarde, maar wellicht nog minder, bedraagt.9 Een passende prijs impliceert mijns inziens dat er geen sprake is&#13;
van bevoordeling.&#13;
CONCLUSIE&#13;
Het moet er nu maar eens van komen. Het erfrecht dient gewijzigd te worden. De regeling&#13;
van de bedrijfsopvolging biedt niet erg veel soelaas, hetgeen mede veroorzaakt wordt&#13;
door de ijzersterke positie van de langstlevende. Het blijft raadzaam de bedrijfsopvolging&#13;
tijdens leven te regelen. Van de legitieme portie - die in het nieuwe erfrecht zeer uitgekleed&#13;
is10 - is daarbij geen gevaar te duchten.</content><legacyfootnotes>1. Zie voor de tekst van het wetsvoorstel WPNR 6096.&#13;
2. De legitieme portie, diss. Leiden 1988, blz. 130 e.v.&#13;
3. Aldus de korte toelichting op het wetsvoorstel van de Broederschap, WPNR 6096.&#13;
4. Art. 4.5.4.8a bepaalt: 'Wordt een beroep of bedrijf van de erflater voortgezet door zijn echtgenoot dan wel&#13;
een erfgenaam of door diens echtgenoot dan is deze bevoegd tot overneming van de daaraan dienstbare&#13;
goederen tegen een passende prijs'.&#13;
5. Lichtpuntje hierbij is dat geen overdrachtsbelasting verschuldigd zal zijn daar een beroep gedaan kan wor&#13;
den op de vrijstelling in de wet Belastingen van Rechtsverkeer in geval van bedrijfsoverdracht van een ou&#13;
der aan een kind.&#13;
6. De legitieme portie in het komende Boek 4 (nieuw) BW: heroverweging dringend gewenst, NJB 1994/33&#13;
blz. 1132 e.v.&#13;
7. Zie mijn dissertatie blz. 44 e.v.&#13;
8. Zie hierover mijn bijdrage in de Kleijnbundel, Deventer 1992, Bedrijfsopvolging en Boek 4 NBW, blz.&#13;
229-243.&#13;
9. Zie hierover mijn dissertatie blz. 117-119 en blz. 145-146, alwaar ik uiteengezet heb dat de legitieme portie&#13;
geen belemmering voor de bedrijfsopvolging behoeft te zijn. Overigens signaleerde ik daar reeds het&#13;
probleem van de echtelijke woning die tot het bedrijf behoort.&#13;
10. Anders dan in het huidige recht bestaat zij slechts uit een vordering en hebben slechts afstammelingen&#13;
aanspraak op een legitieme portie.</legacyfootnotes><footnotes><footnote/></footnotes><auteurs>Mr. T.J. Mellema-Kranenburg</auteurs><published>1994-12-01 00:00:00</published><modified>1993-04-05 00:00:00</modified><editiondate>1994-12-01</editiondate><htmlpath>https://denhollander.info/artikel/6067</htmlpath></article>
</articles></edition>