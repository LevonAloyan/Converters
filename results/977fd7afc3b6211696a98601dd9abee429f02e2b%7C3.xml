<edition><articles><article><jaar>2006</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2006</searchword><id>4056</id><udhid>UDH:TvAR/4056</udhid><titel>Op ‘t Hof / Murre (TvAR 2006/5346)</titel><searchwords><searchword>TvAR 6/2006</searchword><searchword>TvAR 2006/5346</searchword><searchword>UDH:TvAR/4056</searchword></searchwords><attachments><attachment><name>2006_nr 6_Rechtspraak_5346.pdf</name><extention>pdf</extention><url>https://denhollander.info/download/4015/ci</url></attachment></attachments><inleiding>[Pachtwet art. 49a, 55]&#13;
&#13;
Verpachter heeft zijn stellingen m.b.t. het&#13;
afstaan van de zeggenschap over het&#13;
gepachte en het zonder schriftelijke toestemming&#13;
in gebruik geven daarvan door&#13;
pachter onvoldoende onderbouwd. Waterschapslasten&#13;
en pachtverhogingen inmiddels&#13;
door pachter voldaan. In hoger beroep&#13;
toegevoegde grondslag van de vordering&#13;
tot ontbinding van de pachtovereenkomst,&#13;
t.w. het plegen van roofbouw op het&#13;
gepachte, evenmin voldoende onderbouwd.&#13;
Vordering tot ontbinding ook in hoger&#13;
beroep afgewezen.&#13;
M.b.t. medepachterschap: verpachter heeft&#13;
doen meedelen dat geen beroep wordt&#13;
gedaan op verplichte afwijzingsgrond van&#13;
artikel 49, lid 5 van de Pachtwet. Het hof&#13;
wijst, oordelend naar billijkheid, de&#13;
vordering van pachter tot aanmerken van&#13;
zijn zoon tot medepachter alsnog af. De bij&#13;
tussenarrest verwoorde twijfels van het Hof&#13;
of de zoon van pachter serieus voornemens&#13;
is het medepachterschap te aanvaarden zijn&#13;
niet weggenomen (pachter en zijn zoon&#13;
hebben aangekondigd niet ter comparitie te&#13;
zullen verschijnen). Onvoldoende perspectief&#13;
op goed pachterschap aan de zijde van&#13;
de zoon van de pachter.</inleiding><content>ARREST VAN 31 AUGUSTUS 2004 IN&#13;
DE ZAAK VAN:&#13;
Jan op ’t Hof, wonende te Oudelande,&#13;
gemeente Borsele,&#13;
appellant,&#13;
procureur: mr. J.M.J. Huver,&#13;
tegen&#13;
Marinus Jan Murre, wonende te Baarland,&#13;
gemeente Borsele,&#13;
geïntimeerde,&#13;
procureur: mr. H. van Ravenhorst.&#13;
1 Het geding in eerste aanleg&#13;
De pachtkamer van de rechtbank te Middelburg&#13;
heeft op 7 juli 2003 tussen appellant&#13;
(verder te noemen: Op ’t Hof) als gedaagde in&#13;
conventie tevens eiser in reconventie enerzijds&#13;
en geïntimeerde (verder te noemen: Murre) als&#13;
eiser in conventie tevens verweerder in reconventie&#13;
anderzijds een vonnis gewezen. Naar&#13;
de inhoud van dat vonnis, waarvan een fotokopie&#13;
is aangehecht, wordt verwezen voor het&#13;
procesverloop in eerste aanleg, de beslissing&#13;
en de gronden daarvoor.&#13;
2 Het geding in hoger beroep&#13;
2.1 Bij exploot van 7 augustus 2003 heeft Op&#13;
’t Hof aan Murre aangezegd in hoger beroep&#13;
te komen van voornoemd vonnis en heeft hij&#13;
Murre gedagvaard te verschijnen voor dit hof.&#13;
2.2 Bij memorie van grieven heeft Op ’t Hof&#13;
twee grieven tegen het bestreden vonnis aangevoerd,&#13;
bewijs aangeboden, twee producties&#13;
overgelegd en gevorderd dat het hof het&#13;
bestreden vonnis zal vernietigen en opnieuw&#13;
recht doende bij arrest, uitvoerbaar bij voorraad,&#13;
de vordering van Murre tot aanmerking&#13;
van Murres zoon Jan Cornelis Murre (verder&#13;
te noemen: Murre jr) als medepachter van het&#13;
perceel cultuurgrond dat Murre van Op ’t Hof&#13;
in pacht heeft, alsnog zal afwijzen en voorts&#13;
de pachtovereenkomst tussen Op ’t Hof en&#13;
Murre zal ontbinden, met veroordeling van&#13;
Murre in de kosten van de procedure in beide&#13;
instanties.&#13;
2.3 Bij memorie van antwoord heeft Murre&#13;
verweer gevoerd, bewijs aangeboden, twee&#13;
producties overgelegd en gevorderd dat het&#13;
hof Op ’t Hof niet-ontvankelijk in zijn hoger&#13;
beroep zal verklaren, althans dat hoger beroep&#13;
ongegrond zal verklaren, en het bestreden&#13;
vonnis zowel in conventie als in reconventie&#13;
zal bekrachtigen, zonodig met verbetering&#13;
en/of aanvulling van de gronden, met veroordeling&#13;
van Op ’t Hof in de proceskosten in&#13;
beide instanties.&#13;
2.4 Tijdens de zitting van het hof van 21 juni&#13;
2004 hebben partijen de zaak laten bepleiten,&#13;
Op ’t Hof door mr J.A. de Waard, advocaat te&#13;
Goes, en Murre door mr M.M.J.J. Gerrits,&#13;
advocaat te Arnhem, ieder mede aan de hand&#13;
van overgelegde pleitnotities.&#13;
2.5 Vervolgens hebben partijen de stukken aan&#13;
het hof overgelegd voor het wijzen van arrest&#13;
en heeft het hof arrest bepaald op heden.&#13;
3 De vaststaande feiten&#13;
3.1 Tussen partijen staat als enerzijds gesteld&#13;
en anderzijds niet dan wel onvoldoende gemotiveerd&#13;
weersproken het navolgende vast.&#13;
3.2 Bij schriftelijke overeenkomst van 1 juni&#13;
1994 heeft Op ’t Hof aan Murre met ingang&#13;
van 1 januari 1994 voor de duur van zes jaar&#13;
een perceel grond, gelegen aan de Wildemanshoekseweg&#13;
9 te Oudelande, kadastraal bekend&#13;
gemeente Borsele, sectie AO, nr 20 gedeeltelijk,&#13;
groot ongeveer 1.60.00 ha, verpacht. De&#13;
pachtovereenkomst is op 8 juni 1994 ingekomen&#13;
bij de grondkamer voor Zeeland. Die&#13;
grondkamer heeft de pachtovereenkomst met&#13;
inachtneming van een wijzigingsakte op 4 november&#13;
1994 goedgekeurd.&#13;
3.3 De overeengekomen duur van de pachtovereenkomst&#13;
is in verband met het bepaalde&#13;
in artikel in artikel 9 lid 1 van de Pachtwet&#13;
ingegaan op 1 januari 1995. Vervolgens is de&#13;
pachtovereenkomst eenmaal van rechtswege&#13;
verlengd (tot 1 januari 2007).&#13;
3.4 Voordat partijen de pachtovereenkomst&#13;
sloten, was de onderhavige grond door de&#13;
vader van Op ’t Hof, de schoonvader van&#13;
Murre, aan Murre verpacht.&#13;
3.5 Murre is geboren op 3 januari 1939. Murre&#13;
jr is geboren op 12 mei 1966.&#13;
3.6 Bij brief van 14 juli 2003 is Murre namens&#13;
Op ’t Hof gesommeerd aan Op ’t Hof te betalen&#13;
een bedrag van € 973,– ter zake van&#13;
waterschapslasten en pachtverhogingen.&#13;
4 De beoordeling van het geschil in&#13;
hoger beroep&#13;
4.1 Met zijn eerste grief komt Op ’t Hof op&#13;
tegen de afwijzing door de pachtkamer in eerste&#13;
aanleg van zijn reconventionele vordering&#13;
tot ontbinding van de pachtovereenkomst.&#13;
4.2 Op ’t Hof heeft aan genoemde vordering&#13;
ten grondslag gelegd dat Murre op ongeoorloofde&#13;
wijze de zeggenschap over het gepachte&#13;
(deels) heeft afgestaan door het gepachte in&#13;
te brengen in het samenwerkingsverband dat&#13;
Murre met zijn broer P.J. Murre heeft. Ter&#13;
onderbouwing van die stelling heeft Op ’t&#13;
Hof in algemene termen gewezen op stukken&#13;
die in eerste aanleg zijn overgelegd (waaronder&#13;
meitellinggegevens en jaarstukken) alsmede&#13;
op uitlatingen van Murre en P.J. Murre&#13;
tijdens een zitting in eerste aanleg. Uit die&#13;
stukken en (uit het proces-verbaal van die zitting&#13;
blijkende) uitlatingen blijkt echter niet&#13;
(voldoende) dat (en in hoeverre) Murre aan&#13;
diens broer de zeggenschap over het gepachte&#13;
heeft afgestaan. Dat (met name) de broer van&#13;
Murre het gepachte bewerkt, zoals Op ’t Hof&#13;
stelt, zegt op zichzelf nog niet dat deze ook de&#13;
zeggenschap over het gepachte heeft. Dat&#13;
Murre en P.J. Murre tezamen de pacht hebben&#13;
betaald brengt evenmin met zich dat er zeggenschap&#13;
is overgedragen. Datzelfde geldt&#13;
voor de gezamenlijke vermelding op meitellingen&#13;
en dergelijke. Mede gelet op de betwisting&#13;
daarvan door Murre, zal aan de stelling&#13;
van Op ’t Hof dat Murre op ongeoorloofde&#13;
wijze de zeggenschap over het gepachte heeft&#13;
afgestaan worden voorbijgegaan. Deze is&#13;
immers onvoldoende onderbouwd.&#13;
4.3 Mocht Op ’t Hof hebben willen betogen&#13;
dat Murre in strijd met artikel 7 van de pachtovereenkomst&#13;
heeft gehandeld doordat hij het&#13;
gebruik en de vruchttrekking (deels) aan diens&#13;
broer heeft afgestaan, zonder schriftelijke toestemming&#13;
van Op ’t Hof, dan geldt daarvoor&#13;
eveneens dat dat betoog onvoldoende is onderbouwd.&#13;
Uit voornoemde stukken en uitlatingen&#13;
blijkt daarvan immers onvoldoende.&#13;
4.4 In zijn memorie van grieven heeft Murre&#13;
nog aan zijn vordering ten grondslag gelegd&#13;
dat Murre, na daartoe bij de onder 3.6 genoemde&#13;
brief te zijn gesommeerd, heeft nagelaten&#13;
een bedrag aan waterschapslasten en&#13;
pachtverhogingen te betalen. Bij gelegenheid&#13;
van het pleidooi in hoger beroep heeft Op&#13;
’t Hof echter erkend dat het verschuldigde&#13;
bedrag, volgens Op ’t Hof behoudens daarover&#13;
verschuldigde rente, inmiddels aan hem&#13;
is betaald. Gelet op die betaling alsmede gelet&#13;
op het feit dat niet is gebleken dat Op ’t Hof&#13;
Murre meer dan eenmaal ter zake van&#13;
genoemd bedrag in gebreke heeft gesteld, kan&#13;
niet worden gezegd dat, zo al sprake mocht&#13;
zijn van een door Murre tekortschieten in de&#13;
nakoming van zijn verplichting, dit tekortschieten&#13;
de ontbinding van de pachtovereenkomst&#13;
rechtvaardigt.&#13;
4.5 Bij gelegenheid van het pleidooi in hoger&#13;
beroep heeft Murre nog aan zijn vordering&#13;
ten grondslag gelegd dat Murre roofbouw&#13;
pleegt op het gepachte door daarop te vaak&#13;
achtereen tarwe te verbouwen. Volgens Op&#13;
’t Hof wordt daarop thans voor het derde jaar&#13;
achtereen tarwe verbouwd, terwijl er daarvoor&#13;
een jaar bieten op hebben gestaan en er&#13;
het jaar daar weer voor eveneens tarwe op is&#13;
verbouwd. Desgevraagd heeft Op ’t Hof echter&#13;
laten weten dat hij niet weet of er daadwerkelijk&#13;
roofbouw wordt gepleegd en heeft&#13;
hij aangevoerd dat het niet zijn probleem is.&#13;
Nog afgezien van de vraag of niet sprake is&#13;
van een nieuwe – niet toegelaten – grief, is het&#13;
hof van oordeel dat ook deze grondslag&#13;
onvoldoende is onderbouwd. Daaraan zal&#13;
verder dan ook worden voorbijgegaan.&#13;
4.6 Nu Op ’t Hof ter zake van de drie voornoemde&#13;
grondslagen voor zijn vordering&#13;
onvoldoende aan zijn stelplicht heeft voldaan,&#13;
is er voor bewijslevering door hem geen plaats.&#13;
Aan zijn bewijsaanbod zal dan ook voorbij&#13;
worden gegaan. De eerste grief faalt.&#13;
4.7 De tweede grief van Op ’t Hof richt zich&#13;
tegen de toewijzing door de pachtkamer in&#13;
eerste aanleg van Murres conventionele vordering&#13;
om Murre jr als medepachter aan te&#13;
merken. Volgens Op ’t Hof is niet gebleken&#13;
dat Murre jr voldoende waarborgen biedt&#13;
voor een behoorlijke bedrijfsvoering en is&#13;
Murre jr niet serieus van plan medepachter en&#13;
bedrijfsopvolger van zijn vader (en oom) te&#13;
worden.&#13;
4.8 Het hof stelt voorop dat voorbij zal worden&#13;
gegaan aan het verweer van Op ’t Hof dat&#13;
Murre jr niet voldoende waarborgen voor een&#13;
behoorlijke bedrijfsvoering biedt. Volgens het&#13;
proces-verbaal van de zitting van de pachtkamer&#13;
in eerste aanleg van 28 maart 2003 heeft&#13;
de gemachtigde van Op ’t Hof namelijk medegedeeld&#13;
geen beroep meer te doen op de verplichte&#13;
afwijzingsgrond, daarbij kennelijk&#13;
doelend op die van (artikel 49a lid 2 gelezen in&#13;
verband met) artikel 49 lid 5 van de Pachtwet,&#13;
zodat dit verweer dient te worden aangemerkt&#13;
als een gedekt verweer.&#13;
4.9 Vervolgens ligt ter beantwoording voor de&#13;
vraag of de vordering tot medepacht naar billijkheid&#13;
dient te worden toegewezen. Murre&#13;
heeft een verklaring van Murre jr overgelegd&#13;
waarin deze verklaart dat hij, Murre jr, het&#13;
medepachterschap aanvaardt, dat hij vast voornemens&#13;
is het bedrijf van zijn vader en oom te&#13;
zullen voortzetten en dat hij, zo dit nodig is&#13;
voor een goede exploitatie van het bedrijf, zijn&#13;
werk in loondienst zal terugbrengen tot een&#13;
deeltijdbaan. Op ’t Hof heeft het waarheidsgehalte&#13;
van die verklaring betwist. Ook los&#13;
van die betwisting geeft de verklaring van&#13;
Murre jr aanleiding tot twijfel. In de eerste&#13;
plaats is er twijfel omdat Murre jr noch bij de&#13;
twee zittingen in eerste aanleg, noch bij de&#13;
zitting in hoger beroep is verschenen. In de&#13;
tweede plaats is er twijfel omdat de advocaat&#13;
van Murre tijdens laatstgenoemde zitting heeft&#13;
medegedeeld dat hij Murre jr “niet bij [zich]&#13;
aan tafel heeft gehad” en dat hij datgene wat&#13;
hij weet alleen van Murre weet. Daaruit blijkt&#13;
– voorshands – geen grote betrokkenheid van&#13;
Murre jr bij (de onderhavige procedure&#13;
betreffende) het gepachte. In de derde plaats&#13;
tenslotte, acht het hof twijfel op zijn plaats of&#13;
Murre jr, een 38-jarige man die naar Op&#13;
’t Hof stelt al geruime tijd een baan in een&#13;
technisch bedrijf buiten de landbouwsector&#13;
heeft, serieus van plan is een dergelijke baan&#13;
(gedeeltelijk) op te geven om bedrijfsopvolger&#13;
van zijn vader te worden. Het hof ziet in&#13;
genoemde twijfels aanleiding een comparitie&#13;
van partijen voor de volle pachtkamer van dit&#13;
hof te gelasten, teneinde van partijen nadere&#13;
inlichtingen te verkrijgen. Het hof acht het&#13;
voor de beantwoording van de voorliggende&#13;
vraag van belang dat aan Murre en aan Murre&#13;
jr zelf vragen kunnen worden gesteld en zal&#13;
daarom bepalen dat Murre ervoor zorg dient&#13;
te dragen dat Murre jr, net als Murre zelf, bij&#13;
die comparitie aanwezig is. Ook aan Op&#13;
’t Hof kunnen bij die gelegenheid vragen&#13;
worden gesteld. De partij die bij gelegenheid&#13;
van de comparitie nieuwe stukken in het&#13;
geding wenst te brengen, dient deze stukken&#13;
tijdig vóór de zitting aan het hof en aan de&#13;
wederpartij te doen toekomen, zodanig dat&#13;
deze uiterlijk twee weken vóór de zitting&#13;
kunnen zijn ontvangen. Bij verzuim dienaangaande&#13;
zal geen gelegenheid worden geboden&#13;
voor het ten behoeve van de comparitie van&#13;
partijen alsnog in het geding brengen van de&#13;
stukken.&#13;
4.10 Verder zal iedere beslissing worden aangehouden.&#13;
5 De beslissing&#13;
Het hof, recht doende in hoger beroep,&#13;
bepaalt dat partijen in persoon tezamen met&#13;
hun advocaten zullen verschijnen voor de&#13;
volle pachtkamer van dit hof, die daartoe zitting&#13;
zal houden in het paleis van justitie aan&#13;
de Walburgstraat 2-4 te Arnhem op een nader&#13;
door deze kamer te bepalen dag en tijdstip,&#13;
zulks tot het geven van inlichtingen als onder&#13;
4.9 aangegeven;&#13;
bepaalt dat de verhinderdagen van partijen en&#13;
hun advocaten in de maanden augustus tot en&#13;
met december 2004 zullen worden opgegeven&#13;
op de rolzitting van 14 september 2004,&#13;
ambtshalve peremptoir, waarna dag en uur&#13;
van de comparitie (ook indien voormelde&#13;
opgave van een of meer van partijen ontbreekt)&#13;
door de pachtkamer zullen worden&#13;
vastgesteld en alsdan in beginsel geen uitstel&#13;
in verband met verhinderingen zal worden&#13;
verleend;&#13;
bepaalt dat Murre ervoor zorg dient te dragen&#13;
dat Murre jr bij de comparitie van partijen&#13;
aanwezig is;&#13;
bepaalt dat indien een partij bij gelegenheid&#13;
van de comparitie nieuwe stukken in het&#13;
geding wenst te brengen, die partij deze stukken&#13;
tijdig vóór de zitting aan het hof en aan&#13;
de wederpartij dient te doen toekomen, zodanig&#13;
dat deze uiterlijk twee weken vóór de zitting&#13;
kunnen zijn ontvangen;&#13;
houdt verder iedere beslissing aan.&#13;
ARREST VAN 1 FEBRUARI 2005&#13;
1 Het verdere verloop van het&#13;
geding in hoger beroep&#13;
1.1 Bij arrest van 31 augustus 2004 heeft het&#13;
Hof reeds overwogen dat de eerste grief, die&#13;
zich richt tegen de afwijzing door de pachtkamer&#13;
van de door Op ’t Hof gevorderde ontbinding&#13;
van de pachtovereenkomst, faalt. Ten&#13;
aanzien van de tweede grief, die zich richt&#13;
tegen de beslissing van de pachtkamer Murre&#13;
jr als medepachter van het verpachte aan te&#13;
merken, heeft het hof overwogen twijfel te&#13;
hebben bij het waarheidsgehalte van de verklaring&#13;
van Murre jr, dat hij het medepachterschap&#13;
aanvaardt, dat hij vast voornemens is&#13;
het bedrijf van zijn vader en oom te zullen&#13;
voortzetten en dat hij, voor zover dit nodig is&#13;
voor de goede exploitatie van het bedrijf, zijn&#13;
werk in loondienst zal terugbrengen tot een&#13;
deeltijdbaan. Het hof heeft een comparitie van&#13;
partijen voor de volle pachtkamer gelast,&#13;
teneinde van partijen nadere inlichtingen te&#13;
verkrijgen, waarbij het hof het voor de beantwoording&#13;
van de voorliggende vraag van&#13;
belang heeft geacht dat aan Murre en aan&#13;
Murre jr zelf vragen kunnen worden gesteld.&#13;
Om die reden is bepaald dat Murre ervoor&#13;
zorg dient te dragen dat Murre jr, net als&#13;
Murre zelf, bij die comparitie aanwezig is.&#13;
1.2 Nadat partijen hun verhinderdagen hadden&#13;
opgegeven is de comparitie bepaald op&#13;
22 november 2004. Op 9 november 2004 heeft&#13;
Murre doen berichten dat hij en Murre jr niet&#13;
ter zitting zullen verschijnen omdat zij daartegen&#13;
opzien en omdat zij van mening zijn dat&#13;
aan het in de stukken gestelde niets valt toe te&#13;
voegen. Tevens heeft Murre doen weten dat&#13;
mr Van Ravenhorst zich als zijn procureur in&#13;
deze zaak heeft onttrokken. De comparitie&#13;
van partijen heeft geen doorgang gevonden.&#13;
De zaak is naar de rol verwezen voor voortprocederen.&#13;
Na procureurswisseling aan de&#13;
zijde van Op ’t Hof heeft laatstgenoemde de&#13;
stukken aan het hof overgelegd voor het wijzen&#13;
van arrest.&#13;
2 De verdere beoordeling van het&#13;
geschil in hoger beroep&#13;
2.1 Door de aankondiging van Murre en&#13;
Murre jr niet ter comparitie van partijen te&#13;
zullen verschijnen heeft Murre de gelegenheid&#13;
voorbij laten gaan om een toelichting te geven&#13;
op het beweerde serieuze voornemen van&#13;
Murre jr om het medepachterschap te aanvaarden.&#13;
Murre jr heeft de gelegenheid van de&#13;
comparitie niet te baat genomen om de bij het&#13;
hof levende twijfels op dit punt weg te nemen.&#13;
De gevolgen van het niet verschijnen dienen&#13;
voor rekening van Murre te blijven.&#13;
2.2 Die gevolgen bestaan er onder meer in dat&#13;
Murre onvoldoende heeft aangetoond dat&#13;
Murre jr als voorgesteld medepachter een serieuze&#13;
pachtrelatie met Op ’t Hof zal aangaan.&#13;
Aldus dient het ervoor te worden gehouden,&#13;
dat onvoldoende perspectief op goed pachterschap&#13;
aan de zijde van Murre jr bestaat en het&#13;
hof ziet dan ook, oordelend naar billijkheid,&#13;
aanleiding het verzoek van Murre om Murre jr&#13;
als medepachter aan te merken af te wijzen.&#13;
2.3 De tweede grief slaagt dus. Het vonnis van&#13;
de pachtkamer, voor zover in conventie gewezen,&#13;
zal worden vernietigd en de vordering&#13;
van Murre zal alsnog worden afgewezen.&#13;
Omdat beide partijen in hoger beroep deels in&#13;
het ongelijk zijn gesteld zullen de proceskosten&#13;
in hoger beroep worden gecompenseerd.&#13;
De beslissing&#13;
Het hof, recht doende in hoger beroep,&#13;
vernietigt het vonnis van de pachtkamer van&#13;
de rechtbank te Middelburg van 7 juli 2003&#13;
voor zover de pachtkamer daarbij, oordelend&#13;
in conventie, Murres zoon Murre jr met&#13;
ingang van de datum van dat vonnis als medepachter&#13;
aanmerkt van het perceel grond dat&#13;
Murre in pacht heeft van Op ’t Hof, en doet&#13;
in zoverre opnieuw recht:&#13;
wijst de vordering in conventie alsnog af;&#13;
bekrachtigt het vonnis voor het overige;&#13;
compenseert de kosten van het hoger beroep&#13;
aldus dat iedere partij de eigen kosten draagt.</content><legacyfootnotes/><footnotes><footnote/></footnotes><auteurs/><published>2006-06-01 00:00:00</published><modified>2006-06-01 00:00:00</modified><editiondate>2006-06-01</editiondate><htmlpath>https://denhollander.info/artikel/4056</htmlpath></article>
</articles></edition>