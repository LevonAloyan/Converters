<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>7/8</uitgave><aflevering>7</aflevering><searchword>TvAR 7/8/2000</searchword><id>4787</id><udhid>UDH:TvAR/4787</udhid><titel>Van Santen / Stichting Twickel (TvAR 2000/5031)</titel><searchwords><searchword>TvAR 7/8/2000</searchword><searchword>TvAR 2000/5031</searchword><searchword>UDH:TvAR/4787</searchword></searchwords><attachments><attachment><name>2000_nr 78_Rechtspraak_5031.pdf</name><extention>pdf</extention><url>https://denhollander.info/download/4729/ci</url></attachment></attachments><inleiding>[Pachtwet art. 36, 9, 45 lid 3]&#13;
&#13;
Indien pachter van verpachter een aanzegging&#13;
ontvangt dat de verpachter geen&#13;
verlenging van de pachtovereenkomst voor&#13;
zes jaren, maar voor kortere duur wenst,&#13;
dient de pachter binnen de in art. 36 lid 3&#13;
Pachtwet genoemde termijn verlenging te&#13;
verzoeken indien hij wenst te voorkomen&#13;
dat de pachtovereenkomst ten gevolge van&#13;
de aanzegging eindigt.&#13;
Een redelijke wetstoepassing brengt mede&#13;
dat, indien de verpachter aanzegt de pachtovereenkomst&#13;
te willen verlengen niet met&#13;
zes jaren, maar tot het einde van het pachtjaar&#13;
waarin de pachter 65 jaar wordt, en de&#13;
pachter geen verlenging vraagt, de overeenkomst&#13;
ook daadwerkelijk aan het einde van&#13;
dat pachtjaar eindigt.</inleiding><content>BESCHIKKING IN DE ZAAK VAN:&#13;
Cornelis van Santen te Wassenaar,&#13;
appellant,&#13;
procureur: mr. P.C. Plochg,&#13;
tegen&#13;
de rechtspersoonlijkheid bezittende stichting&#13;
Stichting Twickel, gevestigd en kantoorhoudende&#13;
te Delden, gemeente Ambt-Delden,&#13;
geïntimeerde,&#13;
procureur: mr. J.M. Bosnak.&#13;
1 Het geding in eerste aanleg&#13;
De pachtkamer van het kantongerecht te&#13;
’s-Gravenhage heeft op 9 juni 1998 tussen partijen&#13;
een beschikking gegeven welke in fotokopie&#13;
aan deze beschikking is gehecht. Naar&#13;
de inhoud daarvan wordt verwezen voor het&#13;
procesverloop in de eerste aanleg, de beslissing&#13;
en de gronden daarvoor.&#13;
2 Het geding in hoger beroep&#13;
2.1 Bij beroepschrift ter griffie van het hof&#13;
ingekomen op 3 juli 1998 is appellant, Van&#13;
Santen, in hoger beroep gekomen tegen de&#13;
hiervoor vermelde beschikking. Van Santen&#13;
heeft de hierna te vermelden grieven aangevoerd&#13;
en verzocht de beschikking waarvan&#13;
beroep te vernietigen en opnieuw rechtdoende&#13;
de tussen partijen bestaande pachtovereenkomst&#13;
alsnog te verlengen met een periode&#13;
van zes jaren, althans met een periode als het&#13;
hof vermeent te behoren, met veroordeling&#13;
van geïntimeerde, Twickel, tot betaling van de&#13;
proceskosten in beide instanties.&#13;
2.2 Bij verweerschrift ter griffie ingekomen op&#13;
5 augustus 1998 heeft Twickel verweer gevoerd&#13;
en verzocht Van Santen niet-ontvankelijk&#13;
te verklaren in het door hem ingestelde&#13;
hoger beroep, althans de beschikking waarvan&#13;
beroep te bevestigen met veroordeling van&#13;
Van Santen in de kosten van het hoger beroep.&#13;
2.3 Op 12 oktober 1998 heeft mondelinge&#13;
behandeling van het hoger beroep plaatsgevonden.&#13;
Daarbij waren aanwezig Van Santen&#13;
en diens zoon Arie Jan van Santen, bijgestaan&#13;
door mr. P.A. de Hoog, advocaat te Amsterdam,&#13;
en – namens Twickel – G.J.J. Gierveld,&#13;
adjunct-rentmeester, bijgestaan door mr.&#13;
D.M.H.M. van Dijk, advocaat te Arnhem.&#13;
Partijen en hun raadslieden hebben een nadere&#13;
toelichting gegeven.&#13;
2.4 Na de mondelinge behandeling heeft het&#13;
hof bepaald dat een beschikking zal worden&#13;
gegeven.&#13;
3 De grieven&#13;
Van Santen heeft de navolgende grieven aangevoerd:&#13;
Grief I&#13;
Ten onrechte is de pachtkamer van het kantongerecht&#13;
van oordeel dat er geen sprake is&#13;
van een tussen partijen overeengekomen verlenging&#13;
van de pachtovereenkomst.&#13;
Grief II&#13;
Ten onrechte overweegt de pachtkamer van&#13;
het kantongerecht dat de brief van 9 december&#13;
1996 niet kan worden gezien als een aanbod&#13;
om de pachtovereenkomst met twee jaar te&#13;
verlengen, alsmede dat niet vaststaat dat – zo&#13;
er sprake zou zijn van een aanbod – dit door&#13;
Van Santen zou zijn geaccepteerd.&#13;
Grief III&#13;
Ten onrechte heeft de pachtkamer van het&#13;
kantongerecht Van Santen niet-ontvankelijk&#13;
verklaard in zijn verzoek tot verlenging en&#13;
hem in de kosten van de procedure veroordeeld.&#13;
4 De feiten&#13;
Als enerzijds gesteld en anderzijds niet dan&#13;
wel niet deugdelijk betwist en op grond van&#13;
de ten processe overgelegde stukken staat het&#13;
navolgende vast.&#13;
4.1 Van Santen heeft van Twickel gepacht:&#13;
– Bij pachtovereenkomst d.d. 19 februari 1963&#13;
een aantal percelen los land, gelegen te Wassenaar&#13;
aan de Papeweg, kadastraal bekend&#13;
gemeente Wassenaar, sectie C, nummers 225&#13;
tot en met 228, 240 tot en met 244, 262 tot en&#13;
met 265, 387, 388, 716, 722 (gedeeltelijk), 723&#13;
en 732, ter gezamenlijke grootte van circa&#13;
14.46.00 hectare;&#13;
– Bij pachtovereenkomst d.d. 25 augustus&#13;
1965 een aantal percelen los land, gelegen te&#13;
Wassenaar aan de Papeweg, kadastraal bekend&#13;
gemeente Wassenaar, sectie C, nummers 239&#13;
en 1244, ter gezamenlijke grootte van circa&#13;
2.40.40 hectaren;&#13;
– Bij pachtovereenkomst d.d. 29 december&#13;
1975 een aantal percelen los land, gelegen te&#13;
Wassenaar aan de Papeweg, kadastraal bekend&#13;
gemeente Wassenaar, sectie C, nummers 230,&#13;
231, 1242 en 1243, ter gezamenlijke grootte&#13;
van circa 2.62.90 hectaren.&#13;
4.2 De genoemde pachtovereenkomsten zijn&#13;
aanvankelijk verlengd tot kerstmis 1991.&#13;
Krachtens beschikking van de pachtkamer&#13;
van het kantongerecht te ’s-Gravenhage van&#13;
21 maart 1991 zijn de pachtovereenkomsten&#13;
vervolgens verlengd voor de duur van zes&#13;
jaren, derhalve lopende tot kerstmis 1997.&#13;
4.3 Van Santen is geboren op 5 februari 1934&#13;
en zal in het tijdvak van zes jaren volgend op&#13;
kerstmis 1997 de leeftijd van 65 jaren bereiken.&#13;
4.4 Bij aangetekende brief met ontvangstbevestiging&#13;
van 9 december 1996 heeft Twickel&#13;
aan Van Santen het navolgende geschreven:&#13;
“U heeft een drietal pachtovereenkomsten&#13;
met de Stichting Twickel lopen, getekend op&#13;
resp. 19 februari 1963, 25 augustus 1965 en&#13;
29 december 1975 met een gezamenlijke&#13;
oppervlakte van 19.48.90 ha. Bij de beschikking&#13;
van de Pachtkamer van het Gerechtshof&#13;
te Arnhem d.d. 22 september 1988 zijn deze&#13;
zodanig verlengd dat de beëindigingsdatum&#13;
van deze contracten gelijk is.&#13;
De huidige termijn van deze contracten loopt&#13;
af op 25 december 1997. In de daarop volgen-&#13;
de termijn van zes jaar zult u de leeftijd van&#13;
65 jaar bereiken en wel in 1999. Dit is voor&#13;
ons reden de pacht niet met een termijn van&#13;
zes jaar doch met twee jaar te willen verlengen&#13;
zodat de pachtovereenkomsten per 25 december&#13;
1999 eindigen”.&#13;
4.5 Op 9 juli 1997 heeft Van Santen bij de&#13;
pachtkamer van het kantongerecht te ’s-Gravenhage&#13;
een vordering aanhangig gemaakt&#13;
strekkende tot indeplaatsstelling van zijn&#13;
zoon Arie Jan in zijn plaats als pachter in de&#13;
bestaande pachtovereenkomsten.&#13;
4.6 Op 12 februari 1998 is bij de pachtkamer&#13;
van het kantongerecht te ’s-Gravenhage een&#13;
verzoekschrift van Van Santen binnengekomen&#13;
strekkende tot verlenging van de pachtovereenkomsten&#13;
tussen partijen met een periode&#13;
van zes jaren.&#13;
5 De beoordeling van het geschil in&#13;
hoger beroep&#13;
5.1 Het gaat in deze zaak om het volgende.&#13;
De pachtovereenkomsten tussen partijen eindigen&#13;
behoudens verlenging met kerstmis&#13;
1997. Van Santen zal op 5 februari 1999, de&#13;
leeftijd van 65 jaar bereiken. Twickel heeft Van&#13;
Santen kennisgegeven dat zij in verband met&#13;
de omstandigheid dat Van Santen 65 jaar wordt&#13;
in 1999, de pachtovereenkomst niet wil verlengen&#13;
voor de duur van zes jaren, maar slechts&#13;
met twee jaren, zodat, aldus is vermeld in de&#13;
kennisgeving, de pachtovereenkomsten per&#13;
25 december 1999 zullen eindigen. Van Santen&#13;
heeft niet binnen een maand na ontvangst van&#13;
de kennisgeving een verzoekschrift tot verlenging&#13;
ingediend, maar eerst op 12 februari 1998.&#13;
Twickel stelt zich op het standpunt, dat Van&#13;
Santen niet tijdig verlenging heeft verzocht,&#13;
zodat hij niet-ontvankelijk moet worden verklaard&#13;
in het verlengingsverzoek. Van Santen&#13;
stelt zich op het standpunt dat hij op&#13;
12 februari 1998 nog tijdig verlenging heeft&#13;
gevraagd nu de overeenkomst volgens hem&#13;
behoudens verlenging eerst eindigt met kerstmis&#13;
1999. Bij mondelinge behandeling heeft&#13;
Van Santen voorts nog aangevoerd, dat het op&#13;
grond van het wettelijk stelsel van de Pachtwet&#13;
ook zo zou kunnen zijn, dat de bestaande&#13;
pachtovereenkomsten zijn geëindigd, maar&#13;
dat nieuwe mondelinge pachtovereenkomsten&#13;
zijn ontstaan, die doorlopen omdat zij niet op&#13;
schrift zijn gesteld en niet ter goedkeuring aan&#13;
de grondkamer zijn voorgelegd.&#13;
5.2 Het hof overweegt naar aanleiding van het&#13;
over een weer door partijen gestelde het navolgende.&#13;
– Krachtens artikel 36.2 Pachtwet vindt verlenging&#13;
van een pachtovereenkomst niet van&#13;
rechtswege plaats wanneer de verpachter binnen&#13;
de in dat artikel genoemde periode aan de&#13;
pachter bij deurwaarderexploit of bij aangetekende&#13;
brief heeft kennisgegeven dat zij verlenging&#13;
niet of niet voor de duur van zes jaren&#13;
wenst. De mogelijkheid om in de kennisgeving&#13;
te vermelden dat verlenging niet voor&#13;
de duur van zes jaren wordt gewenst is in de&#13;
wet opgenomen in verband met de wetswijzigingen,&#13;
die het mogelijk hebben gemaakt de&#13;
pachtovereenkomst te doen eindigen als de&#13;
pachter de leeftijd van 65 jaar heeft bereikt.&#13;
– Uit het bepaalde in artikel 36 Pw in onderling&#13;
verband en samenhang gelezen moet&#13;
worden afgeleid, dat de pachter ook indien hij&#13;
een kennisgeving ontvangt dat de verpachter&#13;
de overeenkomst niet voor zes jaren wenst te&#13;
verlengen, maar voor een kortere periode,&#13;
binnen een maand na ontvangst van de kennisgeving&#13;
verlenging van de pachtovereenkomst&#13;
aan de pachtkamer dient te verzoeken&#13;
indien hij wenst te voorkomen dat de pachtovereenkomst&#13;
ten gevolge van de kennisgeving&#13;
eindigt. Van Santen heeft binnen de wettelijk&#13;
voorgeschreven termijn geen verlengingsverzoek&#13;
ingediend.&#13;
– Uit de wetswijzigingen waarbij de mogelijkheid&#13;
is geopend de pachtovereenkomst te&#13;
doen eindigen als de pachter 65 jaar is geworden&#13;
blijkt, dat de wetgever slechts in uitzonderlijke&#13;
gevallen verlenging na het pachtjaar,&#13;
waarin de pachter 65 jaar wordt, mogelijk&#13;
heeft willen maken. Beoordeling van de vraag&#13;
of toch verlenging mogelijk is kan alleen&#13;
plaatsvinden indien overeenkomstig het wettelijk&#13;
stelsel een verlenging door de pachtkamer&#13;
heeft plaatsgevonden nadat de pachter&#13;
overeenkomstig het bepaalde in artikel 36.3&#13;
Pw tijdig verlenging heeft gevraagd. Van Santen&#13;
heeft die verlenging niet tijdig gevraagd.&#13;
– Beoordeeld moet nog worden wat het rechtsgevolg&#13;
is van de omstandigheid, dat Twickel&#13;
aan Van Santen heeft doen weten, dat zij de&#13;
overeenkomst nog met twee jaar wil verlen-&#13;
gen. Een uitdrukkelijke regeling daaromtrent&#13;
is niet in de wet opgenomen. Naar het oordeel&#13;
van het hof brengt een redelijke toepassing&#13;
van artikel 36.2 Pachtwet mede, dat indien de&#13;
verpachter te kennen geeft de pachtovereenkomst&#13;
niet met zes jaren, maar wel tot het&#13;
einde van het pachtjaar waarin de pachter de&#13;
leeftijd van 65 jaar zal bereiken, te willen verlengen&#13;
en de pachter niet tijdig verlenging&#13;
vraagt, de overeenkomst ook daadwerkelijk&#13;
aan het eind van bedoeld pachtjaar eindigt.&#13;
Indien immers het niet vragen van verlenging&#13;
voortvloeit uit overeenstemming tussen pachter&#13;
en verpachter omtrent het einde van de&#13;
pachtovereenkomst aan het einde van het&#13;
pachtjaar waarin de pachter 65 jaar wordt, is&#13;
het ondoelmatig dat zij toch, om te voorkomen&#13;
dat gesteld zou kunnen worden dat een&#13;
nieuwe pachtovereenkomst ontstaat, de weg&#13;
van een formele verlengingsprocedure zouden&#13;
moeten volgen. Met de situatie waarin overeenstemming&#13;
tussen partijen bestaat dient&#13;
gelijk gesteld te worden de situatie waarin de&#13;
verpachter de kennisgeving tot verlenging met&#13;
minder dan zes jaren doet uitgaan en de pachter&#13;
niet tijdig verlenging vraagt, maar wel het&#13;
gepachte blijft gebruiken en aldus geacht moet&#13;
worden ingestemd te hebben met verlenging&#13;
van de pacht tot het einde van het pachtjaar&#13;
waarin hij 65 jaar wordt.&#13;
– Hetgeen hiervoor is overwogen brengt mee&#13;
dat het hof verwerpt de stelling dat ten gevolge&#13;
van het voortduren van de pachtovereenkomst&#13;
na kerstmis 1997 een nieuwe pachtverhouding&#13;
is ontstaan, die voor onbepaalde tijd&#13;
geldt omdat deze niet schriftelijk zou zijn&#13;
vastgelegd en niet zou zijn goedgekeurd door&#13;
de grondkamer.&#13;
5.3 Uit hetgeen hiervoor is overwogen volgt,&#13;
dat de pachtkamer van het kantongerecht&#13;
terecht Van Santen niet-ontvankelijk heeft&#13;
verklaard in zijn verzoek tot verlenging. Het&#13;
hof komt, zij het gedeeltelijk op andere gronden,&#13;
tot hetzelfde oordeel.&#13;
5.4 Van Santen dient als de in het ongelijk&#13;
gestelde partij de kosten van het hoger beroep&#13;
te dragen.&#13;
Beslissing&#13;
Het hof, beschikkende in hoger beroep,&#13;
bekrachtigt de op 9 juni 1998 tussen partijen&#13;
gewezen beschikking van de pachtkamer van&#13;
het kantongerecht te ’s-Gravenhage;&#13;
veroordeelt Van Santen tot betaling van de&#13;
proceskosten in hoger beroep, aan de zijde&#13;
van Twickel tot de uitspraak begroot op&#13;
ƒ 440,– voor vast recht en ƒ 3.400,– voor salaris&#13;
van de procureur.</content><legacyfootnotes/><footnotes><footnote/></footnotes><auteurs/><published>2000-07-01 00:00:00</published><modified>1996-11-05 00:00:00</modified><editiondate>2000-07-01</editiondate><htmlpath>https://denhollander.info/artikel/4787</htmlpath></article>
</articles></edition>