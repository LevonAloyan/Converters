<edition><articles><article><jaar>2005</jaar><naam>Tijdschrift voor Agrarisch Recht</naam><uitgave>6</uitgave><aflevering>6</aflevering><searchword>TvAR 6/2005</searchword><id>4279</id><udhid>UDH:TvAR/4279</udhid><titel>Polderman / Staat der Nederlanden (TvAR 2005/5282)</titel><searchwords><searchword>TvAR 6/2005</searchword><searchword>TvAR 2005/5282</searchword><searchword>UDH:TvAR/4279</searchword></searchwords><attachments><attachment><name>2005_nr 6_Rechtspraak_5282.pdf</name><extention>pdf</extention><url>https://denhollander.info/download/4237/ci</url></attachment></attachments><inleiding>ARREST IN DE ZAAK VAN:&#13;
1. Jantje Polderman-Hilboezen,&#13;
2. Johannes Daniël Polderman, beiden&#13;
wonende te Emmeloord, gemeente Noordoostpolder,&#13;
appellanten,&#13;
procureur: voorheen mr. J.M.J. Huver, thans&#13;
mr H. van Ravenhorst,&#13;
tegen&#13;
de Staat der Nederlanden (Ministerie van&#13;
Financiën, directie Domeinen), zetelende te&#13;
s-Gravenhage,&#13;
geïntimeerde,&#13;
procureur: mr. J.M. Bosnak.</inleiding><content>1 De procedure in eerste aanleg&#13;
De pachtkamer van de rechtbank te Zwolle,&#13;
sectie kanton, locatie Lelystad, heeft op&#13;
18 februari 2004 een vonnis gewezen tussen&#13;
appellanten (verder in mannelijk enkelvoud te&#13;
noemen: Polderman) als gedaagden en geïntimeerde&#13;
(verder te noemen: de Staat) als eiser.&#13;
Naar dit vonnis, waarvan een afschrift aan dit&#13;
arrest is gehecht, wordt verwezen voor de&#13;
procesgang in eerste aanleg, de in die instantie&#13;
genomen beslissing en de gronden daarvoor.&#13;
2 De procedure in hoger beroep&#13;
2.1 Bij exploot van 9 maart 2004 is Polderman&#13;
in hoger beroep gekomen van genoemd vonnis&#13;
met dagvaarding van De Staat voor dit hof&#13;
teneinde te horen eis doen en concluderen dat&#13;
het hof dat vonnis zal vernietigen en, opnieuw&#13;
rechtdoende bij arrest en uitvoerbaar bij voorraad.&#13;
De Staat alsnog in zijn vordering nietontvankelijk&#13;
zal verklaren dan wel deze aan&#13;
hem als ongegrond en of onbewezen zal ontzeggen&#13;
met veroordeling van De Staat in de&#13;
proceskosten in beide instanties.&#13;
2.2 Bij memorie van grieven heeft Polderman&#13;
tegen dat vonnis zeven grieven aangevoerd en&#13;
toegelicht, heeft hij drie producties overgelegd&#13;
en heeft hij geconcludeerd overeenkomstig de&#13;
appèldagvaarding.&#13;
2.3 De Staat heeft bij memorie van antwoord&#13;
onder overlegging van een productie en het&#13;
aanbieden van bewijs verweer gevoerd met&#13;
conclusie dat het hof het beroep van Polderman&#13;
zal verwerpen en het vonnis voor zoveel&#13;
nodig onder aanvulling en/of verbetering van&#13;
gronden zal bekrachtigen, met veroordeling&#13;
van Polderman in de kosten van de procedure.&#13;
2.4 Ter zitting van het hof van 10 januari 2005&#13;
hebben partijen hun zaak doen bepleiten, Polderman&#13;
door mr. J.T.A.M. van Mierlo, advocaat&#13;
te Deventer, en De Staat door mr. E.E.&#13;
van der Kamp, advocaat te ’s-Gravenhage.&#13;
Beide partijen hebben pleitnotities overgelegd.&#13;
2.5 Hierna hebben partijen de stukken aan het&#13;
hof overgelegd voor het wijzen van arrest.&#13;
3 De grieven&#13;
Deze luiden:&#13;
I Ten onrechte heeft de pachtkamer geoordeeld&#13;
dat appellanten in deze geen beroep&#13;
kunnen doen op rechtsverwerking. Ten onrechte&#13;
heeft de pachtkamer bij de totstandkoming&#13;
van haar standpunt dienaangaande&#13;
geen dan wel onvoldoende acht geslagen op&#13;
de werkelijke betekenis van het bepaalde in&#13;
artikel 16 van het Suikersysteem 2002.&#13;
II Ten onrechte heeft de pachtkamer Polderman&#13;
veroordeeld tegen bewijs van kwijting&#13;
aan de Staat te betalen een bedrag van&#13;
€ 62.256,00 vermeerderd met de wettelijke&#13;
rente over dit bedrag vanaf 12 april 2002 tot&#13;
de dag van algehele voldoening met dien verstande&#13;
dat hij geacht wordt aan deze veroordeling&#13;
te hebben voldaan indien hij binnen&#13;
vier weken na betekening van dit vonnis een&#13;
hoeveelheid van 62.256 kilo polsuiker heeft&#13;
overgeschreven aan de Staat of aan een door&#13;
deze aangewezen derde op een door de Staat&#13;
aangegeven, gebruikelijke wijze.&#13;
III Ten onrechte heeft de pachtkamer de&#13;
Dienst der Domeinen gevolgd in haar eis dat&#13;
Polderman medewerking moest verlenen aan&#13;
overschrijving van genoemde hoeveelheid&#13;
polsuiker op naam van een door de Staat aan&#13;
te wijzen derde indien de Staat het zelf niet op&#13;
eigen naam wenste te verkrijgen.&#13;
IV Ten onrechte heeft de pachtkamer geen&#13;
enkele rekening gehouden met het feit dat de&#13;
pachter een gedeelte van de referentie heeft&#13;
opgebouwd op gronden welke niet gepacht&#13;
waren van de Dienst der Domeinen.&#13;
V Ten onrechte heeft de pachtkamer in rechtsoverweging&#13;
7 de overwegingen van het pachthof&#13;
uit 1994 geheel tot de hare genomen en op&#13;
grond daarvan geoordeeld dat de afgaande&#13;
pachter geen aanspraak kan maken op de&#13;
waarde van of een deel van de waarde van het&#13;
suikerbietenquotum.&#13;
VI Ten onrechte stelt de pachtkamer onder&#13;
rechtsoverweging 6.1 dat het Suikersysteem&#13;
2002 geen wijzigingen met zich meebrengt/ kan&#13;
brengen in de tot dan toe geldende verhoudingen&#13;
tussen pachter en verpachter waar het de&#13;
aanspraak op het suikerbietenquotum betreft.&#13;
VII Ten onrechte heeft de pachtkamer niet&#13;
bepaald dat de volledige waarde van de referentiehoeveelheid&#13;
dient toe te komen aan de&#13;
pachter.&#13;
4 De vaststaande feiten&#13;
4.1 Het hof zal uitgaan van de feiten die de&#13;
pachtkamer in eerste aanleg heeft vastgesteld&#13;
in haar vonnis onder 1 nu tegen deze vaststelling&#13;
geen grieven zijn gericht of bezwaren zijn&#13;
geuit. De in eerste aanleg vastgestelde feiten&#13;
zijn de volgende.&#13;
4.2 Na overneming van een eerder pachtcontract&#13;
pachtte wijlen de heer Polderman (van&#13;
wie appellanten de erfgenamen zijn) van de&#13;
Staat als verpachter sinds 18 juni 1982 een&#13;
hoeve bestemd voor de akkerbouw, gelegen in&#13;
de Noordoostpolder aan de Noorderringweg&#13;
nr 19, kadastraal bekend gemeente Noordoostpolder,&#13;
sectie F nummer 518, groot&#13;
24.71.00 ha (administratief bekend als hoeve F&#13;
80) waarvan 23.88.50 ha akkerbouwgrond.&#13;
4.3 In 2001 heeft Polderman aangegeven dat&#13;
hij zijn bedrijf wilde beëindigen. Met toestemming&#13;
van de verpachter heeft Polderman&#13;
op 14 april 2001 de pachtgrond in eenmalige&#13;
pacht ter beschikking gesteld aan een zekere&#13;
Schot voor de duur van een jaar, eindigende&#13;
op 15 april 2002.&#13;
4.4 Kort daarop en wel op 10 mei 2001 heeft&#13;
Polderman met de Staat een pachtbeëindigingsovereenkomst&#13;
gesloten, inhoudende dat&#13;
de pacht zou eindigen op 15 april 2002 voor&#13;
het land en op 1 mei 2001 voor de gebouwen.&#13;
Deze beëindigingovereenkomst is inmiddels&#13;
uitgevoerd.&#13;
4.5 In het begin van 2002 heeft Polderman het&#13;
gehele voor de pachtgrond verkregen suikerquotum&#13;
(basisreferentie polsuiker) in gedeelten&#13;
overgedragen aan drie andere bietentelers;&#13;
bij brieven van 21 februari 2002 heeft de SuikerUnie&#13;
bevestigd dat 25000 kg polsuiker was&#13;
afgeboekt ten behoeve van Legemaate, 15.000&#13;
kg ten behoeve van Holtmaat en 22.256 kg ten&#13;
behoeve van Hanse.&#13;
4.6 In maart 2002 heeft de Staat, die van de&#13;
overdracht niet op de hoogte was, gesproken&#13;
met Polderman over de overschrijving van het&#13;
suikerquotum naar hem en bij brief van 12 april&#13;
2002 heeft de Staat Polderman daartoe gesommeerd.&#13;
Op 24 april 2002 heeft Polderman medegedeeld&#13;
niet te zullen meewerken aan overschrijving&#13;
van het suikerquotum naar de Staat.&#13;
Hij heeft daarbij niet medegedeeld dat het suikerquotum&#13;
reeds aan derden was overgedragen.&#13;
4.7 Op een verzoek van de Staat heeft de SuikerUnie&#13;
bij brief van 14 mei 2002 laten weten&#13;
geen informatie te willen verschaffen over de&#13;
omvang van het op naam van Polderman geregistreerd&#13;
staande (of gestaan hebbende) quotum.&#13;
4.8 Eerst bij conclusie van dupliek heeft Polderman&#13;
openheid van zaken gegeven over de&#13;
overdracht van het suikerquotum.&#13;
5 Beoordeling van het geschil in&#13;
hoger beroep&#13;
5.1 Voor zover grief I is gericht tegen de&#13;
afwijzing door de pachtkamer van het beroep&#13;
van Polderman op rechtsverwerking faalt&#13;
deze grief. Het enkele feit dat in de akte van&#13;
pachtbeëindiging geen regeling omtrent de&#13;
referentiehoeveelheid polsuiker is opgenomen&#13;
brengt nog niet mee, dat Polderman er gerechtvaardigd&#13;
op mocht vertrouwen dat de&#13;
Staat geen aanspraak op die referentiehoeveelheid&#13;
zou maken of dat het enige tijd later alsnog&#13;
geldend willen maken van die aanspraak&#13;
anderszins naar maatstaven van redelijkheid&#13;
en billijkheid onaanvaardbaar zou zijn.&#13;
5.2 De onderhavige procedure staat in het&#13;
teken van de vraag of het een pachter, die&#13;
grond pacht waarop suikerbieten worden&#13;
geteeld, vrijstaat om zijn basisreferentie polsuiker&#13;
(verder te noemen: het bietenquotum)&#13;
aan derden te vervreemden zonder toestemming&#13;
van zijn verpachter. Zowel bij bevestigende&#13;
als bij ontkennende beantwoording van&#13;
deze vraag is tevens aan de orde de vraag of de&#13;
pachter aan zijn verpachter, respectievelijk de&#13;
verpachter aan zijn pachter, in dat verband&#13;
een vergoeding verschuldigd is en zo ja, hoe&#13;
hoog deze vergoeding dient te zijn.&#13;
5.3 Het hof heeft in zijn arresten van 29 november&#13;
1994 (gepubliceerd in het tijdschrift&#13;
Agrarisch Recht, jaargang 1995, onder nr. 4742)&#13;
en 14 januari 1997 (gepubliceerd in dat tijdschrift,&#13;
jaargang 1998, onder nr. 4918) aan de&#13;
hand van de indertijd van toepassing zijnde&#13;
Suikersystemen beslist dat het met de gepachte&#13;
grond naar evenredigheid samenhangende&#13;
bietenquotum aan het einde van de pacht ter&#13;
beschikking van de verpachter van die grond&#13;
moest worden gesteld. Deze uitspraken moeten&#13;
aldus worden begrepen, dat de eerste versies&#13;
van het suikersysteem hebben geleid tot&#13;
het ontstaan van een op naam van de teler&#13;
geregistreerd vermogensrecht dat naar evenredigheid&#13;
is gaan samenhangen met het voor&#13;
de suikerbietenproductie gebruikte areaal van&#13;
die teler, waartoe ook kan behoren gepachte&#13;
grond. Die samenhang brengt mee, dat het&#13;
een pachter in verband met artikel 25, lid 2&#13;
van de Pachtwet en de redelijkheid en billijkheid&#13;
die de verhouding tussen partijen bij de&#13;
pachtovereenkomst beheerst in het algemeen&#13;
niet zal vrijstaan om aan het einde van de&#13;
pachtovereenkomst de pachtgrond aan zijn&#13;
verpachter ter beschikking te stellen zonder&#13;
het daarmee samenhangende bietenquotum.&#13;
5.4 Polderman betoogt dat vanaf het Suikersysteem&#13;
2002 de grondgebondenheid van het&#13;
suikerquotum is losgelaten omdat is toegestaan&#13;
dat het bietenquotum wordt overgeschreven&#13;
zonder daarbij grond te leveren. Dit zou volgens&#13;
hem betekenen dat hij geheel vrij was in&#13;
het verhandelen van zijn bietenquotum en&#13;
daarvoor geen toestemming van de Staat nodig&#13;
had. Naar het oordeel van het hof kan de wijziging&#13;
in de overschrijvingsmogelijkheden die&#13;
het Suikersysteem 2002 biedt echter niet ten&#13;
nadele strekken van de onder eerdere systemen&#13;
verkregen rechten van verpachters. Dit lijkt&#13;
ook te zijn onderkend in het Suikersysteem&#13;
2002 (considerans en artikel 16 lid 1 onder b);&#13;
het hof constateert in dit verband bovendien&#13;
dat in dit suikersysteem nog steeds een regeling&#13;
is gewijd aan de overschrijving van basisreferentie&#13;
bij beëindiging van pachtovereenkomsten&#13;
(artikelen 13 en 14). Een en ander betekent,&#13;
dat het Suikersysteem 2002 geen wijziging&#13;
heeft gebracht in de verplichting van de&#13;
pachter om aan het einde van de pachtovereenkomst&#13;
het met de pachtgrond samenhangende&#13;
bietenquotum ter beschikking van zijn verpachter&#13;
te stellen. Grief VI faalt in zoverre.&#13;
5.5 Het mogelijke feit dat de verpachter geen&#13;
teler is doet aan de zojuist genoemde verplichting&#13;
van de pachter niet af. Indien overschrijving&#13;
naar de verpachter niet mogelijk is&#13;
brengen de redelijkheid en billijkheid die de&#13;
afwikkeling van de pachtovereenkomst beheersen&#13;
mee dat de pachter, indien de verpachter&#13;
dit verlangt, zijn medewerking dient&#13;
te verlenen aan overschrijving van de basisreferentie&#13;
naar een door de verpachter aan te wijzen&#13;
opvolgende teler. In ieder geval brengt een&#13;
en ander niet mee dat het de pachter vrijstaat&#13;
zonder toestemming van de verpachter het bietenquotum&#13;
naar een derde te doen overschrijven.&#13;
Voor zover Polderman met zijn eerste,&#13;
tweede en derde grief anders betoogt, falen die&#13;
grieven. Voorts valt niet in te zien waarom op&#13;
voorhand rekening gehouden zou moeten&#13;
worden met de mogelijkheid dat de Staat niet&#13;
als teler wordt aangemerkt bij het geven van&#13;
een alternatief voor Polderman als in het dictum&#13;
van het vonnis in eerste aanleg gedaan.&#13;
Ook in zoverre is het standpunt van Polderman&#13;
ongegrond, nog daargelaten de vraag of&#13;
hij enig belang heeft bij beoordeling daarvan.&#13;
5.6 Polderman betoogt in de toelichting op&#13;
zijn vierde grief dat hij in de jaren ‘80 “enige&#13;
jaren” grond heeft gepacht van de gemeente&#13;
Noordoostpolder aan de Espelerweg, welke&#13;
grond zijn productie gunstig heeft beïnvloed.&#13;
Polderman heeft echter geen voldoende duidelijke&#13;
details verschaft over de precieze oppervlakte&#13;
van de grond en de precieze jaren van&#13;
gebruik, laat staan dat hij een pachtcontract&#13;
heeft overgelegd. De overgelegde verklaring&#13;
van H.J.A. Crebas is dermate vaag dat het hof&#13;
hieraan in dit verband geen betekenis toekent.&#13;
Aldus is de stelling van Polderman onvoldoende&#13;
onderbouwd om hem tot bewijslevering&#13;
toe te laten. Bovendien heeft Polderman geen&#13;
bewijs aangeboden. In zoverre faalt grief IV.&#13;
Voorts heeft Polderman betoogd dat hij 296 kg&#13;
polsuiker van de fabriek heeft gekocht. Die&#13;
aankoop volgt uit de overgelegde stukken. Het&#13;
is het hof ambtshalve bekend dat indertijd op&#13;
grotere schaal dergelijke aankopen hebben&#13;
plaatsgevonden en dat de telers voor iedere aangekochte&#13;
kilogram ƒ 1,25 hebben betaald. Bij&#13;
het bepalen van de aanspraak van de Staat dient&#13;
derhalve met deze aankoop rekening te worden&#13;
gehouden. In zoverre is grief IV gegrond.&#13;
5.7 In zijn onder 5.3 bedoelde arresten heeft&#13;
het hof geoordeeld dat de regels van het&#13;
grondgebonden systeem geen aanknopingspunt&#13;
bieden voor een vergoeding voor de&#13;
pachter en dat het ontstaan van een bietenreferentie&#13;
voornamelijk is toe te schrijven aan&#13;
de aard en kwaliteit van de grond, terwijl de&#13;
invloed van de teler – uitgaande van diens&#13;
vakkundigheid – op de opbrengst beperkt is.&#13;
Het hof heeft hierin aanleiding gezien tot het&#13;
oordeel, dat het met het gepachte samenhangende&#13;
bietenquotum toekomt aan de verpachter&#13;
zonder dat deze hiervoor een vergoeding&#13;
aan zijn pachter verschuldigd is. Dit oordeel is&#13;
in de literatuur op veel kritiek gestuit. Het hof&#13;
heeft in die kritiek aanleiding gezien om zijn&#13;
beslissing op dit punt te heroverwegen en&#13;
komt thans op die beslissing terug. Het hof&#13;
overweegt nu, dat weliswaar de verpachter&#13;
door het ter beschikking stellen van voor de&#13;
bietenteelt geschikte grond een wezenlijke&#13;
bijdrage heeft geleverd aan de totstandkoming&#13;
en handhaving van het bietenquotum, maar&#13;
dat ook de pachter een voor die totstandkoming&#13;
en handhaving essentiële bijdrage&#13;
heeft geleverd door de keuze voor en de teelt&#13;
van het gewas en het aanwenden van voor die&#13;
teelt benodigd(e) zaaizaad, bemesting, gewasbescherming&#13;
en dergelijke. Zelfs indien de&#13;
invloed van de teler, uitgaande van vakkundige&#13;
bedrijfsvoering, op de opbrengst per hectare&#13;
beperkt zou zijn, zoals in het arrest van&#13;
1994 is overwogen, ziet het hof hierin na heroverweging&#13;
geen voldoende reden om de bijdrage&#13;
van de teler op nihil te stellen.&#13;
5.8 Het hof neemt bij een en ander tevens het&#13;
volgende in aanmerking. De bijdragen van&#13;
pachter en verpachter in de opbouw en&#13;
instandhouding van het bietenquotum zijn&#13;
onlosmakelijk met elkaar verbonden en waren&#13;
beide nodig voor het ontstaan van het bietenquotum,&#13;
terwijl de aanspraak op dit quotum&#13;
is terug te voeren op een overheidsmaatregel&#13;
zonder dat de inspanningen van pachter en&#13;
verpachter waren gericht op de verkrijging&#13;
van dat vermogensrecht en zonder dat zij bij&#13;
het nemen van hun beslissingen rekening hebben&#13;
gehouden met de door de invoering van&#13;
de respectieve suikersystemen ontstane situatie.&#13;
Onder deze omstandigheden dient weging&#13;
achteraf van factoren zoals mate van inzet,&#13;
vakbekwaamheid en investeringen van de&#13;
pachter enerzijds, de kwaliteit van de door de&#13;
verpachter beschikbaar gestelde grond anderzijds&#13;
en de mate waarin een en ander aan de&#13;
suikerbietenproductie heeft bijgedragen achterwege&#13;
te blijven, voor zover dit niet op&#13;
grond van zeer bijzondere omstandigheden&#13;
naar maatstaven van redelijkheid en billijkheid&#13;
onaanvaardbaar zou zijn (vergelijk het arrest&#13;
van dit hof inzake het melkquotum van&#13;
24 september 1996, gepubliceerd in het tijdschrift&#13;
Agrarisch Recht, jaargang 1997 onder nr.&#13;
4896). In het onderhavige geval is van dergelijke&#13;
bijzondere omstandigheden niet gebleken.&#13;
5.9 Een en ander leidt thans tot het oordeel&#13;
dat er onvoldoende aanleiding is om de bijdrage&#13;
van de pachter in de opbouw en instandhouding&#13;
van het bietenquotum op een&#13;
lager percentage te stellen dan de bijdrage van&#13;
de verpachter, hetgeen betekent dat de redelijkheid&#13;
en billijkheid die bij de afwikkeling&#13;
van de pachtovereenkomst in acht dient te&#13;
worden genomen de pachter recht geven op&#13;
50% van de verkeerswaarde van het aan de&#13;
verpachter afgestane bietenquotum. Indien de&#13;
pachter zonder toestemming van zijn verpachter&#13;
het met het gepachte samenhangende&#13;
bietenquotum heeft overgeschreven naar een&#13;
derde, zoals in het onderhavige geval, dient hij&#13;
aan zijn verpachter een schadevergoeding te&#13;
betalen ter grootte van 50% van de verkeerswaarde&#13;
van het overgeschreven quotum.&#13;
5.10 Uit hetgeen zojuist is overwogen volgt de&#13;
(gedeeltelijke) gegrondheid van de grieven V,&#13;
VI en VII.&#13;
5.11 Het hof overweegt nog dat de eisen van&#13;
de rechtszekerheid en de redelijkheid en billijkheid&#13;
er in beginsel aan in de weg zullen&#13;
staan dat met succes reeds totstandgekomen&#13;
overeenkomsten of onherroepelijke rechterlijke&#13;
uitspraken omtrent (vergoedingen voor)&#13;
het bietenquotum op grond van dit arrest of&#13;
het gelijktijdig gewezen arrest in de zaak met&#13;
rolnummer 2004/294 ter discussie kunnen&#13;
worden gesteld.&#13;
5.12 Aangezien de in eerste aanleg vastgestelde&#13;
hoeveelheid overgeschreven bietenquotum&#13;
en de waarde per kg van € 1,– door partijen&#13;
niet zijn betwist, leiden de overwegingen tot&#13;
nu van dit arrest tot een door Polderman aan&#13;
de Staat te betalen vergoeding van € 0,50 x&#13;
(62.556 – 296 =) 62.260 = € 31.130,–. Het&#13;
vonnis waarvan beroep zal worden vernietigd,&#13;
Polderman zal worden veroordeeld tot betaling&#13;
van dit bedrag, vermeerderd met wettelijke&#13;
rente, aan de Staat met alternatieve mogelijkheid&#13;
van betaling als door de pachtrechter&#13;
in eerste aanleg gegeven. Deze uitkomst geeft&#13;
aanleiding tot compensatie van de kosten van&#13;
de procedure in beide instanties in die zin, dat&#13;
iedere partij haar eigen kosten draagt.&#13;
6 De beslissing&#13;
Het hof, recht doende in hoger beroep,&#13;
vernietigt het tussen partijen gewezen vonnis&#13;
van de pachtkamer van de rechtbank te Zwolle,&#13;
sectie kanton, locatie Lelystad, van 18 februari&#13;
2004, waarvan beroep, en, opnieuw&#13;
rechtdoende:&#13;
veroordeelt Polderman om tegen bewijs van&#13;
kwijting aan de Staat te betalen een bedrag&#13;
van € 31.130,–, vermeerderd met de wettelijke&#13;
rente over dit bedrag vanaf 12 april 2002 tot&#13;
de dag van algehele voldoening, met dien verstande&#13;
dat Polderman geacht wordt aan deze&#13;
veroordeling te hebben voldaan indien hij&#13;
binnen vier weken na betekening van dit&#13;
arrest een hoeveelheid van 62.260 kg polsuiker&#13;
heeft overgeschreven naar de Staat of&#13;
een door deze aangewezen derde op een door&#13;
de Staat aangegeven, gebruikelijke wijze,&#13;
zulks tegen vergoeding van een bedrag van&#13;
€ 31.130,–;&#13;
verstaat dat de Staat aan deze overschrijving&#13;
binnen de genoemde termijn medewerking&#13;
verleent;&#13;
compenseert de kosten van de procedure in&#13;
beide instanties aldus, dat iedere partij haar&#13;
eigen kosten draagt;&#13;
wijst het meer of anders gevorderde af.&#13;
NOOT&#13;
Het Pachthof is om! Bij het einde van de&#13;
pacht heeft de pachter nu recht op de helft van&#13;
de waarde van het op het gepachte rustende&#13;
suikerbietenquotum.&#13;
In 1994 oordeelde het Pachthof (29 november&#13;
1994, Agr.r. 1995/4742, Brooijmans/Priem) dat&#13;
bij het einde van een pachtovereenkomst het&#13;
bietenquotum aan de verpachter toekomt,&#13;
zonder dat de verpachter enige vergoeding&#13;
verschuldigd is aan de pachter. Enkele jaren&#13;
later is getracht het Pachthof tot een ander&#13;
oordeel te laten komen, echter tevergeefs&#13;
(14 januari 1997, Agr.r. 1998/4918, Van Nieuwenhuize&#13;
c.s./Van Sluis). Het Pachthof hield&#13;
vast aan zijn oordeel dat de regels van het&#13;
grondgebonden systeem geen aanknopingspunt&#13;
boden voor een vergoeding aan de pachter&#13;
voor de overdracht van het bietenquotum&#13;
bij het einde van de pacht. Het Pachthof oordeelde&#13;
destijds dat het bestaan van een bietenquotum&#13;
voornamelijk zou zijn toe te schrijven&#13;
aan de aard en kwaliteit van de grond, terwijl&#13;
de invloed van de teler – uitgaande van diens&#13;
vakkundige bedrijfsvoering – beperkt is. Het&#13;
Hof was van oordeel dat in de verhouding&#13;
verpachter/pachter niet kon worden gesproken&#13;
van een door de pachter opgebouwd vermogensrecht&#13;
dat aan de verpachter wordt gelaten,&#13;
noch van enige andere uit de pachtverhouding&#13;
voortvloeiende verplichting die meebracht dat&#13;
een vergoeding aan de afgaande pachter zou&#13;
moeten worden voldaan.&#13;
In de literatuur is dit oordeel op veel kritiek&#13;
gestuit, zie o.a. Bruil, Agr.r. 1995, p. 125-137,&#13;
Le Blanc, Land- en Tuinbouw Bulletin 1995,&#13;
nr. 1, p. 5-8, Mertens, Agr.r. 1996, p. 270-281,&#13;
Walda, Land- en Tuinbouw Bulletin 1997,&#13;
nr. 2, p. 1-3, Snijders, Agr.r. 1998, p. 433-435.&#13;
De kritiek was eensgezind: er zijn tussen het&#13;
melkquotum enerzijds en het bietenquotum&#13;
anderzijds niet zoveel verschillen aan te wijzen&#13;
die een dergelijke afwijkende verdeling&#13;
bij het einde van de pacht rechtvaardigen.&#13;
Deze kritiek is voor het Pachthof aanleiding&#13;
geweest om deze beslissing te heroverwegen&#13;
en op dit standpunt terug te komen, zo blijkt&#13;
uit de hiervoor gepubliceerde arresten van&#13;
1 maart 2005.&#13;
Directe aanleiding tot deze arresten is de&#13;
wijziging van het Suikersysteem 2002. Met&#13;
ingang van 2002 is het mogelijk om een bietenquotum&#13;
over te schrijven zonder een daarbij&#13;
behorende grondtransactie (zie artikel 15&#13;
Suikersysteem 2002). Dit leidde uiteindelijk&#13;
tot twee procedures; een procedure waarbij de&#13;
pachter vorderde te bepalen dat hij het bietenquotum&#13;
zonder toestemming van de verpachter&#13;
zou mogen vervreemden (Van Onna/&#13;
Fortis Vastgoed B.V.) en een procedure waarbij&#13;
de Staat als verpachter schadevergoeding&#13;
vorderde omdat de pachter het op het gepachte&#13;
rustende bietenquotum geheel had vervreemd&#13;
(Polderman c.s./Staat der Nederlanden).&#13;
In beide zaken had de pachtkamer in&#13;
eerste aanleg geoordeeld dat de wijziging van&#13;
het Suikersysteem geen reden was om te&#13;
komen tot wijziging van de jurisprudentie en&#13;
oordeelde dat de verpachter aanspraak had op&#13;
het volledige bietenquotum zonder vergoeding&#13;
voor de pachter.&#13;
Het Hof komt in beide arresten tot de conclusie&#13;
dat het Suikersysteem 2002 geen wijziging&#13;
heeft gebracht in de verplichting bij het einde&#13;
van de pachtovereenkomst het met de pachtagrarisch&#13;
grond samenhangende bietenquotum ter beschikking&#13;
van de verpachter te stellen. Van&#13;
Harten stelde in Agr.r. 2002, p. 132-143 dat de&#13;
wijziging van het Suikersysteem zou moeten&#13;
leiden tot wijziging van de jurisprudentie van&#13;
het Pachthof. Het Hof wil daar evenwel niet&#13;
aan.&#13;
Met deze conclusie lijken de pogingen van de&#13;
pachters om een wijziging in de jurisprudentie&#13;
te bewerkstelligen, te mislukken. Echter dan&#13;
overweegt het Hof dat de kritiek in de literatuur&#13;
op de hiervoor genoemde arresten aanleiding&#13;
is om de beslissing op dit punt te heroverwegen.&#13;
Het Hof noemt een aantal aspecten&#13;
waarom de pachter nu wel aanspraak kan&#13;
maken op een vergoeding bij het einde van de&#13;
pacht:&#13;
– pachter heeft voor totstandkoming en&#13;
handhaving bietenquotum een essentiële bijdrage&#13;
geleverd door de keuze voor en de teelt&#13;
van het gewas en het aanwenden van voor die&#13;
teelt benodigd(e) zaaizaad, bemesting, gewasbescherming&#13;
en dergelijke;&#13;
– bijdragen van pachter en verpachter in de&#13;
opbouw en instandhouding van het bietenquotum&#13;
zijn onlosmakelijk met elkaar verbonden;&#13;
– aanspraak op quotum is terug te voeren op&#13;
overheidsmaatregel zonder dat inspanningen&#13;
van pachter en verpachter waren gericht op&#13;
verkrijging van dat vermogensrecht.&#13;
Het Hof behandelt hiermee de aanspraken op&#13;
het bietenquotum op een zelfde wijze als de&#13;
aanspraken op het melkquotum (en het mestquotum).&#13;
De verpachter heeft de grond ter&#13;
beschikking gesteld waarop de productie heeft&#13;
kunnen plaatsvinden, de pachter heeft die productie&#13;
daadwerkelijk tot stand gebracht. De&#13;
pachter is gehouden het quotum bij het einde&#13;
van de pacht aan de verpachter over te dragen.&#13;
Deze verplichting wordt gebaseerd op artikel&#13;
25, tweede lid Pachtwet. De verpachter is&#13;
gehouden 50% van de waarde aan pachter te&#13;
vergoeden. Dit betekent dus dat het de pachter&#13;
niet is toegestaan om gedurende de looptijd&#13;
van de pachtovereenkomst het bietenquotum&#13;
zonder toestemming van de verpachter te verkopen.&#13;
Doet hij dit toch, dan zal dit worden&#13;
aangemerkt als een toerekenbare tekortkoming,&#13;
hetgeen in beginsel zal leiden tot ontbinding&#13;
van de pachtovereenkomst, waarbij&#13;
pachter de helft van de waarde van het bietenquotum&#13;
als schadevergoeding aan verpachter&#13;
verschuldigd is.&#13;
Voorts blijkt uit deze arresten dat het Hof nog&#13;
steeds niet aan een berekening wil die bekend&#13;
is geworden als de zgn factorkostenmethode&#13;
(Tolner, Agr.r. 1993, p. 73-88). Met betrekking&#13;
tot het melkquotum heeft het Hof die berekeningswijze&#13;
in het arrest van 24 september&#13;
1996, Agr. r. 1997/4896 (Francis/Hoge Huys&#13;
N.V.) verworpen. Het Hof verwijst naar dat&#13;
arrest en oordeelt dat weging achteraf van factoren&#13;
zoals mate van inzet, vakbekwaamheid&#13;
en investeringen van de pachter enerzijds, de&#13;
kwaliteit van de grond anderzijds en de mate&#13;
waarin een en ander aan de suikerbietenproductie&#13;
heeft bijgedragen, achterwege dient&#13;
te blijven. Op basis van redelijkheid en billijkheid&#13;
wordt tot een fifty-fiftyverdeling gekomen.&#13;
Alleen zeer bijzondere omstandigheden&#13;
kunnen aanleiding zijn om hiervan af te wijken,&#13;
indien die verdeling tot een onredelijke&#13;
uitkomst zou leiden, aldus het Hof. Dat is&#13;
vaste jurisprudentie bij het melkquotum; bijzondere&#13;
omstandigheden worden niet snel&#13;
aangenomen.&#13;
Met deze arresten komt een einde aan de&#13;
ongelijkheid in behandeling van het bietenquotum&#13;
bij het einde van de pacht ten opzichte&#13;
van andere quota. Ik acht dit een juiste en&#13;
billijke uitkomst. Het Hof heeft in deze arresten&#13;
veel meer nadruk gelegd op overeenkomsten&#13;
met de andere quoteringsregelingen dan&#13;
op verschillen zoals in de arresten van 29 november&#13;
1994 en 14 januari 1997 werd gedaan.&#13;
Bruil had dit reeds in Agr.r. 1995, p. 125-137&#13;
uitgebreid betoogd. Het Hof heeft niet het&#13;
Suikersysteem 2002 willen aangrijpen om zijn&#13;
standpunt te wijzigen, maar is zo sportief&#13;
geweest om in de uitspraak klip en klaar te&#13;
stellen dat de genoemde kritiek aanleiding is&#13;
geweest om zijn standpunt nogmaals te heroverwegen.&#13;
Die kritiek was overigens bij het&#13;
wijzen van het arrest van 14 januari 1997,&#13;
Agr.r. 1998/4918, (Van Nieuwenhuize c.s./Van&#13;
Sluis) reeds bekend.&#13;
Hoe zit het nu met afspraken die partijen&#13;
gemaakt hebben op basis van de oude juris-&#13;
prudentie? Kunnen die nog aangetast worden?&#13;
Het Hof heeft daarvoor een overweging ten&#13;
overvloede opgenomen. De eisen van rechtszekerheid&#13;
en de redelijkheid en billijkheid&#13;
zullen er in beginsel aan in de weg staan met&#13;
succes reeds totstandgekomen overeenkomsten&#13;
of onherroepelijke uitspraken op grond van&#13;
deze arresten ter discussie te stellen, aldus het&#13;
Hof. Het is zuur voor pachters die in de afgelopen&#13;
jaren het bietenquotum zonder vergoeding&#13;
hebben overgedragen, maar een andere&#13;
uitkomst zou mijns inziens uit een oogpunt&#13;
van rechtszekerheid zeer onwenselijk zijn.&#13;
Het Hof laat echter nog een opening door te&#13;
overwegen dat dit “in beginsel” niet mogelijk&#13;
zal zijn.&#13;
E.H.M. Harbers</content><legacyfootnotes/><footnotes><footnote/></footnotes><auteurs/><published>2005-06-01 00:00:00</published><modified>2002-09-24 00:00:00</modified><editiondate>2005-06-01</editiondate><htmlpath>https://denhollander.info/artikel/4279</htmlpath></article>
</articles></edition>