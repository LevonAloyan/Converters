<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2000</searchword><id>4763</id><udhid>UDH:TvAR/4763</udhid><titel>NVV / Staat (TvAR 2000/5032)</titel><searchwords><searchword>TvAR 9/2000</searchword><searchword>TvAR 2000/5032</searchword><searchword>UDH:TvAR/4763</searchword></searchwords><attachments><attachment><name>2000_nr 9_Rechtspraak_5032.pdf</name><extention>pdf</extention><url>https://denhollander.info/download/4705/ci</url></attachment></attachments><inleiding>[Wet herstructurering varkenshouderij art. 1]&#13;
&#13;
Cassatieberoep kort geding naar aanleiding&#13;
van Pres. Rb. Den Haag 23 februari 1999/Hof&#13;
Den Haag 10 juni 1999. Wet herstructurering&#13;
varkenshouderij terecht buiten werking&#13;
gesteld, nu de kortgedingrechter zich dient&#13;
te richten naar het oordeel van de bodemrechter&#13;
in het tussenvonnis van Rb. Den&#13;
Haag 23 december 1998.</inleiding><content>ARREST IN DE ZAAK VAN:&#13;
De Staat der Nederlanden (Ministerie van Landbouw,&#13;
Natuurbeheer enVisserij) te ’s-Gravenhage,&#13;
eiser tot cassatie,&#13;
advocaten: mrs. G.J.H. Houtzagers en G.&#13;
Snijders,&#13;
tegen&#13;
1. de vereniging Nederlandse Vakbond Varkenshouders&#13;
te Barneveld,&#13;
2. Hendrikus Schutte te Bathmen,&#13;
3. Josephus Martinus Maria van Gerwe te Erp,&#13;
4. Henricus Willibrordus van den Heuvel te&#13;
Heusden,&#13;
5. Jacquelina Maria van den Heuvel-Vlemmix&#13;
te Heusden,&#13;
6. Richardus Henricus Jacobus van den Heuvel&#13;
te Heusden,&#13;
7. de vennootschap onder firma Bleekerheide&#13;
v.o.f. te Heusden,&#13;
8. Johannes Franciscus Maria van den Heuvel&#13;
te Ommen,&#13;
9. Hermanus Gerardus Jozef Lohuis te Hellendoorn,&#13;
10. Wilhelmina Gertrudis Lohuis-Voshaar te&#13;
Hellendoorn,&#13;
11. Gerhardus Hendrikus Rodijk te Nieuw&#13;
Heeten,&#13;
12. Maria Anna Josephina Barbara Cleber te&#13;
Nieuw Heeten,&#13;
13. Johannus Gerardus Hendrika Rodijk te&#13;
Nieuw Heeten,&#13;
14. Petrus Maria Mathilda Rodijk te Nieuw&#13;
Heeten,&#13;
15. de vennootschap naar het recht van de&#13;
plaats harer vestiging Gebr. Nooren Schweinehaltungs&#13;
GmbH te Holtenstedt, Bondsrepubliek&#13;
Duitsland,&#13;
verweerders in cassatie,&#13;
advocaat: mr. R.M. Hermans.&#13;
1. Het geding in feitelijke instanties&#13;
Verweerders in cassatie – verder te noemen:&#13;
NVV en Schutte c.s. – hebben bij exploit van&#13;
29 januari 1999 eiser tot cassatie – verder te&#13;
noemen: de Staat – in kort geding gedagvaard&#13;
voor de President van de Rechtbank te ’s-Gravenhage&#13;
en gevorderd:&#13;
primair: de Staat te gebieden, na betekening&#13;
van het in deze te wijzen vonnis, de Wet Herstructurering&#13;
Varkenshouderij (hierna: de Whv)&#13;
en de daarop gebaseerde nadere regels buiten&#13;
werking te (doen) stellen wegens strijdigheid&#13;
met hogere regels;&#13;
subsidiair: de Staat te gebieden de Whv en de&#13;
daarop gebaseerde nadere regels, althans de&#13;
hoofdstukken II tot en met V, na betekening&#13;
van het in deze te wijzen vonnis, buiten toepassing&#13;
te laten of de Staat te bevelen deze,&#13;
althans de genoemde hoofdstukken, te schorsen&#13;
en/of niet uit te voeren en door zijn ambtenaren&#13;
te doen uitvoeren, in het bijzonder&#13;
met betrekking tot de handhaving en vervolging&#13;
ter zake van overtreding van de Whv,&#13;
althans zulks te bepalen totdat zal zijn voorzien&#13;
in een volledige, althans adequate, schadevergoedingsregeling&#13;
voor individuele gevallen,&#13;
althans zulks te gebieden of te bevelen&#13;
totdat het Gerechtshof te ’s-Gravenhage (te&#13;
dien aanzien) bij arrest op het ingestelde hoger&#13;
beroep zal hebben beslist;&#13;
meer susbidiair: de Staat te gebieden de Whv&#13;
en de daarop gebaseerde nadere regels, althans&#13;
de hoofdstukken II tot en met V, na betekening&#13;
van het in deze te wijzen vonnis, buiten&#13;
toepassing te laten voor gevallen als die van&#13;
Schutte c.s., althans ten aanzien van Schutte&#13;
c.s., althans tot zal zijn voorzien voor die&#13;
gevallen, althans wat betreft Schutte c.s., in&#13;
een volledige, althans adequate, schadevergoedingsregeling,&#13;
althans zulks te gebieden of te&#13;
bevelen totdat het Gerechtshof te ’s-Gravenhage&#13;
(te dien aanzien) bij arrest op het ingestelde&#13;
hoger beroep zal hebben beslist;&#13;
telkens op straffe van een door de Staat aan NVV&#13;
en Schutte c.s. te verbeuren dwangsom van&#13;
ƒ 5.000.000,– voor iedere dag, een deel van een&#13;
dag daaronder begrepen, dat de Staat (één der)&#13;
bovenstaande geboden/bevelen niet naleeft.&#13;
De Staat heeft de vorderingen bestreden.&#13;
De President heeft bij vonnis van 23 februari&#13;
1999 de Staat geboden na betekening van dit&#13;
vonnis de hoofdstukken II tot en met IV van&#13;
de Whv ten aanzien van de leden van NVV en&#13;
ten aanzien van Schutte c.s. buiten toepassing&#13;
te laten totdat: hetzij in de bodemprocedure is&#13;
beslist dat de Whv niet in strijd is met artikel 1&#13;
van het Eerste Protocol bij het EVRM, hetzij&#13;
is voorzien in een adequate schadevergoedingsregeling.&#13;
Tegen dit vonnis heeft de Staat hoger beroep&#13;
ingesteld bij het Gerechtshof te ’s-Gravenhage.&#13;
Bij arrest van 10 juni 1999 heeft het Hof het&#13;
bestreden vonnis bekrachtigd.&#13;
Het arrest van het hof is aan dit arrest gehecht.&#13;
2. Het geding in cassatie&#13;
Tegen het arrest van het hof heeft de Staat beroep&#13;
in cassatie ingesteld. De cassatiedagvaarding is&#13;
aan dit arrest gehecht en maakt daarvan deel uit.&#13;
NVV en Schutte c.s. hebben geconcludeerd&#13;
tot verwerping van het beroep.&#13;
De Staat heeft de zaak doen toelichten door&#13;
mr G. Snijders en NVV en Schutte c.s. door&#13;
hun advocaat.&#13;
De Advocaat-Generaal Bakels heeft op 21 januari&#13;
2000 een tussenconclusie genomen, die&#13;
ertoe strekt dat de Hoge Raad een tussenarrest&#13;
zal wijzen.&#13;
De advocaat van NVV en Schutte c.s. heeft bij&#13;
brief van 2 februari 2000 op die conclusie&#13;
gereageerd.&#13;
Bij conclusie van 25 februari 2000 heeft de&#13;
Advocaat-Generaal Bakels geconcludeerd tot&#13;
verwerping van het beroep, met veroordeling&#13;
van de Staat in de kosten van deze procedure.&#13;
3. Beoordeling van het middel&#13;
3.1. Onderdeel 1 komt op tegen het door het&#13;
Hof in rov. 12 gegeven oordeel. Het onderdeel&#13;
gaat ervan uit dat indien zoals in dit geval&#13;
de bodemrechter bewust (vooralsnog) van een&#13;
beslissing in het dictum afziet of bewust deze&#13;
niet uitvoerbaar bij voorraad verklaart, er&#13;
slechts plaats is voor een voorziening in kort&#13;
geding zoals hier gegeven, indien er sprake is&#13;
van nieuwe feiten en omstandigheden die&#13;
kunnen rechtvaardigen dat alsnog een voorziening&#13;
wordt getroffen.&#13;
Het onderdeel faalt omdat het miskent dat de&#13;
rechtbank in haar tussenvonnis van 23 december&#13;
1998 uitdrukkelijk en zonder voorbehoud&#13;
heeft overwogen dat, indien de primaire vordering&#13;
wordt afgewezen, de subsidiaire vordering&#13;
zal worden toegewezen, en in het dictum&#13;
de zaak naar de rol heeft verwezen voor uitlating&#13;
door de Staat met betrekking tot de primaire&#13;
vordering, met aanhouding van iedere&#13;
verdere beslissing. De enige reden waarom de&#13;
rechtbank de subsidiaire vordering niet in het&#13;
dictum heeft toegewezen, was dat de door de&#13;
rechtbank gestelde voorwaarde – afwijzing&#13;
van de primaire vordering – op het moment&#13;
waarop de rechtbank haar vonnis wees niet&#13;
was vervuld.&#13;
3.2 De onderdelen 2a en 2b zijn gericht tegen&#13;
hetgeen het Hof in rov. 8 heeft geoordeeld.&#13;
Indien zoals in dit geval de president in kort&#13;
geding moet beslissen op een vordering tot het&#13;
geven van een voorlopige voorziening nadat&#13;
de bodemrechter reeds een vonnis in de hoofdzaak&#13;
heeft gewezen, dient de president in&#13;
beginsel zijn vonnis af te stemmen op het oordeel&#13;
van de bodemrechter, ongeacht of dit&#13;
oordeel is gegeven in een tussenvonnis of in&#13;
een eindvonnis, in de overwegingen of in het&#13;
dictum van het vonnis, en ongeacht of het&#13;
vonnis in kracht van gewijsde is gegaan.&#13;
Onder omstandigheden kan er plaats zijn&#13;
voor het aanvaarden van een uitzondering op&#13;
dit beginsel, hetgeen het geval zal kunnen zijn&#13;
indien het vonnis van de bodemrechter klaarblijkelijk&#13;
op een misslag berust en de zaak&#13;
dermate spoedeisend is dat de beslissing op&#13;
een tegen dat vonnis aangewend rechtsmiddel&#13;
niet kan worden afgewacht.&#13;
Het Hof heeft dit niet miskend. De onderdelen&#13;
gaan daarentegen van een andere opvatting&#13;
uit en kunnen derhalve niet tot cassatie leiden.&#13;
3.3 Onderdeel 2c is gericht tegen rov. 9. Ook&#13;
dit onderdeel faalt. Het Hof heeft terecht de&#13;
stelling van de Staat verworpen, dat de President,&#13;
die zich oriënteerde op het in een tussenvonnis&#13;
gegeven oordeel van de bodemrechter,&#13;
daarbij tevens de kans van slagen van&#13;
het tegen dat tussenvonnis ingestelde rechtsmiddel&#13;
diende te betrekken.&#13;
3.4 Onderdeel 3 klaagt in de eerste plaats dat&#13;
het Hof ten onrechte eraan is voorbijgegaan&#13;
dat de hier gevorderde en verleende voorziening&#13;
het buiten toepassing laten van een wet&#13;
in formele zin betreft. Deze klacht mist feitelijke&#13;
grondslag, nu uit niets blijkt dat het Hof&#13;
heeft miskend dat de Wet herstructurering&#13;
varkenshouderij (Whv) een wet in formele zin&#13;
is.&#13;
3.5 Onderdeel 3 klaagt in de tweede plaats dat&#13;
het Hof in rov. 8 heeft miskend dat een bevel&#13;
tot het buiten toepassing laten van een wet in&#13;
formele zin uitsluitend mag worden gegeven&#13;
indien de in die wet vervatte voorschriften&#13;
onmiskenbaar onverbindend zijn, althans dat&#13;
dit voor de rechter in kort geding geldt.&#13;
In deze klacht wordt miskend dat de rechtbank&#13;
in haar tussenvonnis in het bodemgeding&#13;
de hoofdstukken II tot en met IV van&#13;
de Whv heeft getoetst aan art. 1 van het Eerste&#13;
Protocol bij het EVRM, een verdragsbepaling&#13;
in de zin van art. 94 Grondwet, en dat bij een&#13;
zodanige toetsing de in de klacht bedoelde&#13;
maatstaf niet van toepassing is.&#13;
De rechtbank was van oordeel dat de genoemde&#13;
hoofdstukken van de Whv deze toetsing&#13;
niet konden doorstaan. In dit kort geding&#13;
heeft de President dat oordeel van de bodemrechter&#13;
tot uitgangspunt genomen. Het Hof&#13;
heeft terecht aangenomen dat voor een nieuwe&#13;
toetsing in dit kort geding geen plaats was.&#13;
De klacht faalt mitsdien.&#13;
3.6 Onderdeel 4a, dat zich keert tegen rov. 10,&#13;
gaat uit van de veronderstelling dat de rechtbank&#13;
niet heeft geoordeeld dat de Whv in&#13;
strijd komt met art. 1 van het Eerste Protocol&#13;
bij het EVRM, doch dat dit slechts geldt voor&#13;
het ontbreken van een schadevergoedingsregeling&#13;
in of bij de Whv.&#13;
Het onderdeel faalt bij gebrek aan feitelijke&#13;
grondslag. Het Hof is in rov. 8 met de President&#13;
ervan uitgegaan dat de rechtbank zonder&#13;
voorbehoud heeft geoordeeld dat de Whv,&#13;
voor zover betrekking hebbend op het systeem&#13;
van varkens- en fokzeugenrechten, bij&#13;
gebreke van een adequate schadevergoedingsregeling&#13;
voor de eigenaren van de mestproductierechten&#13;
in strijd is met art. 1 van het&#13;
Eerste Protocol bij het EVRM.&#13;
3.7 Onderdeel 4b gaat uit van een onjuiste&#13;
lezing van ’s Hofs arrest en mist daarom feitelijke&#13;
grondslag. Het Hof heeft het oordeel van&#13;
de rechtbank niet aldus opgevat dat daarin de&#13;
onverbindendheid van de hoofdstukken II tot&#13;
en met IV van de Whv is aangenomen, maar&#13;
in die zin dat deze hoofdstukken buiten toepassing&#13;
moeten blijven totdat zal zijn voorzien&#13;
in een adequate schadevergoedingsregeling.&#13;
Dit oordeel van de rechtbank, waarop de in&#13;
dit kort geding getroffen voorziening is gebaseerd,&#13;
is geenszins onverenigbaar met het oordeel&#13;
dat genoemde hoofdstukken van de Whv&#13;
bij gebreke van een adequate schadevergoedingsregeling&#13;
in strijd zijn met art. 1 van het&#13;
Eerste Protocol bij het EVRM. De in onderdeel&#13;
4c aangevoerde klachten tegen het desbetreffende&#13;
oordeel van het Hof zijn dus ongegrond.&#13;
3.8 Onderdeel 5 bevat een herhaling van de in&#13;
onderdeel 4 aangevoerde klachten en faalt op&#13;
grond van hetgeen in 3.6 en 3.7 is overwogen.&#13;
3.9 De in de onderdelen 6 tot en met 9 aangevoerde&#13;
klachten kunnen niet tot cassatie leiden.&#13;
Zulks behoeft, gezien art. 101a RO, geen&#13;
nadere motivering nu de klachten niet nopen&#13;
tot beantwoording van rechtsvragen in het&#13;
belang van de rechtseenheid of de rechtsontwikkeling.&#13;
4. Beslissing&#13;
De Hoge Raad:&#13;
verwerpt het beroep;&#13;
veroordeelt de Staat in de kosten van het&#13;
geding in cassatie, tot op deze uitspraak aan&#13;
de zijde van NVV en Schutte c.s. begroot op&#13;
ƒ 632,20 aan verschotten en ƒ 3.000,– voor&#13;
salaris.</content><legacyfootnotes/><footnotes><footnote/></footnotes><auteurs/><published>2000-05-19 00:00:00</published><modified>2000-05-19 00:00:00</modified><editiondate>2000-05-19</editiondate><htmlpath>https://denhollander.info/artikel/4763</htmlpath></article>
</articles></edition>