<edition><articles><article><jaar>2004</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2004</searchword><id>3651</id><udhid>UDH:TvAR/3651</udhid><titel>Geerts / Kok c.s. (TvAR 2004/5243)</titel><searchwords><searchword>TvAR 9/2004</searchword><searchword>TvAR 2004/5243</searchword><searchword>UDH:TvAR/3651</searchword></searchwords><attachments><attachment><name>2004_nr 9_Rechtspraak_5243.pdf</name><extention>pdf</extention><url>https://denhollander.info/download/3648/ci</url></attachment></attachments><inleiding>[Pachtwet art. 2, 9, 11]&#13;
&#13;
Uit verklaringen voorlopig getuigenverhoor&#13;
volgt onvoldoende duidelijk dat aan maatschap&#13;
van drie broers en niet aan één van&#13;
hen is verpacht. Uit verklaringen volgt dat&#13;
aanvankelijk sprake is geweest van overeenkomsten&#13;
voor telkens één jaar. De partij&#13;
die stelt dat op een bepaald moment van de&#13;
duur van geruime tijd achtereenvolgens&#13;
gesloten eerdere overeenkomsten is&#13;
afgeweken, draagt de bewijslast van die&#13;
afwijkende duur. Dat bewijs is niet geleverd.&#13;
Voorts is onvoldoende gebleken dat de&#13;
laatste overeenkomst voor één jaar, die niet&#13;
ter toetsing naar de grondkamer is gezonden,&#13;
in onderling overleg is beëindigd.</inleiding><content>ARREST IN DE ZAAK VAN:&#13;
1. Walter Maarten Geerts,&#13;
2. Henrica Maria Marissink, beiden wonende&#13;
te Midlaren,&#13;
appellanten,&#13;
procureur: mr. P.C. Plochg,&#13;
tegen&#13;
1. Jacob Kok, wonende te Midlaren,&#13;
2. Willem Libbe Kok, wonende te Noordlaren,&#13;
3. Libbe Kok, wonende te Noordlaren,&#13;
geïntimeerden,&#13;
procureur: mr. J.E. Brands.&#13;
1 De procedure in eerste aanleg&#13;
De pachtkamer van het kantongerecht te&#13;
Assen respectievelijk de pachtkamer van de&#13;
sector kanton, locatie Assen, van de rechtbank&#13;
te Assen hebben op 21 augustus 2001 en&#13;
5 februari 2002 vonnissen gewezen tussen&#13;
appellanten (verder te noemen: Geerts c.s.) als&#13;
twee van de drie gedaagden in conventie en&#13;
eisers in reconventie enerzijds en geïntimeerden&#13;
(verder te noemen: de gebroeders Kok)&#13;
als eisers in conventie en verweerders in&#13;
reconventie anderzijds. Van het vonnis van&#13;
5 februari 2002 is afschrift aan dit arrest&#13;
gehecht. Naar dat vonnis wordt verwezen&#13;
voor de procesgang in eerste aanleg, de in die&#13;
instantie genomen beslissing en de gronden&#13;
daarvoor.&#13;
2 De procedure in hoger beroep&#13;
2.1 Bij exploot van 1 maart 2002 zijn Geerts&#13;
c.s. in hoger beroep gekomen van het vonnis&#13;
5 februari 2002 met dagvaarding van Kok c.s.&#13;
voor dit hof.&#13;
2.2 Bij memorie van grieven hebben Geerts&#13;
c.s. tegen het vonnis drie grieven aangevoerd&#13;
en toegelicht en hebben zij geconcludeerd dat&#13;
het hof dat vonnis zal vernietigen en, opnieuw&#13;
rechtdoende, de vordering van de gebroeders&#13;
Kok alsnog zal afwijzen met veroordeling van&#13;
de gebroeders Kok in de kosten van beide&#13;
instanties.&#13;
2.3 Ter uitvoering van de daartoe gegeven beschikking&#13;
van dit hof van 11 juni 2002 is voor&#13;
dit hof een voorlopig getuigenverhoor gehouden.&#13;
De daarvan opgemaakte processen-verbaal&#13;
d.d. 22 augustus 2002 en 11 oktober 2002&#13;
bevinden zich bij de stukken.&#13;
2.4 De gebroeders Kok hebben bij memorie&#13;
van antwoord verweer gevoerd met conclusie&#13;
dat het hof het vonnis zo nodig onder verbetering&#13;
of aanvulling van gronden zal bekrachtigen,&#13;
met veroordeling van Geerts c.s. in de&#13;
kosten van beide instanties.&#13;
2.5 Aan Geerts c.s. is akte verleend van hun&#13;
reactie op het voorlopig getuigenverhoor. De&#13;
gebroeders Kok hebben bij antwoordakte op&#13;
de akte van Geerts c.s. gereageerd.&#13;
2.6 Hierna is arrest bepaald op heden.&#13;
3 De grieven&#13;
Het hof leest in hetgeen Geerts c.s. aanvoeren&#13;
de volgende grieven:&#13;
I. De pachtkamer van de rechtbank te Assen&#13;
is er ten onrechte van uitgegaan dat tussen&#13;
Nijhof als verpachtster enerzijds en de&#13;
gebroeders Kok als pachter anderzijds een&#13;
pachtovereenkomst voor onbepaalde tijd overeengekomen&#13;
zou zijn.&#13;
II. De pachtkamer van de rechtbank te Assen&#13;
is er ten onrechte van uitgegaan dat er sprake&#13;
zou zijn van een pachtovereenkomst voor&#13;
onbepaalde tijd.&#13;
III. De pachtkamer van de rechtbank te Assen&#13;
heeft ten onrechte aangenomen dat er geen&#13;
beëindiging metterdaad heeft plaatsgevonden.&#13;
4 De vaststaande feiten&#13;
4.1 Op grond van hetgeen in eerste aanleg als&#13;
vaststaand is aangemerkt zonder dat daartegen&#13;
grieven zijn gericht of bezwaren zijn&#13;
geuit alsmede op grond van hetgeen overigens&#13;
is gesteld en niet dan wel onvoldoende is&#13;
betwist staat het navolgende vast.&#13;
4.2 Jantje Henderika Wilhelmina Nijhof (verder&#13;
te noemen: Nijhof) was in 1980 eigenares&#13;
van een perceel bouwland groot 2.33.20 ha,&#13;
kadastraal bekend gemeente Zuidlaren, sectie&#13;
K, nr. 173.&#13;
4.3 In november 1980 heeft Nijhof de grond&#13;
aan de gebroeders Kok dan wel aan Libbe&#13;
Kok in gebruik gegeven voor een landbouwkundig&#13;
doel. Tussen partijen is voor dat jaar&#13;
een tegenprestatie van ƒ 1.600,– overeengekomen.&#13;
4.4 In 1990 is de tegenprestatie in overleg tussen&#13;
Libbe Kok en Nijhof verlaagd tot ƒ 1.400,–.&#13;
4.5 Eind 1997 heeft Nijhof toegestemd in het&#13;
gebruik van het perceel door een zekere&#13;
Kruims.&#13;
4.6 Het perceel is op 13 april 2000 door Nijhof&#13;
verkocht aan Geerts c.s.&#13;
5 Beoordeling van het geschil in&#13;
hoger beroep&#13;
5.1 De pachtkamer in eerste aanleg heeft ter&#13;
zake van het onder 4.2 bedoelde perceel vastgelegd&#13;
een pachtovereenkomst tussen Nijhof&#13;
en (de gebroeders) Kok, aangegaan per 1 november&#13;
1980 voor onbepaalde tijd, tegen een&#13;
pachtsom van laatstelijk € 272,27 per hectare&#13;
per jaar. Nijhof is van die beslissing niet in&#13;
hoger beroep gekomen. De bezwaren van&#13;
Geerts c.s. tegen deze beslissing vloeien voort&#13;
uit hun stellingen, dat (a) alleen aan Libbe&#13;
Kok is verpacht, dat (b) tussen Nijhof en&#13;
Libbe Kok geen gebruik voor onbepaalde tijd&#13;
is overeengekomen en dat (c) staking van het&#13;
gebruik is overeengekomen, waarna het gebruik&#13;
metterdaad is geëindigd.&#13;
5.2 Ter zake van de in 5.1 onder (a), (b) en (c)&#13;
bedoelde stellingen is op verzoek van Geerts&#13;
c.s. een voorlopig getuigenverhoor gehouden.&#13;
Dit betekent nog niet zonder meer, dat de&#13;
bewijslast ook op Geerts c.s. rust. Naar het&#13;
oordeel van het hof rust de bewijslast wat&#13;
betreft de partijen bij de overeenkomst op de&#13;
gebroeders Kok, nu zij hebben gesteld dat aan&#13;
hen gedrieën is verpacht en hier door Geerts&#13;
c.s. gemotiveerd tegenover is gesteld, dat aan&#13;
alleen Libbe Kok is verpacht. Wat betreft de&#13;
duur van de overeenkomst rust de bewijslast&#13;
in beginsel op Geerts c.s. nu de door hen&#13;
gestelde duur afwijkt van de wettelijke duur,&#13;
niet blijkt dat een jaarlijks wisselende pachtprijs&#13;
is overeengekomen, in de stukken niet&#13;
voldoende is gesteld of gebleken dat jaarlijks&#13;
is gesproken over de uit te oefenen teelt en&#13;
evenmin blijkt dat Libbe Kok of de gebroeders&#13;
Kok niet onafgebroken de beschikking&#13;
over de grond hebben gehad. Wat betreft een&#13;
eventuele uitgevoerde beëindigingsovereenkomst&#13;
rust de bewijslast eveneens op Geerts&#13;
c.s., aangezien zij hebben gesteld dat daarvan&#13;
sprake is geweest en de gebroeders Kok hiertegen&#13;
gemotiveerd verweer hebben gevoerd.&#13;
Het hof zal de in het voorlopig getuigenverhoor&#13;
afgelegde verklaringen tegen de achtergrond&#13;
van deze bewijslastverdeling bezien.&#13;
5.3 Wat betreft de vraag of de pachtovereenkomst&#13;
is gesloten met Libbe Kok of met de&#13;
gebroeders Kok volgt niet met voldoende duidelijkheid&#13;
uit de getuigenverklaringen, dat aan&#13;
de gebroeders Kok is verpacht. Nijhof heeft&#13;
verklaard steeds met alleen Libbe Kok van&#13;
doen te hebben gehad en diens broers aanvankelijk&#13;
niet te hebben gekend, terwijl Libbe&#13;
Kok heeft verklaard dat alleen hij zelf met&#13;
Nijhof de verpachting is overeengekomen, dat&#13;
hij zelf met haar de contacten heeft onderhouden&#13;
en dat hij de verpachting aan de maatschap&#13;
heeft afgeleid uit het feit dat hij een&#13;
maatschap met zijn broers had. Uit dit laatste&#13;
volgt echter nog niet, dat verpachting aan de&#13;
maatschap is overeengekomen; de verklaring&#13;
van Libbe Kok dat “daarover ook wel (zal)&#13;
zijn gesproken” is te speculatief om daaraan&#13;
in dit verband bewijskracht toe te kennen.&#13;
Het enkele feit dat Nijhof nota’s aan de maatschap&#13;
heeft gestuurd en de maatschap vervolgens&#13;
die nota’s heeft betaald is voorts onvoldoende&#13;
om daaruit af te leiden dat op enig&#13;
moment de maatschap als contractspartij is&#13;
aanvaard. Datzelfde geldt voor zover zou&#13;
moeten worden aangenomen dat – zo dit al als&#13;
bewezen kan worden aangemerkt – niet (of&#13;
niet alleen) Libbe Kok, maar (ook) Jacob Kok&#13;
met Nijhof heeft gesproken over onderverpachting&#13;
aan Kruims. Het hof voegt hieraan&#13;
toe dat ook het eventuele feit dat Nijhof ervan&#13;
op de hoogte was dat niet alleen Libbe Kok,&#13;
maar ook diens broers de grond gebruikten&#13;
nog niet meebrengt, dat mede aan die broers&#13;
werd verpacht. Alleen Libbe Kok dient dus&#13;
als pachter te worden aangemerkt.&#13;
5.4 Wat betreft de duur van de overeenkomst&#13;
volgt uit de verklaringen van Nijhof en Libbe&#13;
Kok, dat beide partijen ervan uitgingen dat&#13;
van jaar tot jaar werd verpacht en dat jaarlijks&#13;
overleg werd gepleegd, waarbij onder meer&#13;
het in het volgende jaar te verbouwen gewas&#13;
aan de orde kwam. Libbe Kok heeft verklaard&#13;
dat in het jaarlijkse telefoongesprek aan de&#13;
orde kwam of de grond weer mocht worden&#13;
gebruikt, dat bij die gelegenheid werd gesproken&#13;
over het gewas en de bemesting en dat&#13;
Nijhof de prijs bepaalde. Nijhof heeft verklaard&#13;
dat zij beschikkingsmacht over de&#13;
grond wilde behouden en Libbe Kok heeft&#13;
verklaard dat zoiets als het staken van het&#13;
gebruik aan het einde van het jaar geregeld&#13;
zou worden. Ook uit de verklaringen van&#13;
Jacob Kok en Willem Kok volgt dat sprake&#13;
was van contracten voor één jaar. Nu uit de&#13;
verklaringen van alle (potentieel) betrokkenen&#13;
bij de pachtovereenkomsten onmiskenbaar&#13;
volgt dat sprake is geweest van opvolgende&#13;
overeenkomsten voor de duur van één jaar,&#13;
dienen Geerts c.s. in zoverre in de bewijslevering&#13;
geslaagd te worden geacht.&#13;
5.5 Uit de getuigenverklaringen van Libbe en&#13;
Jacob Kok volgt nog, dat – zoals Kok c.s. ook&#13;
in hun conclusie van repliek/antwoord d.d.&#13;
17 april 2001 hebben gesteld – tussen Jacob&#13;
Kok en Nijhof de afspraak was gemaakt dat&#13;
– in afwijking van het eerdere gebruik van jaar&#13;
tot jaar – de pachtovereenkomst meerdere&#13;
jaren zou duren toen aan Kruims werd onderverpacht.&#13;
Het hof is van oordeel dat de&#13;
bewijslast van de duur van deze nieuwe overeenkomst,&#13;
die afwijkt van de duur van gedurende&#13;
geruime tijd achtereenvolgens gesloten&#13;
eerdere overeenkomsten, rust op diegene die&#13;
de afwijkende duur stelt, derhalve in dit geval&#13;
op de gebroeders Kok. Het hof acht de&#13;
gebroeders Kok niet in de levering van dit&#13;
bewijs geslaagd. Alleen Jacob Kok heeft op&#13;
dit punt uit eigen waarneming verklaard&#13;
– Libbe Kok heeft slechts verklaard omtrent&#13;
hetgeen hij (op enig moment) van Jacob Kok&#13;
heeft vernomen – en het hof acht hetgeen&#13;
Jacob Kok omtrent de overeengekomen duur&#13;
stelt onvoldoende om alleen op basis daarvan&#13;
het bewijs geleverd te achten. De verklaring&#13;
van Jacob Kok vindt geen steun in de verklaring&#13;
van Nijhof; uit die laatste verklaring&#13;
volgt immers niet meer dan dat Nijhof heeft&#13;
ingestemd met een onderverpachting aan&#13;
Kruims. Verder volgt uit die verklaring dat&#13;
Nijhof zich (ook) in het najaar van 1999 vrij&#13;
voelde de grond in pachtvrije staat te verkopen,&#13;
hetgeen impliceert dat zij zich ook toen&#13;
niet aan een meerjarige pachtovereenkomst&#13;
met Libbe Kok gebonden achtte, hetgeen in&#13;
zoverre – zij het impliciet – in tegenspraak is&#13;
met de verklaring van Jacob Kok. Een en&#13;
ander volgt ook uit de slotpassage van de&#13;
getuigenverklaring van Willem Kok.&#13;
5.6 Het dient er dus voor te worden gehouden&#13;
dat ook in (1998/)1999 sprake is geweest van&#13;
een overeenkomst voor de duur van één jaar.&#13;
Nu deze overeenkomst niet ter toetsing naar&#13;
de grondkamer is gezonden (en dus onzeker&#13;
is of de korte duur zal worden goedgekeurd&#13;
en/of art. 9, lid 2 Pw zal worden toegepast)&#13;
kunnen Geerts c.s. belang hebben bij beoordeling&#13;
van hun standpunt, dat de overeenkomst&#13;
in onderling overleg is beëindigd. Het&#13;
hof is van oordeel dat van de juistheid van dat&#13;
standpunt onvoldoende is gebleken. Een en&#13;
ander kan niet volgen uit gewekte verwachtingen&#13;
in verband met het door Libbe Kok niet&#13;
protesteren tegen de brief van 18 januari 2000,&#13;
nu Nijhof had gevraagd deze voor akkoord te&#13;
ondertekenen, hetgeen niet is geschied. Uit de&#13;
verklaring van Nijhof volgt evenmin dat&#13;
expliciet beëindiging van de pacht is overeengekomen&#13;
in die zin, dat Libbe Kok zich voldoende&#13;
duidelijk heeft neergelegd bij een&#13;
definitief einde van het gebruik in het bewustzijn&#13;
van het feit dat hij zich mogelijk kon&#13;
beroepen op een voortgezet gebruiksrecht; uit&#13;
de verklaring van Nijhof volgt slechts dat&#13;
Libbe Kok niet afwijzend heeft gereageerd op&#13;
haar plannen tot verkoop van de grond. Uit&#13;
het verwijderen van de afrastering door&#13;
Kruims kan evenmin instemming van Libbe&#13;
Kok met beëindiging van de pachtovereenkomst&#13;
worden afgeleid, nu niet is gebleken&#13;
dat dit verwijderen in overleg met Libbe Kok&#13;
is geschied en als achtergrond had dat het perceel&#13;
uiteindelijk aan Nijhof diende te worden&#13;
opgeleverd.&#13;
5.7 De slotsom luidt, dat de grieven I en II&#13;
gegrond zijn en dat grief III faalt. Het vonnis&#13;
waarvan beroep zal – voor zover in hoger&#13;
beroep aan de orde gesteld, zijnde alleen voor&#13;
een gedeelte in conventie – worden vernietigd&#13;
en vastgelegd zal worden een overeenkomst&#13;
voor de duur van één jaar tussen Nijhof als&#13;
verpachtster en Libbe Kok als pachter, waarvan&#13;
de duur is ingegaan op 1 november 1998.&#13;
Eerdere pachtovereenkomsten zullen niet worden&#13;
vastgelegd, nu deze telkens door de daarop&#13;
volgende overeenkomst zullen zijn beëindigd&#13;
en tussen de partijen in hoger beroep&#13;
alleen belang kan bestaan bij vastlegging van&#13;
de pachtovereenkomst voor het laatste jaar. Er&#13;
is geen aanleiding wijziging te brengen in de&#13;
kostenveroordeling in eerste aanleg, nu de&#13;
gebroeders Kok in die instantie reeds in de&#13;
kosten van Geerts c.s. zijn veroordeeld en het&#13;
hof in de memorie van antwoord geen door&#13;
de gebroeders Kok opgeworpen grief (en op&#13;
dit punt ingesteld incidenteel appèl) leest.&#13;
5.8 Wat betreft de kosten van de procedure in&#13;
hoger beroep ziet het hof termen om de&#13;
gebroeders Kok te veroordelen in de eigen&#13;
proceskosten alsmede in de helft van die van&#13;
Geerts c.s., de kosten van het voorlopig getuigenverhoor&#13;
daarbij inbegrepen.&#13;
6 De beslissing&#13;
Het hof, rechtdoende in hoger beroep:&#13;
vernietigt het vonnis van de pachtkamer van&#13;
de sector kanton van de rechtbank te Assen&#13;
van 5 februari 2002, voor zover dit in conventie&#13;
in het hoger beroep is betrokken, en, in&#13;
zoverre opnieuw rechtdoende:&#13;
legt schriftelijk vast een pachtovereenkomst&#13;
tussen Jantje Henderika Wilhelmina Nijhof&#13;
als verpachtster en Libbe Kok als pachter ter&#13;
zake van een perceel bouwland groot 2.33.20 ha,&#13;
kadastraal bekend gemeente Zuidlaren, sectie&#13;
K, nr. 173, ingaande 1 november 1998 en eindigende&#13;
31 oktober 1999, tegen een pachtprijs&#13;
van ƒ 1.400,– voor het geheel, zulks onverminderd&#13;
de werking van artikel 9, lid 1 van de&#13;
Pachtwet en mogelijke toepassing van artikel 9,&#13;
lid 2 van die wet;&#13;
wijst af hetgeen door de gebroeders Kok&#13;
jegens Geerts c.s. meer of anders is gevorderd;&#13;
veroordeelt de gebroeders Kok wat betreft de&#13;
kosten van het hoger beroep in de kosten aan&#13;
de eigen zijde alsmede in de helft van de kosten&#13;
aan de zijde van Geerts c.s., welke helft tot&#13;
op heden wordt begroot op € 38,78 wegens&#13;
kosten exploot, € 96,50 wegens griffierecht,&#13;
€ 354,– wegens getuigentaxe en € 1.156,50&#13;
wegens salaris.</content><legacyfootnotes/><footnotes><footnote/></footnotes><auteurs/><published>2004-09-01 00:00:00</published><modified>2004-09-01 00:00:00</modified><editiondate>2004-09-01</editiondate><htmlpath>https://denhollander.info/artikel/3651</htmlpath></article>
</articles></edition>