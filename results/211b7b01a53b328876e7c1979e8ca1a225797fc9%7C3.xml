<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>11</uitgave><aflevering>11</aflevering><searchword>TvAR 11/2000</searchword><id>4771</id><udhid>UDH:TvAR/4771</udhid><titel>Ketelaar c.s. / Noorderleegsbuitenveld B.V. (TvAR 2000/5040)</titel><searchwords><searchword>TvAR 11/2000</searchword><searchword>TvAR 2000/5040</searchword><searchword>UDH:TvAR/4771</searchword></searchwords><attachments><attachment><name>2000_nr 11_Rechtspraak_5040.pdf</name><extention>pdf</extention><url>https://denhollander.info/download/4713/ci</url></attachment></attachments><inleiding>[Pachtwet art. 56a, 56b]&#13;
&#13;
Overdracht van de aandelen van verpachtster&#13;
is niet aan te merken als een vervreemding&#13;
als bedoeld in art. 56a Pachtwet.&#13;
Verpachtster is na de overgang van het aandelenbezit&#13;
dezelfde vennootschap gebleven&#13;
en treedt nog steeds als verpachtster op.&#13;
Bovendien heeft niet zij de aandelen vervreemd,&#13;
maar deden haar aandeelhouders&#13;
dat; voorts betreft de vervreemding niet het&#13;
verpachte, maar de aandelen.&#13;
Nu de vennootschap eigenaresse en verpachtster&#13;
is gebleven, kan ook niet gezegd&#13;
worden dat het verpachte feitelijk aan een&#13;
ander is overgegaan, in het midden gelaten&#13;
of dat dan wel een vervreemding in strijd&#13;
met art. 56b lid 1 Pachtwet zou meebrengen.&#13;
Geen onrechtmatig handelen van of wetsontduiking&#13;
door verpachtster, reeds omdat&#13;
het nietgaat om een handelwijze van verpachtster&#13;
zelve, maar van haar aandeelhouders.</inleiding><content>ARREST IN DE ZAAK VAN:&#13;
1 Jitte Gregorius Ketelaar,&#13;
2 Frouwkje Mulder, beiden te Hallum,&#13;
appellanten,&#13;
procureur: mr. P.C. Plochg,&#13;
tegen&#13;
de besloten vennootschap met beperkte aansprakelijkheid&#13;
Noorderleegsbuitenveld B.V. te&#13;
Leeuwarden, kantoorhoudende te Olterterp,&#13;
geïntimeerde,&#13;
procureur: mr. J.M.J. Huver.&#13;
1 Het geding in eerste aanleg&#13;
De pachtkamer van het kantongerecht te&#13;
Leeuwarden heeft op 22 oktober 1997 tussen&#13;
partijen een vonnis gewezen, dat in fotocopie&#13;
aan dit arrest is gehecht en naar de inhoud&#13;
waarvan wordt verwezen.&#13;
2 Het geding in hoger beroep&#13;
2.1 Appellanten – hierna ook te noemen:&#13;
pachters – zijn bij exploot van 20 november&#13;
1997, met gelijktijdige dagvaarding van geïntimeerde&#13;
– hierna ook te noemen: verpachtster&#13;
– voor dit hof, in hoger beroep gekomen van&#13;
genoemd vonnis, waarbij is afgewezen de vordering&#13;
van pachters om voor recht te verklaren&#13;
dat de overdracht van de aandelen van&#13;
verpachtster aan It Fryske Gea in het onderhavige&#13;
geval een vervreemding is in de zin van&#13;
artikel 56a sub c Pachtwet en dat pachters bij&#13;
voorkeur in de gelegenheid moeten worden&#13;
gesteld het gepachte te verkrijgen.&#13;
2.2 Bij memorie van grieven zijn na te melden&#13;
grieven aangevoerd en hebben pachters hun&#13;
eis vermeerderd, met conclusie dat het hof:&#13;
primair:&#13;
a) verpachtster zal bevelen pachters alsnog bij&#13;
voorkeur in de gelegenheid te stellen het verpachte&#13;
in eigendom te verkrijgen, zulks op de&#13;
voet van het bepaalde in de artikelen 56a, lid&#13;
3, en volgende Pachtwet, en daartoe binnen&#13;
vijf dagen na betekening van het te wijzen&#13;
arrest bij deurwaardersexploot of bij aangetekende&#13;
brief van die bereidheid aan pachters&#13;
kennis te geven;&#13;
b) zal bepalen dat verpachtster bij gebreke van&#13;
een voldoening aan de hiervoor onder a vermelde&#13;
verplichting een direct opeisbare dwangsom&#13;
verbeurt jegens pachters van de somma&#13;
van ƒ 1.000,– per dag dat zij daarmee nalatig&#13;
blijft, althans een dwangsom ter grootte van&#13;
een bedrag als het hof zal vermenen te behoren,&#13;
onverminderd het recht van pachters om&#13;
in dat geval van verpachtster een vergoeding&#13;
te verlangen van de schade welke zij tengevolge&#13;
van de nalatigheid van verpachtster lijden;&#13;
subsidiair:&#13;
c) verpachtster zal veroordelen om op de voet&#13;
van het bepaalde in artikel 56h Pachtwet aan&#13;
pachters te voldoen de somma van ƒ 87.500,–,&#13;
vertegenwoordigend de tussen partijen geldende&#13;
jaarlijkse pachtprijs voor het verpachte;&#13;
d) verpachtster zal veroordelen om aan pachters&#13;
te vergoeden de schade die zij geacht kunnen&#13;
worden te lijden, voor zover uitgaande&#13;
boven het hiervoor onder c vermelde bedrag,&#13;
doordat het gepachte feitelijk is overgedragen&#13;
aan It Fryske Gea, zulks met voorbijgaan van&#13;
het aan pachters toekomende voorkeursrecht,&#13;
welke schade dient te worden opgemaakt bij&#13;
staat en te worden vereffend volgens de wet,&#13;
een en ander met veroordeling van verpachtster&#13;
in de proceskosten van beide instanties.&#13;
2.3 Bij memorie van antwoord is verweer&#13;
gevoerd met conclusie dat het hof pachters in&#13;
zowel hun primaire als hun subsidiaire vorderingen&#13;
niet-ontvankelijk zal verklaren, althans&#13;
hun die vorderingen zal ontzeggen en het&#13;
vonnis, waarvan beroep, zal bekrachtigen, met&#13;
veroordeling van pachters in de proceskosten.&#13;
2.4 Vervolgens hebben partijen de stukken aan&#13;
het hof overgelegd ter fine van arrest.&#13;
3 De grieven&#13;
De grieven luiden:&#13;
I. De pachtkamer van het kantongerecht heeft&#13;
geoordeeld dat de overdracht van aandelen&#13;
van Noorderleegsbuitenveld aan It Fryske&#13;
Gea niet als een vervreemding in de zin van&#13;
artikel 56a Pachtwet kan worden aangemerkt,&#13;
dit, gelet op de omstandigheden waaronder&#13;
deze aandelentransactie plaatsvond, ten onrechte.&#13;
II. Ten onrechte heeft de pachtkamer van het&#13;
kantongerecht het bij voorbaat niet van betekenis&#13;
geacht, dat It Fryske Gea via de aandelenoverdracht&#13;
wellicht geacht zou moeten&#13;
worden (indirect) feitelijk de positie van verpachter&#13;
te hebben ingenomen, omdat, zoals de&#13;
pachtkamer stelt: “niet de aandeelhouder van&#13;
een rechtspersoon wederpartij is in de pachtovereenkomst,&#13;
doch in casu die rechtspersoon&#13;
zelf”.&#13;
III. Ten onrechte heeft de pachtkamer van het&#13;
kantongerecht geoordeeld dat pachters vanuit&#13;
hun visie de oorspronkelijke aandeelhouder(s)&#13;
van Noorderleegsbuitenveld hadden moeten&#13;
aanspreken en niet Noorderleegsbuitenveld zelf.&#13;
IV. Ten onrechte heeft de pachtkamer van het&#13;
kantongerecht (zonder nader onderzoek) geoordeeld&#13;
dat de positie van pachters als gevolg&#13;
van de verkoop van gronden door Noorderleegsbuitenveld&#13;
aan It Fryske Gea geen wijziging&#13;
ondergaat en dat de continuïteit van hun&#13;
bedrijf daardoor geen gevaar loopt.&#13;
V. Ten onrechte heeft de pachtkamer van het&#13;
kantongerecht de vordering van pachters afgewezen.&#13;
VI. Ten onrechte heeft de pachtkamer van het&#13;
kantongerecht pachters veroordeeld in de&#13;
proceskosten.&#13;
4 De vaststaande feiten&#13;
In hoger beroep kan van de volgende, als&#13;
erkend of niet (voldoende) betwist, vaststaande&#13;
feiten worden uitgegaan:&#13;
– bij pachtovereenkomst van 5 april 1989,&#13;
goedgekeurd door de grondkamer voor Friesland&#13;
op 6 april 1989, is door verpachtster aan&#13;
pachters verpacht de hoeve kadastraal bekend&#13;
gemeente Hallum, sectie F, nrs. 406, 429 t/m&#13;
433 en 342, tezamen groot 68.44.92 ha;&#13;
– deze pachtovereenkomst werd aangegaan&#13;
voor de duur van 12 jaren, ingaande op 3 april&#13;
1989 en mitsdien eindigend op 2 april 2001;&#13;
– bij als “AANVULLING PACHTOVEREENKOMST”&#13;
benoemde overeenkomst van 4 april 1991,&#13;
goedgekeurd door de grondkamer voor Friesland&#13;
op 16 april 1992 is door partijen verstaan&#13;
dat de omvang van voormeld pachtobject&#13;
vanaf het voorjaar 1989 ongeveer 80 ha is en&#13;
in voormelde pachtovereenkomst slechts gedeeltelijk&#13;
is vermeld vanwege onbekendheid&#13;
met de kadastrale gegevens van de rest tengevolge&#13;
van ruilverkaveling en werkzaamheden&#13;
aan de zeewering en dat die gegevens nog&#13;
steeds niet bekend zijn, en is vervolgens tussen&#13;
partijen overeengekomen dat het pachtobject&#13;
in totaal ongeveer 80.43.05 ha groot is,&#13;
alsmede dat de pachtprijs ƒ 87.500,– in totaal&#13;
per jaar bedraagt, met handhaving van de&#13;
pachtduur als vermeld;&#13;
– voormeld pachtobject is gelegen in het&#13;
natuurontwikkelingsproject “Noord Friesland&#13;
buitendijks”, dat in totaal ongeveer 2.000 ha&#13;
groot is; hiervan was ongeveer 746 ha – waaronder&#13;
de hoeve in geschil – eigendom van&#13;
verpachtster die dit areaal inmiddels, met&#13;
uitzondering van die hoeve alsmede – aldus&#13;
verpachtster – van een kleine aan een derde&#13;
verpachte oppervlakte, heeft overgedragen&#13;
aan de vereniging It Fryske Gea;&#13;
– voorts is het gehele aandelenpakket van verpachtster&#13;
door de desbetreffende aandeelhouders&#13;
verkocht en overgedragen aan It Fryske&#13;
Gea;&#13;
– It Fryske Gea heeft als doelstelling op de&#13;
door haar verworven gronden een natuurfunctie&#13;
te realiseren;&#13;
– It Fryske Gea is voornemens het gehele buitendijkse&#13;
gebied “Noord Friesland buitendijks”&#13;
aan te kopen en te gaan beheren.&#13;
5 Beoordeling van het geschil in&#13;
hoger beroep&#13;
5.1 Verpachtster heeft zich niet verzet tegen&#13;
de in hoger beroep door pachters gedane wijziging&#13;
en vermeerdering van eis, weshalve het&#13;
hof op die gewijzigde en vermeerderde eis&#13;
recht zal doen.&#13;
5.2 Ingevolge artikel 56b, lid 1, Pachtwet is de&#13;
verpachter die tot vervreemding van het&#13;
gepachte of een deel daarvan wil overgaan,&#13;
verplicht de pachter bij voorkeur in de gelegenheid&#13;
te stellen het aan te bieden recht te&#13;
verkrijgen. Artikel 56a sub c definieert het&#13;
begrip vervreemding als: overdracht van eigendom&#13;
of vestiging of overdracht van een beperkt&#13;
recht.&#13;
5.3 In het onderhavige geding gaat het om de&#13;
vraag of de verkoop en overdracht van de aandelen&#13;
van verpachtster al dan niet is aan te&#13;
merken als zulk een vervreemding. Met de&#13;
pachtkamer van het kantongerecht is het hof&#13;
van oordeel dat zulks niet het geval is.&#13;
5.4 Allereerst is verpachtster, de besloten vennootschap&#13;
Noorderleegsbuitenveld B.V., na&#13;
de overgang van het aandelenbezit geheel&#13;
dezelfde vennootschap gebleven en treedt zij&#13;
nog immer als zodanig op. Ten tweede heeft&#13;
niet zij bedoelde aandelen vervreemd maar&#13;
haar aandeelhouders. Ten derde betreft de&#13;
onderhavige vervreemding niet het verpachte,&#13;
maar meerbedoelde aandelen.&#13;
5.5 Aan het vorenstaande doet niet af dat verpachtster&#13;
als besloten vennootschap nauw&#13;
betrokken is geweest bij de overdracht van de&#13;
aandelen en dat die overdracht met haar&#13;
medeweten en instemming is geschied. Dit&#13;
laat immers onverlet dat zij niet als vervreemder&#13;
is opgetreden, alsmede dat niet het verpachte&#13;
is vervreemd.&#13;
5.6 Nu de besloten vennootschap eigenaresse&#13;
en verpachtster van de hoeve in geschil is&#13;
gebleven, kan ook niet gezegd worden dat die&#13;
hoeve feitelijk aan een ander is overgedragen,&#13;
in het midden gelaten of dat dan wel een vervreemding&#13;
in strijd met artikel 56b, lid 1,&#13;
Pachtwet zou meebrengen.&#13;
5.7 Ook de omstandigheid dat de directeur&#13;
van It Fryske Gea tevens directeur is geworden&#13;
van verpachtster, maakt het vorenstaande&#13;
niet anders en hetzelfde geldt ten aanzien van&#13;
de nauwe betrokkenheid van genoemde vereniging&#13;
bij de toekomst van het gebied waarvan&#13;
de hoeve in geschil deel uitmaakt.&#13;
5.8 Niet valt in te zien waarom de handelwijze&#13;
van verpachtster onrechtmatig zou zijn ten&#13;
opzichte van pachters, noch dat deze zou&#13;
moeten worden aangemerkt als wetsontduiking,&#13;
zulks reeds omdat het – zoals al overwogen&#13;
– helemaal niet gaat om een handelwijze&#13;
van verpachtster zelve, maar van haar aandeelhouders.&#13;
Dit is niet anders nu vrijwel alle&#13;
overige onroerende zaken van de besloten&#13;
vennootschap wel aan It Fryske Gea zijn&#13;
verkocht en in eigendom overgedragen. Verpachtster&#13;
was immers vrij om bedoelde eigendommen&#13;
aan een derde te verkopen en ten&#13;
aanzien van de onderhavige hoeve anders te&#13;
handelen.&#13;
5.9 Het hof kan pachters ook niet volgen in&#13;
hun redenering dat de besloten vennootschap&#13;
als zodanig (mede)verantwoordelijk moet&#13;
worden gehouden voor de handelwijze van&#13;
haar aandeelhouders c.q. dat die handelwijze&#13;
aan haar zou moeten worden toegerekend.&#13;
5.10 Ten overvloede overweegt het hof nog dat&#13;
de strekking van het voorkeursrecht ex artikel&#13;
56b e.v. Pachtwet niet is om te bevorderen dat&#13;
eigendom en gebruik van landbouwgrond in&#13;
één hand komen, maar ter bevordering van een&#13;
duurzaam gebruik door de pachter.&#13;
In casu worden de gebruiksrechten van pachters&#13;
in geen enkel opzicht aangetast. De pachtovereenkomst&#13;
met verpachtster loopt gewoon&#13;
door met alle waarborgen van dien voor pachters.&#13;
Hun positie is ten aanzien van eventuele&#13;
toekomstige (bestemmings-)ontwikkelingen&#13;
in het onderhavige gebied niet anders, dus&#13;
ook niet slechter, geworden dan deze zonder&#13;
de thans door hen aangevochten aandelenoverdracht&#13;
zou zijn geweest.&#13;
5.11 Het vorenoverwogene leidt ertoe dat de&#13;
grieven I tot en met V alle ongegrond zijn en&#13;
dat de pachtkamer van het kantongerecht de&#13;
vordering van pachters terecht heeft afgewezen.&#13;
Dit brengt mee dat ook grief VI faalt.&#13;
Eveneens volgt uit het vorenstaande dat geen&#13;
plaats is voor toewijzing van de door pachters&#13;
in hoger beroep gewijzigde en vermeerderde&#13;
eis, weshalve ook deze van de hand moet worden&#13;
gewezen.&#13;
6 Slotsom&#13;
6.1 Het vonnis, waarvan beroep, moet worden&#13;
bekrachtigd en de in hoger beroep gewijzigde&#13;
en vermeerderde vordering van pachters&#13;
moet worden afgewezen.&#13;
6.2 Pachters moeten als de ook in hoger&#13;
beroep in het ongelijk gestelde partij worden&#13;
veroordeeld in de kosten van dat beroep.&#13;
Beslissing&#13;
Het hof, rechtdoende in hoger beroep:&#13;
bekrachtigt het door de pachtkamer van het&#13;
kantongerecht te Leeuwarden tussen partijen&#13;
gewezen vonnis van 22 oktober 1997, waarvan&#13;
beroep;&#13;
wijst af hetgeen door pachters in hoger beroep&#13;
bij wege van wijziging en vermeerdering van&#13;
hun eis is gevorderd;&#13;
veroordeelt pachters in de in hoger beroep&#13;
tussen partijen gevallen proceskosten, aan de&#13;
zijde van verpachtster tot heden begroot op&#13;
ƒ 440,– voor verschotten en ƒ 1.700,– voor&#13;
salaris van de procureur.</content><legacyfootnotes/><footnotes><footnote/></footnotes><auteurs/><published>2000-11-01 00:00:00</published><modified>1999-02-23 00:00:00</modified><editiondate>2000-11-01</editiondate><htmlpath>https://denhollander.info/artikel/4771</htmlpath></article>
</articles></edition>