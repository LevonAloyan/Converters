<edition><articles><article><jaar>2010</jaar><naam>Tijdschrift voor Agrarisch Recht</naam><uitgave>3</uitgave><aflevering>3</aflevering><searchword>TvAR 3/2010</searchword><id>8397</id><udhid>UDH:TvAR/8397</udhid><titel>Landgoed Ampsen/Kupper (TvAR 2010/5561)</titel><searchwords><searchword>TvAR 3/2010</searchword><searchword>TvAR 2010/5561</searchword><searchword>UDH:TvAR/8397</searchword></searchwords><attachments><attachment><name>TvAR2010-3_5_rechtspraak_5561.pdf</name><extention>pdf</extention><url>https://denhollander.info/download/7523/ci</url></attachment></attachments><inleiding>Pacht&#13;
Uit art. 7:397 lid 1 kan niet worden afgeleid dat de wetgever&#13;
in geval van geliberaliseerde pacht - anders dan in geval&#13;
van reguliere pacht - de verpachtster vrij heeft willen laten&#13;
om de mogelijkheid van tussentijdse opzegging te bedingen.&#13;
Dat de wetgever een dergelijke bedoeling zou hebben gehad&#13;
laat zich ook niet afleiden uit de totstandkomingsgeschiedenis&#13;
van de regeling van de geliberaliseerde pacht en van de&#13;
daaraan voorafgaande regeling van artikel 70f lid 5 van de&#13;
Pachtwet.</inleiding><content>Het geding in eerste aanleg&#13;
De grondkamer Oost heeft bij beschikking van 31 juli&#13;
2008, waarvan afschrift aan partijen is verzonden op 15 augustus&#13;
2008, de op 14 december 2007 bij haar ter goedkeuring&#13;
ingezonden geliberaliseerde pachtovereenkomst als bedoeld&#13;
in art. 7:397, lid 1 Burgerlijk Wetboek tussen partijen&#13;
met betrekking tot een perceel cultuurgrond, kadastraal&#13;
bekend gemeente Laren, sectie A, nr. 1361, groot&#13;
2.84.70 ha, gewijzigd in die zin dat in art. 15 worden geschrapt&#13;
de woorden:’surseance van betaling is verleend, dan&#13;
wel zodra hij’.&#13;
Rechtspraak&#13;
De grondkamer heeft de aldus gewijzigde overeenkomst&#13;
vervolgens goedgekeurd. Voormelde beschikking is in fotokopie&#13;
aan deze beschikking gehecht. Daarnaar wordt verwezen&#13;
voor de procesgang in eerste aanleg en de aan de beschikking&#13;
ten grondslag gelegde motivering.&#13;
Het geding in hoger beroep&#13;
Verpachtster is bij een op 15 september 2008 ter griffie ingekomen&#13;
beroepschrift in beroep gekomen van voormelde&#13;
beschikking, met verzoek het oordeel van de grondkamer te&#13;
herzien en art. 15 van de onderhavige pachtovereenkomst&#13;
alsnog ongewijzigd goed te keuren. Pachter heeft geen gebruik&#13;
gemaakt van de mogelijkheid om een verweerschrift&#13;
in te dienen.&#13;
De grieven&#13;
Verpachtster heeft gemotiveerd, mede onder verwijzing naar&#13;
het arrest van de Hoge Raad van 13 mei 2005, JOR&#13;
2005/222, aangevoerd dat uitsluiting van surseance van betaling&#13;
als beëindigingsgrond voor verpachtster door de&#13;
grondkamer niet juist is.&#13;
Beoordeling van het geschil in hoger beroep&#13;
1. Blijkens de stukken, waaronder die in eerste aanleg, hebben&#13;
partijen op 10 respectievelijk 13 december 2007 voormelde&#13;
geliberaliseerde pachtovereenkomst als bedoeld in&#13;
art. 7:397, lid 1 Burgerlijk Wetboek ondertekend en tijdig&#13;
bij de grondkamer ter goedkeuring ingezonden. Art. 15 van&#13;
genoemde overeenkomst luidt als volgt:&#13;
“Zodra de pachter surseance van betaling is verleend, dan&#13;
wel zodra hij in staat van faillissement is komen te verkeren,&#13;
kan de verpachter de pacht tussentijds eindigen. De verpachter&#13;
heeft na beëindiging recht op schadevergoeding ter&#13;
grootte van alle resterende pachttermijnen die bij een normale&#13;
uitvoering van de overeenkomst zouden zijn verschenen.”&#13;
2. Verpachtster heeft aangevoerd dat de grondkamer in&#13;
voornoemd art. 15 van de onderhavige pachtovereenkomst&#13;
ten onrechte de woorden ‘surseance van betaling is verleend,&#13;
dan wel zodra hij’ heeft geschrapt. Dit met verwijzing&#13;
naar HR 13 mei 2005, JOR 2005/222, waarin de&#13;
Hoge Raad heeft bepaald dat de bevoegdheid tot opzegging&#13;
van een huurovereenkomst, mits de verhuurder zich het&#13;
recht hierop heeft voorbehouden, bij surseance van betaling&#13;
niet alleen aan de huurder, maar ook aan de verhuurder toekomt.&#13;
Voorts is verpachtster van mening dat de omstandigheid&#13;
dat het recht van zowel pachter als verpachter om op&#13;
grond van art. 39 van de Faillissementswet de overeenkomst&#13;
te ontbinden van dwingendrechtelijke aard is, geenszins uitsluit&#13;
dat verpachtster een dergelijke clausule in geval van surseance van betaling van pachter in de onderhavige pachtovereenkomst&#13;
mag opnemen. Een en ander wordt volgens&#13;
haar door art. 238 van de Faillissementswet ook niet uitgesloten&#13;
omdat uit de nieuwe regels omtrent pacht in het&#13;
Burgerlijk Wetboek een duidelijke analogie met het huurrecht&#13;
blijkt en bovendien in toenemende mate sprake is van&#13;
regelend recht, zodat zij van oordeel is dat ook zij zich het&#13;
recht kan voorbehouden om bij surseance van betaling tot&#13;
beëindiging van de pachtovereenkomst over te gaan. Naar&#13;
haar mening zijn de omstandigheden in dat geval dermate&#13;
ernstig dat het recht tot beëindiging van de pachtovereenkomst&#13;
niet slechts aan pachter maar ook aan verpachtster&#13;
dient toe te komen. Nu pachter reeds dat recht heeft kan in&#13;
haar optiek niet worden geconcludeerd dat het litigieuze gedeelte&#13;
van art. 15 voornoemd in strijd zou zijn met het algemeen&#13;
landbouwbelang. Dienaangaande overweegt de&#13;
Centrale Grondkamer het navolgende.&#13;
3. Art. 39 van de Faillissementswet luidt als volgt:&#13;
“1. Indien de gefailleerde huurder is, kan zowel de curator&#13;
als de verhuurder de huur tussentijds doen eindigen, mits&#13;
de opzegging geschiede tegen een tijdstip, waarop dergelijke&#13;
overeenkomsten naar plaatselijk gebruik eindigen. Bovendien&#13;
moet bij de opzegging de daarvoor overeengekomen of&#13;
gebruikelijke termijn in acht genomen worden, met dien&#13;
verstande echter, dat een termijn van drie maanden, in elk&#13;
geval voldoende zal zijn. Zijn er huurpenningen vooruitbetaald,&#13;
dan kan de huur niet eerder opgezegd worden, dan&#13;
tegen de dag, waarop de termijn, waarvoor vooruitbetaling&#13;
heeft plaats gehad, eindigt. Van de dag der faillietverklaring&#13;
af is de huurprijs boedelschuld.&#13;
2. Indien de gefailleerde pachter is, vindt het bovenstaande&#13;
overeenkomstige toepassing.”&#13;
Uit vorenstaande bewoordingen blijkt dat, ingeval van faillissement&#13;
van de pachter, zowel de curator als de verpachter&#13;
de pachtovereenkomst tussentijds kunnen beëindigen, zulks&#13;
met inachtneming van het overigens dienaangaande in lid 1&#13;
bepaalde.&#13;
4. In art. 238 van de Faillissementswet is het navolgende&#13;
bepaald:&#13;
“1. Zodra de surseance een aanvang heeft genomen, kan de&#13;
schuldenaar, die huurder is, met inachtneming van het bij&#13;
artikel 228 bepaalde, de huur tussentijds doen eindigen,&#13;
mits de opzegging geschiede tegen een tijdstip, waarop dergelijke&#13;
overeenkomsten naar plaatselijk gebruik eindigen.&#13;
Bovendien moet bij de opzegging de daarvoor overeengekomen&#13;
of gebruikelijke termijn in acht genomen worden, met&#13;
dien verstande echter, dat een termijn van drie maanden in&#13;
elk geval voldoende zal zijn. Zijn de huurpenningen vooruit&#13;
betaald, dan kan de huur niet eerder worden opgezegd dan&#13;
tegen de dag, waarop de termijn, waarvoor vooruitbetaling&#13;
heeft plaats gehad, eindigt.&#13;
2. Van de aanvang der surseance af is de huurprijs boedelschuld.&#13;
3. Indien de schuldenaar pachter is, vindt het bovenstaande&#13;
overeenkomstige toepassing.”&#13;
Hieruit blijkt dat zodra de surseance van betaling van de&#13;
pachter een aanvang heeft genomen de pachter de pachtovereenkomst&#13;
tussentijds kan beëindigen, zulks met inachtneming&#13;
van het overigens dienaangaande in genoemd artikel&#13;
bepaalde.&#13;
5. Het door verpachtster in dit verband genoemde arrest&#13;
van de Hoge Raad heeft betrekking op een geval van huur&#13;
van roerende zaken en niet van huur van bedrijfsruimte of&#13;
woonruimte. Anders dan voor huur van bedrijfsruimte en&#13;
van woonruimte geldt voor de huur van roerende zaken&#13;
geen gesloten stelstel van beëindiging en is de verhuurder&#13;
van roerende zaken in beginsel vrij om de mogelijkheid van&#13;
tussentijdse opzegging te bedingen. Het betoog van verpachtster&#13;
dat sprake is van een analogie met het door Hoge&#13;
Raad besliste geval ziet aan een en ander ten onrechte voorbij.&#13;
6. Weliswaar bepaalt art. 7:397, lid 1 Burgerlijk Wetboek&#13;
dat de art. 7:367 e.v. BurgerlijkWetboek met betrekking&#13;
tot opzegging niet van toepassing zijn op geliberaliseerde&#13;
pachtovereenkomsten, maar die bepaling houdt klaarblijkelijk&#13;
rechtstreeks verband met de omstandigheid dat bij geliberaliseerde&#13;
pachtovereenkomsten geen verlenging van&#13;
rechtswege plaatsvindt. Uit bedoelde bepaling kan dan ook&#13;
niet worden afgeleid dat de wetgever in geval van geliberaliseerde&#13;
pacht - anders dan in geval van reguliere pacht - de&#13;
verpachtster vrij heeft willen laten om de mogelijkheid van&#13;
tussentijdse opzegging te bedingen. Dat de wetgever een&#13;
dergelijke bedoeling zou hebben gehad laat zich ook niet afleiden&#13;
uit de totstandkomingsgeschiedenis van de regeling&#13;
van de geliberaliseerde pacht en van de daaraan voorafgaande&#13;
regeling van art. 70f, lid 5 van de Pachtwet. Omdat&#13;
geliberaliseerde pacht een uitzondering vormt op een stelsel&#13;
dat in sterke mate de bescherming van de belangen van de&#13;
bedrijfsvoering door de pachter beoogt, ligt het ook niet&#13;
voor de hand om de regeling van de geliberaliseerde pacht&#13;
extensief te interpreteren, in die zin dat niet alleen geen verlenging&#13;
van rechtswege plaatsvindt, maar het bovendien aan&#13;
verpachters vrij zou staan om de mogelijkheid van tussentijdse&#13;
opzegging te bedingen. De slotsom is dan ook dat de&#13;
grondkamer en in beroep de Centrale Grondkamer op&#13;
grond van art. 7:319 lid 1 aanhef en onder f Burgerlijk&#13;
Wetboek aan een beding als het onderhavige hun goedkeuring&#13;
dienen te onthouden.&#13;
7. Het hiervoor overwogene brengt mede dat de grief van&#13;
verpachtster geen doel treft.&#13;
Slotsom&#13;
De beschikking, waarvan beroep, moet worden bevestigd&#13;
met wijziging van gronden zoals hiervoor overwogen.&#13;
Beslissing&#13;
De Centrale Grondkamer, beschikkende in hoger beroep:&#13;
Bevestigt de beschikking, waarvan beroep, met wijziging&#13;
van gronden zoals hiervoor overwogen.&#13;
Noot&#13;
Voor de annotatie van deze beschikking wordt verwezen&#13;
naar de noot van E.H.M. Harbers bij de elders in dit tijdschrift&#13;
afgedrukte beschikking van de Centrale Grondkamer&#13;
inzake Ledeboer/Oldenhof d.d. 17 november 2009, Agr.r.&#13;
2009/5563.</content><legacyfootnotes/><footnotes><footnote/></footnotes><auteurs>mrs. Valk, Van der Beek en Willemse en de deskundige&#13;
leden ing. De Lorijn en ir. Duenk</auteurs><published>2010-03-01 00:00:00</published><modified>2010-03-01 00:00:00</modified><editiondate>2010-03-01</editiondate><htmlpath>https://denhollander.info/artikel/8397</htmlpath></article>
</articles></edition>