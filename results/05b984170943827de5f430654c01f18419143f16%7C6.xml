<edition><articles><article><jaar>2018</jaar><naam>Tijdschrift voor Agrarisch Recht</naam><uitgave>10</uitgave><aflevering>9</aflevering><searchword>TvAR 10/2018</searchword><id>15165</id><udhid>UDH:TvAR/15165</udhid><titel>Pacht - Hof Arnhem-Leeuwarden, 2 januari 2018﻿,  ECLI:NL:GHARL:2018:48  (Kreemers/De Rouw) (TvAR 2018/5948)</titel><searchwords><searchword>TvAR 10/2018</searchword><searchword>TvAR 2018/5948</searchword><searchword>UDH:TvAR/15165</searchword></searchwords><attachments><attachment><name>20002.pdf</name><extention>pdf</extention><url>https://denhollander.info/download/20002/ci</url></attachment></attachments><inleiding/><content>&lt;p class="rechters"&gt;(mrs. Th.C.M. Willemse, J.H. Lieber en B.J.H. Hofstee en de deskundige leden mr. ing. E. Oostra en ir. H.K.C. Roelofsen)&lt;/p&gt;&lt;p class="annotator"&gt;Met noot E.H.M. Harbers&lt;/p&gt;&lt;h3&gt;Pacht. Kwalificatie hoevepacht&lt;/h3&gt;&lt;p&gt;[Burgerlijk Wetboek, art. 7:313, art 7:361, art. 3:395]&lt;/p&gt;&lt;p&gt;Pachter stelt dat hij bij aanvang niet alleen tuinbouwgrond maar ook een schuur in gebruik heeft gekregen waardoor sprak zou zijn van hoevepacht. Het Hof oordeelt dat het aankomt op uitleg. &lt;/p&gt;&lt;p&gt;Pachter heeft niet (voldoende) gesteld dat in de pachtvergoeding tevens een vergoeding begrepen zat voor het gebruik van de schuur - vereist voor de kwalificatie hoevepacht. Ook overigens heeft pachter onvoldoende toegelicht dat de schuur was mede begrepen in de afspraak tussen pachter en verpachter over het gebruik.&lt;/p&gt;&lt;p&gt;Arrest in de zaak van&lt;/p&gt;&lt;p&gt;Anthonius Gerardus Kreemers, &lt;/p&gt;&lt;p&gt;wonende te Ammerzoden, gemeente Maasdriel, &lt;/p&gt;&lt;p&gt;appellant in het principaal hoger beroep, &lt;/p&gt;&lt;p&gt;geïntimeerde in het voorwaardelijk incidenteel hoger beroep, &lt;/p&gt;&lt;p&gt;in eerste aanleg: eiser in conventie, verweerder in reconventie, &lt;/p&gt;&lt;p&gt;hierna: Kreemers, &lt;/p&gt;&lt;p&gt;advocaat: mr. J.H. van Vliet, &lt;/p&gt;&lt;p&gt;tegen: &lt;/p&gt;&lt;p&gt;Johannes Petrus de Rouw, &lt;/p&gt;&lt;p&gt;wonende te Ammerzoden, gemeente Maasdriel, &lt;/p&gt;&lt;p&gt;geïntimeerde in het principaal hoger beroep, &lt;/p&gt;&lt;p&gt;appellant in het voorwaardelijk incidenteel hoger beroep, &lt;/p&gt;&lt;p&gt;in eerste aanleg: gedaagde in conventie, eiser in reconventie, &lt;/p&gt;&lt;p&gt;hierna: De Rouw, &lt;/p&gt;&lt;p&gt;advocaat: mr. L.G.C.M. de Wit. &lt;/p&gt;&lt;h3&gt;1 Het verdere verloop van het geding in hoger beroep&lt;/h3&gt;&lt;p&gt;Het hof neemt de inhoud van het tussenarrest van 5 april 2016 hier over. &lt;/p&gt;&lt;p&gt;1.1 Het verdere verloop blijkt uit: &lt;/p&gt;&lt;p&gt;- het proces-verbaal van comparitie van partijen van 6 juli 2016, - de memorie van grieven tevens wijziging van eis, &lt;/p&gt;&lt;p&gt;- de memorie van antwoord, tevens van voorwaardelijk incidenteel hoger beroep (voorwaardelijke vermeerdering van eis), &lt;/p&gt;&lt;p&gt;- de memorie van antwoord in voorwaardelijk incidenteel hoger beroep, &lt;/p&gt;&lt;p&gt;- een akte van De Rouw. &lt;/p&gt;&lt;p&gt;1.2 Vervolgens heeft Kreemers aanvullend de stukken voor het wijzen van arrest aan het hof overgelegd en heeft het hof arrest bepaald. &lt;/p&gt;&lt;p&gt;1.3 Kreemers vordert in het principaal hoger beroep - kort samengevat en na wijziging van eis - te vernietigen het vonnis van de pachtkamer van 16 december 2015, te verklaren voor recht dat sprake is van een pachtverhouding en dat De Rouw daaraan is gebonden, met de veroordeling van De Rouw om de gebruiksaanspraken van Kreemers te respecteren op straffe van verbeurte van een dwangsom. Voorwaardelijk vordert Kreemers veroordeling van De Rouw in de schade die is ontstaan door de ontruiming met zijn (onvoorwaardelijke) veroordeling in de proceskosten. &lt;/p&gt;&lt;p&gt;1.4 De Rouw vordert in het voorwaardelijk incidenteel hoger beroep - kort samengevat en na wijziging van eis - in geval van vernietiging, een verklaring voor recht dat de pachtovereenkomst is ontbonden, althans die te ontbinden, met veroordeling van Kreemers tot betaling van een bedrag van € 18.718,43 wegens achterstallige pacht en in de proceskosten. &lt;/p&gt;&lt;h3&gt;2 De vaststaande feiten &lt;/h3&gt;&lt;p&gt;Het hof gaat in hoger beroep uit van de volgende feiten: &lt;/p&gt;&lt;p&gt;2.1 Kreemers was eigenaar van een tuindersbedrijf gelegen te Ammerzoden. Bij akte van 24 december 1999 heeft hij het perceel tuinbouwgrond, kadastraal bekend gemeente Ammerzoden, sectie K, nummer 2514, groot 82 are en 50 centiare verkocht aan Bureau voor Kavelruil Haaren B.V., vertegenwoordigd door J.J. van Kasteren (hierna: Van Kasteren senior). In de leveringsakte is onder meer het volgende opgenomen: &lt;/p&gt;&lt;p&gt;“Verkoper heeft (…) aan koper verkocht en levert op grond daarvan aan koper (…) het recht van eigendom van een perceel tuinbouwgrond (…) en datgene wat volgens verkeersopvattingen onderdeel daarvan uitmaakt, hierna te noemen: “het verkochte”, door koper te gebruiken voor tuingrond. (…) &lt;/p&gt;&lt;p&gt;Bijzondere bepalingen:&lt;/p&gt;&lt;p&gt; 1. Onder de koop zijn uitdrukkelijk niet begrepen de op het gekochte staande tuinderskassen. &lt;/p&gt;&lt;p&gt;2. Koper zal trachten een bestemmingswijziging van de grond te verwezenlijken. Mocht koper hierin slagen, zal verkoper gehouden zijn binnen één jaar nadat dit aan hem door koper is medegedeeld, op zijn kosten de grond geheel vrij van opstanden aan koper op te leveren. &lt;/p&gt;&lt;p&gt;3. Gedurende de periode, dat verkoper de grond als sub 2 omschreven nog in gebruik heeft, is hij gehouden aan koper jaarlijks als schadeloosstelling te voldoen een bedrag overeenkomend met vijf procent (5%) rente van de betaalde koopsom, welke rente in twee halfjaarlijkse termijnen dient te worden afgerekend.” &lt;/p&gt;&lt;p&gt;2.2 Bureau voor Kavelruil Haaren B.V. heeft op 20 maart 2007 aan L.A.J. Van Kasteren, de zoon van Van Kasteren senior (hierna: Van Kasteren junior) geleverd de eigendom van: &lt;/p&gt;&lt;p&gt;“Een perceel tuinbouwgrond gelegen aan de Achterstraat te Ammerzoden (…) hierna ook te noemen: het verkochte, door koper te gebruiken als tuingrond en overigens conform vorenstaande omschrijving.” &lt;/p&gt;&lt;p&gt;2.3 Van Kasteren junior heeft bij akte van 15 augustus 2014 aan De Rouw geleverd: &lt;/p&gt;&lt;p&gt;“een perceel grond met schuur, plaatselijk bekend Achterstraat te Ammerzoden (…) hierna ook te noemen: het verkochte, door koper te gebruiken conform vorenstaande omschrijving.” &lt;/p&gt;&lt;p&gt;2.4 Kreemers heeft vanaf 1999 het gebruik van de grond voortgezet. Hij heeft de kassen gebruikt totdat hij deze eind 2013 met een slooppremie heeft gesloopt. De tegen de kassen staande tuinbouwschuur is blijven staan.&lt;/p&gt;&lt;p&gt;2.5 Bij brief van 24 september 2014 is Kreemers namens De Rouw medegedeeld dat hij het gebruik van het perceel en de schuur per 31 december 2014 moest staken. Kreemers heeft hieraan geen gehoor gegeven. &lt;/p&gt;&lt;h3&gt;3 Het geschil en de beslissing in eerste aanleg &lt;/h3&gt;&lt;p&gt;3.1 Kreemers heeft in eerste aanleg in conventie gevorderd een verklaring voor recht dat de tussen partijen bestaande verhouding een pachtverhouding is, met de veroordeling van De Rouw de gebruiksaanspraken van Kreemers te respecteren op straffe van verbeurte van een dwangsom. De Rouw heeft in reconventie de ontruiming van het perceel gevorderd op straffe van verbeurte van een dwangsom. &lt;/p&gt;&lt;p&gt;3.2 De pachtkamer heeft bij vonnis van 16 december 2015 de vorderingen in conventie afgewezen en die in reconventie toegewezen met veroordeling van Kreemers in de proceskosten. Kreemers heeft na betekening van het vonnis het perceel rond 14 januari 2016 ontruimd. &lt;/p&gt;&lt;h3&gt;4 De beoordeling van het hoger beroep &lt;/h3&gt;&lt;p&gt;4.1 Kern van het geschil tussen partijen is of de omstandigheid dat Kreemers de tuingrond en de schuur na 1999 is blijven gebruiken, kwalificeert als hoevepacht als bedoeld in artikel 7:313 BW. &lt;/p&gt;&lt;p&gt;4.2 Het komt daarmee aan op de uitleg van de koopovereenkomst tussen Kreemers en Bureau voor Kavelruil Haaren B.V. Hoewel de leveringsakte rept van een koopovereenkomst die zou zijn gedateerd november 1999, heeft Kreemers ter zitting in hoger beroep verklaard dat er geen koopovereenkomst (op papier) is gesloten. Het hof gaat bij deze stand van zaken ervan uit dat de leveringsakte weergeeft wat tussen de toenmalige partijen ten aanzien van de koop en levering is afgesproken. Bij de uitleg van de leveringsakte komt het wat het obligatoire aspect van de koop betreft aan op de zin die partijen over en weer redelijkerwijs aan elkaars verklaringen en gedragingen mochten toekennen en op hetgeen zij te dien aanzien redelijkerwijs van elkaar mochten verwachten en wat het zakenrechtelijk aspect betreft op de in de leveringsakte tot uitdrukking gebrachte partijbedoeling die moet worden afgeleid uit de in de akte gebezigde bewoordingen, uit te leggen naar objectieve maatstaven in het licht van de gehele inhoud van de akte. In beide gevallen geldt dat betekenis toekomt aan alle omstandigheden van het geval, waarbij de aannemelijkheid van de rechtsgevolgen waartoe de onderscheiden op zichzelf mogelijke tekstinterpretaties zouden leiden tevens van belang is. &lt;/p&gt;&lt;p&gt;4.3 Verkocht en overgedragen is een perceel tuinbouwgrond. Volgens de bijzondere bepalingen is (alleen) grond in gebruik gegeven. De strekking van de overeenkomst was dat Kreemers tuinbouwgrond aan Bureau voor Kavelruil Haaren B.V. verkocht opdat de koper in de toekomst woningbouw (28 woningen) zou verwezenlijken op het perceel. In afwachting van de bestemmingswijziging mocht Kreemers de verkochte grond blijven gebruiken. Destijds stonden op het perceel tuinderskassen en de tuinbouwschuur, alle gebouwd in 1980. In de leveringsakte zijn bijzondere bepalingen overeengekomen. De schuur is ook hierin niet (afzonderlijk) vermeld, alleen de kassen. &lt;/p&gt;&lt;p&gt;4.4 Na de levering van de tuinbouwgrond in 1999 is Kreemers zowel de kassen als de schuur blijven gebruiken en heeft hij voor het voortgezet gebruik van de grond aan Bureau voor Kavelruil Haaren B.V. en later Van Kasteren junior 5% van de koopsom voor de tuinbouwgrond betaald. Dat in die vergoeding tevens een vergoeding begrepen zat voor het gebruik van de schuur - vereist voor de kwalificatie hoevepacht - heeft Kreemers niet (voldoende) gesteld. Dit klemt temeer omdat hij ter zitting in hoger beroep heeft verklaard dat de koopsom voor de tuinbouwgrond in 1999 was gebaseerd op een vierkante meter prijs en dus niet (mede) op de waarde van de schuur. &lt;/p&gt;&lt;p&gt;4.5 Kreemers heeft in het licht van deze feiten en omstandigheden onvoldoende toegelicht dat de schuur mede is begrepen in de afspraak tussen Kreemers en De Rouw over het gebruik. Kreemers heeft voorts geen (toereikend) bewijsaanbod gedaan wat de uitleg van de leveringsakte betreft; het bewijsaanbod is beperkt tot het feitelijk gebruik van de schuur. Het hof ziet tot slot geen aanleiding Kreemers ambtshalve tot bewijs toe te laten van zijn stelling. &lt;/p&gt;&lt;p&gt;4.6 Dit alles leidt tot de conclusie dat de schuur niet onder de gebruiksovereenkomst valt en dat daardoor geen sprake is van hoevepacht. &lt;/p&gt;&lt;p&gt;4.7 Uit hoofde van de leveringsakte is daarom slechts in gebruik gegeven een perceel tuinbouwgrond van 0,82.50 ha. Het betreft in zoverre dus pacht van los land dat niet groter is dan 1 ha. De uitzondering van artikel 7:395 lid 2 BW is niet van toepassing. Dit brengt mee dat pachtbeschermingsregels, waaronder die voor duur en beëindiging, niet van toepassing zijn. De opzegging/beëindiging per 31 december 2014 heeft daarom werking gehad. &lt;/p&gt;&lt;p&gt;4.8 Kreemers heeft nog aangevoerd dat hij recht heeft op het voortgezet gebruik totdat de bestemmingswijziging is gerealiseerd. Deze afspraak tussen hem en Bureau voor Kavelruil Haaren B.V. is echter juridisch niet opgelegd aan de rechtsopvolgers van Bureau voor Kavelruil Haaren B.V. Naar het oordeel van het hof betreft het evenmin een beding dat onmiddellijk verband houdt met het doen hebben van het gebruik van de zaak tegen een door de pachter te betalen tegenprestatie als bedoeld in lid 3 van artikel 7:361 BW. Overigens heeft Kreemers dat ook niet betoogd. &lt;/p&gt;&lt;p&gt;4.9 Het principaal hoger beroep faalt op voormelde gronden. Omdat de ontruiming terecht was, bestaat er geen grond voor veroordeling van De Rouw in de schade die Kreemers dientengevolge heeft geleden. De voorwaardelijke vermeerdering van eis zal daarom worden afgewezen. &lt;/p&gt;&lt;p&gt;4.10 Aangezien het principaal hoger beroep faalt, is de voorwaarde waaronder het incidenteel hoger beroep is ingesteld niet vervuld zodat dit hoger beroep buiten bespreking zal blijven. &lt;/p&gt;&lt;h3&gt;Slotsom &lt;/h3&gt;&lt;p&gt;4.11 Het principaal hoger beroep faalt. Aan het voorwaardelijk ingestelde incidenteel hoger beroep wordt niet toegekomen. Het bestreden vonnis zal het hof bekrachtigen. Als de in het ongelijk te stellen partij zal het hof Kreemers in de kosten van het hoger beroep veroordelen.&lt;/p&gt;&lt;p&gt;De kosten aan de zijde van De Rouw zullen worden vastgesteld op € 314 aan griffierecht en op € 1.788 aan salaris advocaat (2 punten x tarief II). &lt;/p&gt;&lt;h3&gt;5 De beslissing &lt;/h3&gt;&lt;p&gt;Het hof, recht doende in hoger beroep: &lt;/p&gt;&lt;p&gt;bekrachtigt het vonnis van de pachtkamer te Zutphen (rechtbank Gelderland) van 16 december 2015; &lt;/p&gt;&lt;p&gt;wijst de vermeerderde eis af, &lt;/p&gt;&lt;p&gt;veroordeelt Kreemers in de kosten van het hoger beroep, tot aan deze uitspraak aan de zijde van De Rouw vastgesteld op € 314 voor griffierecht en op € 1.788 voor salaris overeenkomstig het liquidatietarief.&lt;/p&gt;&lt;h3&gt;Noot&lt;/h3&gt;&lt;p&gt;In deze zaak staat de vraag centraal of een gebruik van een perceel tuinbouwgrond, waarop een schuur staat, als hoevepacht moet worden gekwalificeerd.&lt;/p&gt;&lt;p&gt;Kreemers heeft in 1999 een perceel grond verkocht. Met de toenmalige koper is een afspraak gemaakt omtrent voortgezet gebruik tegenover een overeengekomen vergoeding. De tegenprestatie is bepaald aan de hand van een rentepercentage van de koopsom. Buiten de koopovereenkomst zijn gebleven de op het perceel staande kassen. Kreemers heeft deze in 2013 met een slooppremie zelf gesloopt. Op het perceel grond staat ook nog een tuinbouwschuur, tegen de kassen aan en die is niet gesloopt. Als de (nieuwe) eigenaar het gebruik van het perceel grond opzegt, beroept Kreemers zich op pachtbescherming. De centrale vraag is of in de overeengekomen vergoeding voor het voortgezet gebruik voor het perceel landbouwgrond ook een vergoeding voor het gebruik van de tuinbouwschuur zit.&lt;/p&gt;&lt;p&gt;Het geschil heeft betrekking op 0.82.50 ha tuinbouwgrond, gelegen in Gelderland. Het is een perceel kleiner dan 1 hectare. Als er geen sprake is van een overeengekomen tegenprestatie voor de schuur, geldt er geen pachtbescherming. Immers het gaat dan alleen om het gebruik van een perceel grond dat kleiner is dan 1 ha (artikel 7:395 BW); de uitzondering van pachtbescherming op tuinbouwgrond voor percelen vanaf 50 are geldt alleen in de provincies Noord- en Zuid-Holland (artikel 7:395 lid 2 BW). &lt;/p&gt;&lt;p&gt;Om als hoevepacht aangemerkt te worden, moet dus in rechte komen vast te staan dat er zowel voor het gebruik van de grond als de schuur een tegenprestatie is afgesproken. Ook bij een combinatie van een overeenkomst van bruikleen van een gebouw en (geliberaliseerde) pacht van losse grond kan het onder omstandigheden zo zijn dat dit gezamenlijk als een hoevepacht kwalificeert (HR 21 juni 2018, TvAR 2018, 5943 BBL-Laarakker). Dat is het geval als in de vergoeding voor de grond tevens een vergoeding voor de gebouwen is begrepen. &lt;/p&gt;&lt;p&gt; Aan de hand van de Haviltexformule (koopovereenkomst) en het leerstuk van de uitleg van een notariële akte naar objectieve maatstaven (HR 22 oktober 2010, NJ 2011/111) komt het Hof in dit geval tot de conclusie dat er geen vergoeding is overeengekomen voor de op het verkochte staande tuinbouwschuur, zodat er geen sprake is van hoevepacht. &lt;/p&gt;&lt;p&gt;Voor dit oordeel is relevant dat in de akte van levering de schuur niet genoemd is, het voortgezet gebruik ziet alleen op de tuinbouwgrond. In de akte van levering (waarin bepalingen uit de koopovereenkomst zijn opgenomen) zijn de op het perceel staande kassen nadrukkelijk van deze afspraak uitgesloten. Verder acht het Hof van belang dat de tegenprestatie gebaseerd is op een percentage van de koopsom voor tuinbouwgrond. Deze zou gebaseerd zijn op de vierkante meter prijs en niet (mede) op de waarde van de schuur. Of dat laatste argument erg overtuigend is, waag ik te betwijfelen. Voor zover mij bekend wordt bij verkoop van agrarische grond voor woningbouw de prijs veelal bepaald door de vierkante meters, niet door de opstallen die erop staan. Tot slot speelt wat dit punt betreft nog een rol dat de pachter geen bewijs aangeboden heeft van zijn stelling over de uitleg van de akte met betrekking tot de tuinbouwschuur.&lt;/p&gt;&lt;p&gt;Nu het beroep op hoevepacht strandt op het punt van de tegenprestatie, is niet relevant of er wel sprake is van een complex in de zin van artikel 7:313 lid 1 BW. Immers niet ieder gebruik van een gebouw en landbouwgrond kwalificeert als hoevepacht. Het moet gaan om een gebouw en het daarbij behorende land. (zie Asser/Snijders &amp; Valk, 7-III 2016/92). Dat betekent dat er sprake moet zijn van een landbouwkundige eenheid, de exploitatie moet in relevante mate vanuit het gebouw plaatsvinden. Uit de casus volgt niet of daarvan sprake was.&lt;/p&gt;&lt;p&gt;Tot slot komt nog de vraag aan de orde of de pachter jegens de opvolgend eigenaar recht heeft op voortgezet gebruik. In de akte van levering is opgenomen dat als koper erin zou slagen om een bestemmingswijziging te realiseren, de grond binnen één jaar vrij dient te worden opgeleverd. De grond is nadien aan derden overgedragen. Nu er sprake is van een rechtsopvolging zonder een verplichting om deze afspraak aan de nieuwe eigenaar op te leggen, heeft Kreemers op basis hiervan jegens de nieuwe eigenaar geen recht op voortgezet gebruik. &lt;/p&gt;&lt;p&gt;Dan resteert de vraag of Kreemers op basis van de pachtovereenkomst daar wel aanspraak op zou kunnen maken. Ook bij een pachtovereenkomst ex artikel 7:395 BW kan de pachter zich beroepen op de werking van artikel 7:361 BW. Laatstgenoemd artikel bepaalt dat bij een eigendomsoverdracht van een verpachte zaak de rechten en verplichtingen uit de pachtovereenkomst overgaan op een nieuwe eigenaar. Artikel 7:361 lid 3 BW beperkt dat tot bedingen die onmiddellijk verband houden met het doen hebben van het gebruik van de zaak tegen een door de pachter te betalen tegenprestatie. Het Hof is van oordeel dat een voortgezet gebruik geen verband houdt met het doen hebben van het gebruik van de zaak. Bij een voortgezet gebruik gaat het om het gebruik zelf. Mijn eerste gedachte is dat het tegendeel eveneens goed bepleitbaar is. Uit het arrest blijkt dat Kreemers zich daar overigens niet op beroepen heeft, zodat er geen uitvoerige beschouwingen aan gewijd zijn. Het huurrecht kent in artikel 7: 226 lid 3 BW een soortgelijke bepaling. Uit rechtspraak van de Hoge Raad volgt dat niet relevant is of de oorspronkelijke contractspartijen zo’n binding beoogden. Het gaat er om of de wet die binding van rechtswege meebrengt (zie HR 15 juni 2007, NJ 2007/445, Maxeda/C.A.S. Kampen). Over de omvang van artikel 7:361 lid 3 BW (en de voorganger artikel 34 Pachtwet) is weinig recente rechtspraak. Kennelijk is evenmin aan de orde is geweest of de opzeggingsbepaling van een jaar wel als een zodanig beding kwalificeert. In het wettelijke regime van een pachtovereenkomst ex artikel 7:395 BW gelden er geen bijzondere opzeggingsbepalingen. Een dergelijke overeenkomst kwalificeert als een duurovereenkomst, die opzegbaar is met inachtneming van een redelijke termijn. Welke termijn dat is, is mede afhankelijk van de omstandigheden van het geval. In dit geval was opgezegd met een termijn van enkele maanden (eind september 2014 is opgezegd tegen 31 december 2014). Ik acht goed verdedigbaar dat als de rechtsvoorganger een ruimere opzeggingstermijn is overeengekomen, dit wel als een beding in de zin van artikel 7:361 lid 3 BW dient te worden beschouwd. &lt;/p&gt;&lt;p&gt;E.H.M. Harbers&lt;/p&gt;</content><legacyfootnotes/><footnotes><footnote/></footnotes><auteurs>E.H.M. Harbers</auteurs><published>2018-10-08 09:03:36</published><modified>2019-01-09 11:00:53</modified><editiondate>2018-10-08</editiondate><htmlpath>https://denhollander.info/artikel/15165</htmlpath></article>
</articles></edition>