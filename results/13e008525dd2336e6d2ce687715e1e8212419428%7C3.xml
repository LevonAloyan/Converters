<edition><articles><article><jaar>2000</jaar><naam>Tijdschrift voor Agrarisch Recht</naam><uitgave>9</uitgave><aflevering>9</aflevering><searchword>TvAR 9/2000</searchword><id>5670</id><udhid>UDH:TvAR/5670</udhid><titel>De pacht in een ruimere jas?</titel><searchwords><searchword>TvAR 9/2000</searchword><searchword>UDH:TvAR/5670</searchword></searchwords><attachments><attachment><name>2000_nr 9_Artikel_Heida.pdf</name><extention>pdf</extention><url>https://denhollander.info/download/5602/ci</url></attachment></attachments><inleiding>Inleiding&#13;
Al surfend op het internet trof ik onder de site van het Ministerie van Landbouw,&#13;
Natuurbeheer en Visserij het rapport van de Commissie Pachtbeleid aan. De commissie,&#13;
ook wel (naar haar voorzitter mevr. Leemhuis-Stout) de commissie-Leemhuis&#13;
genoemd, heeft – zoals de lezer inmiddels wel bekend is – in haar rapport Ruimte&#13;
voor Pacht aanbevolen de huidige Pachtwet te vervangen door een volstrekt daarvan&#13;
afwijkende nieuwe regeling. De commissie pleit voor een vergaande liberalisatie van&#13;
de pacht, zowel wat betreft de pachtprijs als de duur en de eventuele verlenging; zij&#13;
het dat ze wel voorstander is van een overgangsregiem.&#13;
Het rapport veroorzaakte enige rimpelingen in de agrarische vijver. Deze indruk&#13;
ontstaat althans als je het Themanummer Pacht – de ouderwetse media zijn bij mij&#13;
ook nog in tel – van het tijdschrift Agrarisch recht van mei 2000 leest.&#13;
Het is wat overdreven om te stellen dat ik de verleiding niet kon weerstaan ook&#13;
een duit in het zakje te doen, maar soms heb je blijkbaar toch wel de behoefte om&#13;
even achter de geraniums vandaan te komen.&#13;
Het lijkt mij voor het voortbestaan van de pacht als financieringsinstituut – over&#13;
het belang daarvan is iedereen het wel eens – nuttig dat een grondige en onbevangen&#13;
discussie over het pachtbeleid tot stand komt. Aan een loopgravenoorlog bestaat geen&#13;
behoefte; evenmin aan het vertonen van reflexen zoals die beschreven zijn door Ivan&#13;
Petrovich Pavlov.&#13;
Mijns inziens valt niet te ontkennen dat de omstandigheden in de landbouw sinds de&#13;
totstandkoming van Pachtbesluit en Pachtwet grondig zijn veranderd. Evenmin dat&#13;
de verhouding tussen de oppervlakte landbouwgrond in eigendom bij de boer en de&#13;
oppervlakte gepacht door de boer zeer ten gunste van de eerste categorie is veranderd.&#13;
Dat dit – op zijn minst mede – door de stringente pachtwetgeving is veroorzaakt, is&#13;
mijns inziens voldoende aannemelijk. Dit verschijnsel heeft zich trouwens – daar is&#13;
ook door anderen op gewezen – ook op het gebied van bijvoorbeeld de verhuur van&#13;
woningen voorgedaan. Dit doet niet af aan de waardering voor de Pachtwet zoals die&#13;
heeft gewerkt. Wel hebben – naar mijn indruk – in het verleden de belangen van de&#13;
zittende generatie pachters, gesteund door een krachtige lobby, soms de belangen van&#13;
de komende generatie in de weg gestaan. Daardoor bleven tijdige aanpassingen van de&#13;
wet of van het Pachtnormenbesluit uit.&#13;
De rechtsgrond voor de forse ingreep in de contractsvrijheid en de beperking van&#13;
het eigendomsrecht bestond uit de noodzaak de pachter als zwakste partij te beschermen.&#13;
En het beschermen van de zwakkere behoort in de sociale rechtstaat tot de core&#13;
business van wetgever en overheid. Bij het aandragen van alternatieven zal men dat in het oog moeten houden. Andere uitgangspunten zullen moeten zijn het gelijkheidsbeginsel&#13;
en – het klinkt misschien wat ouderwets – het adagium suum cuique, ieder&#13;
het zijne. En dat tegen de algemene achtergrond van ons hele maatschappelijke stelsel,&#13;
met zijn vrijheden en beperkingen, zijn rechten en zijn plichten. Men zal zich niet&#13;
kunnen onttrekken aan algemene maatschappelijke tendensen, zoals bijvoorbeeld een&#13;
zekere liberalisering van de maatschappij en het zich in dit opzicht meer op de achtergrond&#13;
houden van de overheid.&#13;
In dit verband moet ook genoemd worden het verschijnsel dat men thans als ‘grijze&#13;
pacht’ pleegt aan te duiden. Men verstaat daaronder die vorm van pacht waarbij partijen&#13;
zich niet aan de Pachtwet houden, bijvoorbeeld ten aanzien van de duur van de&#13;
overeenkomst en de prijsvoorschriften. Dit soort overeenkomsten is kwetsbaar. Elk&#13;
der partijen heeft het recht – als het een mondeling contract betreft – schriftelijke&#13;
vastlegging te vorderen. Inhoudelijk kan de overeenkomst aan de Grondkamer ter&#13;
toetsing worden voorgelegd. Formeel is de positie van de ‘grijze’ pachter zeer sterk.&#13;
Sta je op je recht, zo is de indruk, dan verpest je het echter voor de toekomst. “Dat is&#13;
eens en nooit weer”, zullen de grondeigenaren zeggen. Maar er is wellicht ook iets&#13;
meer aan de hand. Het zou ook weleens kunnen zijn dat het gestand doen van een&#13;
afspraak zwaarder weegt dan een beroep op de wet. Men vindt het breken van het&#13;
gegeven woord niet eerlijk. Zoiets doet een fatsoenlijke boer niet. Een gevolg hiervan&#13;
is dat de civielrechtelijke sanctie niet meer werkt.&#13;
In het volgende beperk ik mij voornamelijk tot het plaatsen van een aantal kanttekeningen&#13;
bij de voorstellen van de commissie. De geschiedenis en verdere onderbouwing&#13;
laat ik rusten. Voorts laat ik in dit verband de kwestie of de pacht al dan niet in&#13;
het BW moet worden opgenomen, rusten – hoezeer ook deze kwestie beïnvloed&#13;
wordt door de opzet van een nieuwe regeling. </inleiding><content>De werkingssfeer&#13;
De commissie-Leemhuis stelt dat door een ruime omschrijving van het begrip ‘pacht’&#13;
men kan voorkomen dat buiten het bereik van de pachtwetgeving een relevant grijs&#13;
gebied van verwante contractvormen ten behoeve van agrarische bedrijfsvoering blijft&#13;
voortbestaan. Zij stelt de volgende omschrijving voor: “een overeenkomst waarbij de&#13;
grondeigenaar tegen een tegenprestatie een persoonlijk recht op het gebruik van&#13;
grond aan een ander verschaft ten behoeve van agrarische bedrijfsvoering”.&#13;
Evenals andere schrijvers heb ik met dit voorstel van de commissie moeite. Ik zie het&#13;
belang er ook niet van in. De huidige definitie lijkt mij uitstekend. Zij verstaat onder&#13;
pacht “elke overeenkomst waarbij de ene partij zicht verbindt aan de andere partij&#13;
tegen voldoening van een tegenprestatie een hoeve of los land in gebruik te verstrekken&#13;
ter uitoefening van de landbouw”.&#13;
Deze definitie is bovendien door een jarenlange consistente jurisprudentie van het&#13;
Arnhemse Hof zo verfijnd en uitgebouwd dat men zich wel tien keer moet bedenken&#13;
om daaraan te gaan morrelen.&#13;
Het komt mij voor dat het voorkomen van de hierboven genoemde zogenaamde&#13;
grijze pacht geen enkel verband houdt met de omschrijving van het begrip ‘pacht’ in&#13;
de Pachtwet. De wet kent geen verschil tussen reguliere pacht en grijze pacht. Er is slechts sprake van pacht in de zin van de wet. Zelfs heeft de wetgever getracht door&#13;
middel van bijzondere bepalingen het ontgaan van de Pachtwet, bijvoorbeeld door&#13;
het sluiten van een erfpachtovereenkomst, af te remmen.&#13;
Doordat de wetgever in verband met de nadelige gevolgen voor de pachter – de&#13;
sanctie bij uitstek – de nietigheid van de overeenkomst niet heeft willen toepassen, is&#13;
de mogelijkheid van het ontstaan van een grijs gebied geschapen. De Pachtwet knelt&#13;
te veel. De verpachter wil meer ruimte dan de wet hem biedt. De pachter heeft van&#13;
zijn kant te veel belang bij de grond om het aanbod aan zijn neus voorbij te laten&#13;
gaan.&#13;
Liberalisatie zoals de commissie voorstaat, doet de behoefte zich niet aan de wet te&#13;
houden wel afnemen. Maar dat heeft mijns inziens niet met de begripsomschrijving te&#13;
maken.&#13;
Continuïteit&#13;
De commissie constateert terecht dat de pachter uit een oogpunt van continuïteit van&#13;
zijn bedrijf een groot belang heeft bij een bestendige pachtrelatie. Zij stelt echter dat&#13;
de afzienbaarheid en de beheersbaarheid van de duur van de pachtovereenkomst voor&#13;
de verpachters een breekpunt begint te worden. De lange duur van de overeenkomst,&#13;
het recht op verlenging en van indeplaatsstelling ontneemt de verpachters hun bereidheid&#13;
te verpachten en draagt daardoor bij tot de gestage afname van het pachtareaal.&#13;
De commissie concludeert dan ook tot het verlaten van de vroeger door de wetgever&#13;
gekozen weg.&#13;
Hoewel niet valt te ontkennen dat het feit dat men als verpachter maar moet&#13;
afwachten of men ooit weer de vrije beschikking over de grond krijgt de bereidheid om&#13;
te verpachten doet afnemen, is het voorstel van de commissie voor mij een stap te ver.&#13;
Een kenmerk van de pachtovereenkomst is dat het tot de zogenaamde duurovereenkomsten&#13;
behoort, overeenkomsten die voor kortere of langere of onbepaalde tijd&#13;
worden aangegaan. Er ontstaat een rechtsverhouding tussen partijen waaruit voortdurende&#13;
of telkens terugkerende rechten en verplichtingen ontstaan. Niet alleen met&#13;
betrekking tot de pachtovereenkomst, maar ook ten aanzien van duurovereenkomsten&#13;
als bijvoorbeeld de huurovereenkomst en de arbeidsovereenkomst, heeft de wetgever&#13;
gemeend te moeten ingrijpen. Bovendien zal de rechter een eventuele opzegging van&#13;
een duurovereenkomst moeten toetsen aan de beginselen van redelijkheid en billijkheid.&#13;
Het komt mij voor dat de boer, wil hij zijn bedrijf naar behoren exploiteren, gedurende&#13;
geruime tijd de beschikking over de grond zal moeten hebben. Verlies van een&#13;
belangrijk deel van de beschikbare grond zal het einde van het bedrijf kunnen betekenen.&#13;
De onteigeningsrechtspraak toont aan hoe hard het verlies van grond aankomt.&#13;
Het ontbreken van voldoende zekerheid omtrent de voortzetting van het gebruik van&#13;
de grond zal het doen van investeringen afremmen. Bovendien zal men rekening&#13;
moeten houden met het feit dat het boerenbedrijf nog steeds voornamelijk een&#13;
gezinsbedrijf is. De beëindiging van de pacht heeft ook gevolgen voor het meewerkende&#13;
gezinslid, terwijl bij vererving in veel gevallen een deel van de pachttermijn zal&#13;
zijn verstreken, waardoor de onzekerheid voor de startende ondernemer nog toeneemt. Nu zal men mij kunnen tegenwerpen dat dit allemaal waar zal mogen zijn, maar dat&#13;
voor het voortbestaan van de pacht als financieringsinstituut deze prijs zal moeten&#13;
worden betaald. Daar staat dan wel tegenover of het voor de boer nog wel verantwoord&#13;
is een substantieel deel van de bij zijn bedrijf behorende grond te pachten als&#13;
hij een niet te verwaarlozen risico loopt dat hij de grond op een ongelegen moment&#13;
weer moet afstaan.&#13;
Ook vraag ik mij af of banken, verzekeringsmaatschappijen, kerken en eigenaren&#13;
van landgoederen zo veel belang hebben bij het beëindigen van de pacht als zodanig.&#13;
Het beëindigen van de pacht in geval van wanprestatie is ook nu mogelijk, terwijl&#13;
voor de particuliere eigenaar een beroep op eigen gebruik mogelijk is. Hebben de eerste&#13;
genoemde verpachters zo’n zwaarwegend belang bij het eventueel kunnen beëindigen&#13;
van de pacht dat de mogelijke verlenging de reden is niet langer als verpachter&#13;
te willen optreden?&#13;
Een ieder die voor landbouwgrond als belegging kiest, zal bepaalde beperkingen&#13;
ten aanzien van de flexibiliteit van zijn belegging op de koop toe moeten nemen. Als&#13;
voordeel zal meewegen de waardevastheid van de grond. Daargelaten overigens dat&#13;
het feit dat de grond verpacht is, de eigenaar niet belet de grond te verkopen. De eigenaar&#13;
van het landgoed zal dat graag bijeen willen houden. Als het rendement redelijk&#13;
is, wordt de mogelijkheid daartoe vergroot. Ook een kerk zal weinig behoefte hebben&#13;
aan het verkopen van de grond. Hetzelfde geldt voor de institutionele belegger – mits&#13;
een redelijk te achten rendement is te behalen. Hiermee wil ik niet suggereren dat de&#13;
lange duur geen enkele invloed zou hebben op de bereidheid tot het verpachten van&#13;
grond. Het bezwaar dat men tegen de lange duur van de overeenkomst heeft, heeft&#13;
mijns inziens echter ook te maken met de hoogte van de pachtprijs. De lange duur is&#13;
één van de factoren.&#13;
Men kan zich bovendien nog afvragen of, indien het rendement van de belegging&#13;
marktconform is, er geen nieuwe financiers te vinden zijn. Men kan denken aan bijvoorbeeld&#13;
een speciaal op agrarisch onroerend goed gericht beleggingsfonds – met&#13;
verhandelbare aandelen en voor de beleggers een jaarlijks uitstapje langs de landerijen.&#13;
Wel ben ik van mening dat, waar het een ingrijpen van de overheid betreft in het vrije&#13;
overeenkomstenrecht, een rechtsgrond aanwezig moet zijn om de overeenkomst&#13;
tegen de wil van een der partijen na afloop van de overeengekomen duur te verlengen.&#13;
De rechtsgrond kan gevonden worden in het feit dat, wanneer het verlies van het&#13;
gepachte de maatschappelijke positie van de pachter ernstig aantast, de pachter bescherming&#13;
behoeft. Hij staat dan in een onderhandelingspositie met de rug tegen de muur.&#13;
Wie heeft aanspraak op bescherming?&#13;
Een van de tekortkomingen van de huidige regeling is dat de bescherming zich uitstrekt&#13;
tot personen die daar mijns inziens geen aanspraak op kunnen maken. De huidige&#13;
regeling is over het doel heen geschoten. Zij komt hier en daar ook in strijd met&#13;
het persoonlijk karakter van de pacht. Uitgangspunt dient mijns inziens steeds te zijn&#13;
dat voor de inbreuk op hetgeen tussen partijen is overeengekomen, een gegronde&#13;
reden moet zijn.&#13;
De kring van personen die aanspraak kunnen maken op voortzetting van de pachtovereenkomst&#13;
door vererving of indeplaatsstelling is mijns inziens te ruim. In de huidige praktijk kan het voorkomen dat een bloedverwant in de rechte lijn – een zoon of&#13;
dochter, een schoonzoon of een kleinkind – die reeds elders een maatschappelijke&#13;
positie heeft verworven, aanspraak maakt op indeplaatsstelling. Het is denkbaar dat&#13;
de bloed- of aanverwant indeplaatsstelling vordert teneinde het gepachte – naast het&#13;
reeds door hem geëxploiteerde bedrijf – te gaan gebruiken. Ik zie onvoldoende grond&#13;
voor een inbreuk op de contractsvrijheid ten gunste van genoemde personen.&#13;
Het lijkt wat op het toekennen van een voor overdracht vatbaar zakelijk recht. In&#13;
die zin hadden de vroegere tegenstanders van de Pachtwet (in de dertiger jaren) niet&#13;
helemaal ongelijk toen zij spraken van onteigening.&#13;
Mijns inziens zal tegen de wil van de verpachter slechts die zoon of dochter op indeplaatsstelling&#13;
aanspraak moeten kunnen maken, die als medewerkend gezinslid in zijn&#13;
maatschappelijk bestaan afhankelijk is van de voortzetting van de pachtverhouding.&#13;
Men kan daarbij denken aan de formule van artikel 41 van de Pachtwet, waar gesproken&#13;
wordt van het ernstig aantasten van de grondslag van het maatschappelijk&#13;
bestaan. In geval van erfopvolging kan een formule gevonden worden waarbij, indien&#13;
geen medewerkend gezinslid of echtgenoot aanwezig is, aan de erfgenamen een redelijke&#13;
termijn wordt gegund tot afwikkeling van de zaken van de erflater.&#13;
Verlengingsprocedure&#13;
In de praktijk zoals die thans wordt toegepast, is sprake van ‘verlenging, tenzij’. Op&#13;
zich behoeft geen bezwaar te bestaan tegen ‘niet verlengen, tenzij’. In beginsel geldt&#13;
hetgeen tussen partijen is overeengekomen.&#13;
Er moeten zwaarwegende argumenten zijn om inbreuk op dit principe te maken.&#13;
Een aantal omstandigheden is hiervoor genoemd. Deze zijn samen te vatten onder de&#13;
noemer ‘een ernstige aantasting van het maatschappelijk bestaan van de pachter, zijn&#13;
of haar echtgenote of echtgenoot of het meewerkende kind’.&#13;
Ten aanzien van de vraag welke overeenkomsten voor verlenging in aanmerking&#13;
komen, zal aansluiting gezocht kunnen worden bij de huidige regeling. Wel zullen&#13;
– naar het mij voorkomt – ook overeenkomsten aangegaan voor een korte duur, maar&#13;
voortgezet na verloop van de overeengekomen termijn, in beginsel voor verlenging&#13;
– eventueel tegen de wil van de verpachter – in aanmerking moeten kunnen komen.&#13;
Ik ben er een voorstander van dat – de jurisprudentie tendeert reeds in die richting&#13;
– bij het afwegen van de belangen ook de financiële belangen van de verpachter bij&#13;
een pachtvrije verkoop in een geding om verlenging mogen meewegen. Te denken&#13;
valt aan een oudere verpachter met een schamel pensioen of aan een werkloze verpachter&#13;
die het geld dringend nodig heeft om een nieuw bestaan op te bouwen. Ook&#13;
kan men denken aan bijvoorbeeld een gemeente die gronden heeft aangekocht teneinde&#13;
in de toekomst een niet-agrarische bestemming te realiseren en die deze gronden&#13;
vervolgens heeft verpacht. Als dan de gemeente die grond nodig heeft, zal het belang&#13;
van die gemeente in een verlengingsprocedure, ook al is er geen sprake van een bestemmingsplan&#13;
dat reeds vaststond bij de uitgifte van de grond, moeten worden meegewogen.&#13;
Voorts zal de pachter die weigert een redelijk te achten voorstel van de verpachter&#13;
tot het aangaan van een nieuwe pachtovereenkomst te aanvaarden, geen recht op verlenging&#13;
hebben. Wel zal mijns inziens van de verpachter mogen worden verlangd dat hij tijdig te kennen geeft dat hij de overeenkomst niet wenst te verlengen dan wel wil&#13;
wijzigen.&#13;
Men zal moeten trachten de ergernis die in de loop der jaren is ontstaan tengevolge&#13;
van de thans geldende regels weg te nemen.&#13;
Door een zekere beperking van het recht op verlenging, daarbij aangevuld door de&#13;
reeds ingezette liberalisering ten aanzien van kleinere percelen, zal voor de grotere&#13;
belegger – door de wet van de grote getallen – vaker grond vrijkomen.&#13;
Mijn voorstellen ten aanzien van vererving, indeplaatsstelling en verlenging houden&#13;
een zekere beperking in van het continuatierecht zoals dat thans geldt, maar gaan&#13;
minder ver dan die van de commissie-Leemhuis.&#13;
Door de pachtprijzen in beginsel vrij te laten en het continuatierecht enigszins te&#13;
beperken, ontstaat de kans dat het verschil in prijs tussen vrij te aanvaarden gronden&#13;
en gronden in verpachte staat zal afnemen. Het is echter de vraag of bij het volgen&#13;
van mijn gedachtegang nog plaats is voor de zogenaamde eenmalige pacht.&#13;
Voorkeursrecht&#13;
Het komt mij voor dat het voorkeursrecht uit een oogpunt van continuïteit niet&#13;
gemist kan worden. Het bestaan van het voorkeursrecht behoeft voor de verpachter&#13;
op zich niet zo’n bezwaar te zijn. Het doet zich immers slechts voor als de verpachter&#13;
de grond wil verkopen. De pachter moet de prijs betalen die ook een ander zou moeten&#13;
betalen. Wel is een iets ruimere regeling denkbaar voor die gevallen waarin de verpachter&#13;
een gegronde reden heeft de grond aan een derde te verkopen, bijvoorbeeld&#13;
omdat de transactie deel uitmaakt van een grotere overeenkomst of de verpachter een&#13;
bijzondere reden heeft de pachter te passeren en de voorkeur te geven aan een derde.&#13;
Ook in dit verband zouden de wederzijdse belangen naar recht en billijkheid in vrijheid&#13;
moeten kunnen worden afgewogen.&#13;
Zoals de lezer bekend is, kan overigens ook volgens de huidige regeling de Grondkamer&#13;
het voorkeursrecht van de pachter terzijde stellen.&#13;
Het prijsbeleid&#13;
De commissie-Leemhuis pleit voor het vrijlaten van de pachtprijzen. Ik kan mij daar&#13;
in beginsel wel mee verenigen. Als men het beleggen in grond aantrekkelijk wil&#13;
maken, dan moet men een redelijk rendement kunnen bieden. Overigens behoeft dit&#13;
rendement niet alleen te bestaan uit de pachtopbrengst; ook een eventuele waardestijging&#13;
draagt bij tot het rendement. Bovendien lijkt het beheersen van de pachtprijs&#13;
– uit een oogpunt van rendement van het bedrijf van de pachter – niet zo goed verdedigbaar&#13;
als diezelfde pachter tevens grond aankoopt tegen een hoge prijs, terwijl het&#13;
bedrijf blijkbaar toch nog voldoende inkomen genereert. Zoals bekend zijn veel pachters&#13;
tegenwoordig tevens grondeigenaar. Er is geen scherpe scheiding tussen pachters&#13;
en eigengeërfden. De pachtprijs is maar een van de elementen van de totale kostprijs.&#13;
Denk ook maar aan de prijs van het melkquotum in de veehouderij.&#13;
Hoe ervaart de verpachter het gedrag van de pachter die bezwaar aantekent tegen&#13;
een pachtprijs van ƒ 800 per ha terwijl hij – de pachter – net een stuk grond heeft&#13;
gekocht voor een bedrag van ƒ 40.000 per ha? En om in deze situatie de grondeigenaar te dwingen de grond zonder een marktconforme vergoeding aan de pachter&#13;
beschikbaar te stellen, is geen bijdrage tot het vergroten van de animo grond te verpachten.&#13;
Nog daargelaten of er onder de gegeven omstandigheden een rechtsgrond&#13;
aanwezig is om op dit onderdeel van de kosten in te grijpen.&#13;
Trouwens, hoe men het ook wendt of keert, de pacht moet op de beleggersmarkt&#13;
kunnen concurreren.&#13;
Toch is hiermee het laatste woord niet gezegd. Zou men met mij meegaan ten aanzien&#13;
van de mogelijkheid van verlenging van de overeenkomst zonder dat tussen partijen&#13;
hierover overeenstemming bestaat, dan zal men ook iets moeten regelen ten aanzien&#13;
van de pachtprijs. De commissie-Leemhuis wijst erop dat de verpachter het opnemen&#13;
van een indexformule, bijvoorbeeld de index van de kosten van het levensonderhoud,&#13;
zou kunnen bedingen. Men zou erover kunnen twisten of dit de meest relevante&#13;
index is.&#13;
Ik vraag mij echter af of enige regulering in dit verband niet redelijk zou zijn en&#13;
tevens aanvaardbaar voor beide partijen. Ik ga er met de commissie van uit dat de&#13;
doorsnee verpachter wel oog heeft voor het belang van een bestendige relatie met de&#13;
pachter. Hij heeft er geen belang bij de pachter het vel over de neus te halen. Het is in&#13;
dit verband van belang het scheefgroeien van de verhouding tussen het opbrengend&#13;
vermogen van het bedrijf en de hoogte van de pachtprijs te voorkomen. Niemand kan&#13;
in de toekomst zien en het gaat vaak over een lange periode. Men geeft ten aanzien&#13;
van een hypotheek toch ook vaak de voorkeur aan enige zekerheid over de tijd waarvoor&#13;
de overeenkomst is gesloten? Ook moet men proberen te voorkomen dat extreme&#13;
situaties de regel dicteren.&#13;
Ik ben er dan ook een voorstander van dat, in geval van periodieke aanpassing van&#13;
de prijzen, een zekere middeling – zo men wil taxatie – plaatsvindt. Als basis zouden&#13;
de in de omgeving geldende pachtprijzen genomen kunnen worden. Wellicht is over&#13;
de wijze waarop overeenstemming te bereiken tussen de organisaties van verpachters&#13;
en van pachters. De grondkamers zouden, eventueel in geprivatiseerde vorm, goede&#13;
diensten kunnen bewijzen. Zij beschikken over veel deskundigheid op het gebied van&#13;
taxatie van landbouwgronden.&#13;
De methodiek voor de tussentijdse aanpassing van de pachtprijzen bij langlopende&#13;
pachtovereenkomsten kan ook worden toegepast bij een geschil met betrekking tot&#13;
de vraag of – in geval van verlenging – er sprake is van een redelijk te achten voorstel&#13;
van de verpachter tot het aangaan van een nieuwe pachtovereenkomst.&#13;
De bedrijfsgebouwen en de woning&#13;
De commissie-Leemhuis stelt voor de pacht van bedrijfsgebouwen en woningen&#13;
onder de huurwetgeving te brengen.&#13;
Het komt mij voor dat dit voorstel eerst wel grondig moet worden bestudeerd.&#13;
Niemand kan verpachter en pachter ertoe dwingen twee verschillende overeenkomsten&#13;
te sluiten. In het systeem van de bestaande Pachtwet wordt het aangaan van twee&#13;
verschillende overeenkomsten, een voor de gebouwen en een voor het land, gelijk&#13;
gesteld met een overeenkomst voor een hoeve, gebouwen én land. Uitgaande van de&#13;
huidige praktijk – uitzonderingen daargelaten – is er sprake van één overeenkomst.&#13;
Het lijkt wel wat ingewikkeld als een dergelijke overeenkomst onder twee verschillende wettelijke regiems zou vallen. Naar het mij voorkomt zullen verpachters van&#13;
een hoeve er ook niet veel voor voelen gebouwen en land juridisch te splitsen. Ik zou&#13;
de voorkeur geven aan één wettelijk regiem voor gebouwen en land.&#13;
Slotopmerkingen&#13;
Ik heb niet getracht de voorstellen van de commissie uitputtend te behandelen. Ik heb&#13;
slechts een bijdrage tot de discussie willen leveren.&#13;
Verder zal het de lezer niet zijn ontgaan dat ik niet aan andere schrijvers heb&#13;
gerefereerd. In de loop der jaren is er zo veel over dit onderwerp geschreven dat&#13;
nauwelijks meer valt na te gaan aan wie je bepaalde gedachten hebt ontleend. Het niet&#13;
noemen van nieuwe of oude schrijvers doet niet af aan mijn waardering.&#13;
Ik zal mij niet wagen aan het beoordelen van de haalbaarheid van welk voorstel&#13;
ook. De tijden zijn veranderd en over de maakbaarheid van de maatschappij denken&#13;
wij heel anders dan voorheen. Misschien hebben wij de oude les uit onze kindertijd,&#13;
‘lieverkoekjes worden niet gebakken’, opnieuw moeten leren.&#13;
De commissie-Leemhuis wijst erop dat de voor het jaar 2001 beoogde zogenaamde&#13;
2%-norm niet wordt gehaald. Bij de wijziging van de Pachtwet in 1995 werd ten aanzien&#13;
van de maximaal toelaatbare pachtprijzen gestreefd naar een stelsel waarbij na&#13;
verloop van tijd het rendement voor de verpachter 2% zou bedragen. Op zich leek&#13;
mij dit indertijd wel een goede vondst.&#13;
Ik vind het echter jammer dat men de gedachte van 2% rendement voor het&#13;
verpachte object niet royaler heeft uitgevoerd. Men heeft er statistieken en gebiedsindelingen&#13;
op losgelaten. Statistieken en gebiedsindelingen zijn altijd constructies en&#13;
niet de werkelijkheid, zoals het bekende voorbeeld waarbij het gemiddelde aantal&#13;
kinderen per gezin op – zeg maar – twee en een kwart wordt gesteld.&#13;
Indien men het redelijk vindt dat de verpachter een rendement van 2% krijgt, dan&#13;
is dat alleen vast te stellen door bijvoorbeeld de (agrarische) waarde van zijn eigendom&#13;
vast te stellen. Dat is een simpele methode.&#13;
Het lijkt mij voor de landbouw van belang een pachtsysteem te ontwikkelen waarbij,&#13;
behalve voor de eigendom, ruimte voor een vorm van pacht overblijft die recht&#13;
doet aan de belangen van de verpachter en aan die van de pachter. Wat de doelstelling&#13;
betreft ben ik het met de commissie-Leemhuis eens.&#13;
Ervan uitgaand dat het tot stand brengen van een grondige herziening van de wettelijke&#13;
regeling van de pacht nog heel wat voeten in de aarde zal hebben, zou men kunnen&#13;
denken aan het doen van alvast een stap in de goede richting. Men zou binnen een&#13;
korte termijn – dit lijkt eenvoudig te realiseren – de 2%-regeling onverkort per&#13;
pachtobject kunnen invoeren.</content><legacyfootnotes/><footnotes><footnote/></footnotes><auteurs>mr. G. Heida</auteurs><published>2000-05-19 00:00:00</published><modified>2000-05-19 00:00:00</modified><editiondate>2000-05-19</editiondate><htmlpath>https://denhollander.info/artikel/5670</htmlpath></article>
</articles></edition>