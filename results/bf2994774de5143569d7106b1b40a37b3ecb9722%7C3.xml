<edition><articles><article><jaar>1990</jaar><naam>Tijdschrift voor Agrarisch Recht</naam><uitgave>2</uitgave><aflevering>2</aflevering><searchword>TvAR 2/1990</searchword><id>6214</id><udhid>UDH:TvAR/6214</udhid><titel>Voorstellen tot herziening van de Pachtwet1</titel><searchwords><searchword>TvAR 2/1990</searchword><searchword>UDH:TvAR/6214</searchword></searchwords><attachments><attachment><name>1990_nr 2_Artikel_deHaan.pdf</name><extention>pdf</extention><url>https://denhollander.info/download/6008/ci</url></attachment></attachments><inleiding>1. INLEIDING&#13;
Afscheid Wind&#13;
Blijkens de uitnodiging voor dit aan de ontwikkelingen rondom de pacht gewijde&#13;
symposium wordt van mij verwacht dat ik een inleiding houd over de tot nu toe verschenen&#13;
pachtstudierapporten en de meest gewenste ontwikkelingen. Nu het hier het&#13;
afscheid betreft van een van de belangrijkste pachtdeskundigen van het Landbouwschap&#13;
ligt het voor de hand, dat ik hierbij de rapporten van de Werkgroep Pacht&#13;
van dat schap centraal stel. Zozeer is de heer Wind kennelijk de ziel van deze werkgroep&#13;
geweest dat zij onmiddellijk ter ziele is gegaan nadat hij haar had verlaten.&#13;
Voorstellen Werkgroep Pacht&#13;
Daarmee zijn overigens de voorstellen zoals die in het rapport van juli 1988 door&#13;
de Werkgroep Pacht zijn gedaan2 en sindsdien nog op enkele punten uitgewerkt3,&#13;
allerminst van de baan. Integendeel, ik zal er in het navolgende uitvoerig op terugkomen&#13;
en daarbij ook niet schromen op deze voorstellen te amenderen. Met name&#13;
betreft dit het zoeken van een nieuwe grondslag voor de pachtnormen, mede in relatie&#13;
tot de zogenaamde langdurige pacht. Op beide punten is de werkgroep in haar&#13;
laatste vergadering, toen de heer Wind vanwege een verblijf in Indonesië en ik zelf&#13;
vanwege een reis naar Amerika en Canada niet aanwezig konden zijn, naar mijn mening&#13;
van de goede weg afgeweken. Je kunt er bij wijze van spreken geen ogenblik&#13;
bij vandaan.&#13;
Drie categorieën&#13;
Zelf zal ik drie categorieën van voorstellen tot herziening van de Pachtwet aan de&#13;
orde stellen. Achtereenvolgens betreft het hier de introductie van een nieuw pachtnormensysteem,&#13;
van enkele nieuwe pachtvormen, alsmede van een nieuw controlesysteem&#13;
op de naleving van de Pachtwet. Al die vernieuwingen zijn bedoeld om de&#13;
toepassing van deze wet nieuw leven in te blazen. Opzettelijk gebruik ik telkens het&#13;
woordje 'nieuw' als betrof het de aanbeveling van een wasmiddel. In feite moeten&#13;
immers ook de zwarte pachten worden wit gewassen. Zonder radicale ingrepen zal&#13;
de pacht als financieringsinstituut voor de landbouw naar mijn stellige overtuiging&#13;
op de lange duur tot ondergang gedoemd zijn. Afname pachtareaal&#13;
Sinds 1959 is het officiële pachtareaal met meer dan een derde afgenomen. Weliswaar&#13;
staat daar de buitenwettelijke vorm van mondelinge pacht tegenover, maar&#13;
hierbij ontbreekt iedere garantie voor continuïteit en redelijke prijsvorming. In steeds&#13;
mindere mate worden verpachtingen door familieleden, agrarische en niet-agrarische&#13;
particuliere verpachters schriftelijk aangegaan en goedgekeurd.4 De laatste tijd begint&#13;
ook de pacht van overheden en institutionele beleggers af te brokkelen. Nieuwe&#13;
verpachtingen van tevoren niet verpachte grond vinden nauwelijks nog plaats, terwijl&#13;
pachtvrij gekomen grond niet opnieuw wordt verpacht. Dit alles vanwege de zogeheten&#13;
pachtdruk, het vermogensverlies dat enkel door het feit van de verpachting wordt&#13;
geleden, om over het sterk verminderde directe rendement maar niet te spreken.&#13;
Ernst situatie&#13;
De ernst van deze situatie ontkennen, zoals P.A. de Hoog in Agrarisch Recht5&#13;
trachtte te doen, betekent in feite de kop in het zand steken. Hans Wolff heeft in&#13;
hetzelfde tijdschrift diens betoog, evenals dat van mevrouw Mellema-Kranenburg&#13;
waar het de loopbaanpacht betrof6, afdoende vanuit de gedachtengang van de&#13;
Werkgroep weerlegd.7 De geleidelijke afbraak van het pachtareaal is door mij&#13;
trouwens al bij de afschaffing van de koopprijsbeheersing in 1961 voorspeld.8&#13;
Mijn voorspelling heeft zich - en ik constateer dat nu zonder een spoor van voldoening&#13;
— maar al te zeer bewaarheid. Maar nu dus de voorstellen tot herziening. </inleiding><content>2. NIEUW PACHTNORMENSYSTEEM&#13;
Augustinus&#13;
De Werkgroep Pacht heeft zich in haar laatste vergadering maar al te gemakkelijk&#13;
afgemaakt van haar opdracht te zoeken naar een nieuw pachtnormensysteem op&#13;
grondslag van de agrarische opbrengst waar de. Zo in de geest van "Roma locuta,&#13;
causa finita", de paus heeft gesproken, de zaak is dus afgedaan. Deze uitspraak&#13;
wordt toegeschreven aan de kerkvader Augustinus9 en hoewel ik zelf oorspronkelijk&#13;
uit Augustinusga kom, wijs ik er direct op dat deze plaats omstreeks het jaar 780 door&#13;
Liudger naar een andere Augustinus is genoemd, namelijk de eerste aartsbisschop&#13;
van Canterbury.10 Voor mij is dus het geloof in het pauselijk leergezag iets minder&#13;
absoluut, zeker nu dit bij nadere beschouwing afkomstig blijkt van een zeer wereldlijke&#13;
instelling als het bestuur van het Landbouwschap. Wat toch is ten deze het geval? Agrarische opbrengstwaarde&#13;
Opdracht van de Commissie Grondgebruik aan de Werkgroep Pacht was haar eerder&#13;
gedane voorstel inzake de agrarische opbrengstwaarde als een nieuwe grondslag&#13;
voor de pachtnormen nader uit te werken. In haar uitermate korte en dus bondige&#13;
rapportage aan de commissie constateert de werkgroep nu het volgende. In eerste&#13;
instantie is getracht de agrarische opbrengstwaarde op basis van boekhoudkundige&#13;
gegevens te bepalen. De boekhoudbureaus zagen zich echter, na studie, niet in staat&#13;
deze waarde te bepalen omdat zij slechts over fiscale gegevens beschikken. Uit een&#13;
analyse van het LEI bleek vervolgens dat deze instantie in principe wel in staat is&#13;
de agrarische opbrengst waarde te bepalen mits bepaalde politieke en dus tamelijk&#13;
arbitraire uitgangspunten worden vastgesteld. Door het LEI werd echter de gedachte&#13;
geopperd om met de pachtnormen eenvoudig aan te sluiten bij de vrije verkeerswaarde.&#13;
Zulks mede gelet op de eerder door de werkgroep ingenomen stelling dat&#13;
de agrarische opbrengstwaarde ongeveer dient te liggen op het niveau van de door&#13;
derden getaxeerde grondprijs binnen de familiesfeer.&#13;
Vrije verkeerswaarde&#13;
Het blijkt namelijk dat alle in de praktijk gehanteerde waarden op een of andere&#13;
manier te maken hebben met of worden afgeleid uit de vrije verkeerswaarde. Het&#13;
LEI had dit al geconstateerd waar het de vaststelling van de overnameprijs in de familie&#13;
betrof. De werkgroep zelf kwam er via een contact met de Centrale Grondkamer&#13;
achter dat ook de waarden die door de grondkamers in verband met de uitoefening&#13;
van het voorkeursrecht worden vastgesteld uit de vrije verkeerswaarde worden&#13;
afgeleid en gemiddeld op 40-60% hiervan liggen. Dit klopt met de eerder door Reverdink&#13;
gedane waarneming dat de grondkamers iets lager liggen met hun taxaties&#13;
dan de rechtbanken bij het vaststellen van de verpachte waarde in geval van onteigening,&#13;
waar percentages van 60-65% gebruikelijk zijn.11 Ten slotte heeft de werkgroep&#13;
nog bij Commissie en Bureau Beheer Landbouwgronden nagegaan over welke&#13;
gegevens zij beschikken en op basis waarvan zij hun aankoopprijs bepalen. Ook hier&#13;
bleken de gegevens te worden afgeleid uit de vrije koopprijzen, zoals die door het&#13;
Kadaster worden geregistreerd. Kortom, overnameprijzen in de familie, grondkamer-&#13;
waarden, onteigeningswaarden, aankoopwaarden, zij allen zijn afgeleiden van&#13;
de vrije verkeerswaarde, de enige werkelijke waarde in het economische verkeer die&#13;
er bestaat.&#13;
Bezwaren&#13;
Men zou zo zeggen: waarom zou deze vrije verkeerswaarde dan ook niet geschikt&#13;
zijn om de basis te vormen van een nieuw systeem van pachtprijsnormering? Te&#13;
meer nu gebleken is dat de bestaande normen de verhoudingen tussen de verschillende&#13;
bedrijfstypen niet goed weergeven en dus in feite niets meer met een reële prijsvorming&#13;
te maken hebben. Per slot van rekening is ook de agrarische opbrengstwaarde in&#13;
familieverband een afspiegeling van de verkeerswaarde, zij het gelukkig op grote afstand (40 a 50%). Maar nu blijken er plotseling - althans volgens de werkgroep&#13;
- grote bezwaren te bestaan. Ik noem ze, zonder instemming mijnerzijds, even op:&#13;
1. De vrije verkeerswaarde wordt mede bepaald door subjectieve factoren, welke&#13;
men zoveel mogelijk wil elimineren;&#13;
2. De vrije verkeerswaarde fluctueert sterk;&#13;
3. Een pachtnorm gebaseerd op de vrije verkeerswaarde zou dientengevolge ook&#13;
sterk fluctueren.&#13;
Het lijkt op het bekende syllogisme: Alle Kretenzers zijn leugenaars, mijnheer is&#13;
een Kretenzer, mijnheer is dus een leugenaar.&#13;
Roma locuta&#13;
En dat brengt mij weer terug op het Roma locuta van het bestuur van het Landbouwschap.&#13;
Want het is op soortgelijke overwegingen, dat dit bestuur de in de&#13;
Structuurnota Landbouw gesuggereerde gefaseerde verhoging van de pachtnormen,&#13;
zodanig dat op termijn een netto-rendement wordt bereikt van 2% van de vrije verkeerswaarde,&#13;
heeft afgewezen. "En - zo stelt nu de werkgroep aan het eind van&#13;
haar notitie in droeve berusting vast - aangezien deze waarde in een eerder stadium&#13;
reeds als grondslag van de pachtnormen is afgewezen, ziet de werkgroep geen mogelijkheden&#13;
een concrete invulling van het begrip Agrarische Opbrengstwaarde te geven."&#13;
Dat begrip wordt in het stuk nog wel met een hoofdletter geschreven, maar&#13;
daar houdt het dan ook mee op. Zaak gesloten, causa finita.&#13;
Objectieve verkeerswaarde&#13;
Of toch niet. Bestaat er toch niet zoiets als een objectieve verkeerswaarde, ontdaan&#13;
van subjectieve invloeden en fluctuaties in de tijd? Ja zeker bestaat die, sterker nog,&#13;
het is de waarde in het economisch verkeer uit de fiscale wetten en óók de werkelijke&#13;
waarde uit de Onteigeningswet, de Landinrichtingswet en nog zovele andere wetten.&#13;
Verkeerswaarden moeten altijd worden geobjectiveerd om tot een zinvolle vaststelling&#13;
ervan te komen. Het gaat er om — zoals de Hoge Raad als onteigeningsrechter&#13;
vanouds reeds zei en zoals nu ook in art. 40b van de Onteigeningswet letterlijk is&#13;
weergegeven - dat 'bij het bepalen van de werkelijke waarde wordt uitgegaan van&#13;
de prijs, tot stand gekomen bij een onderstelde koop in het vrije commerciële verkeer&#13;
tussen de onteigende als redelijk handelende verkoper en de onteigenaar als redelijk&#13;
handelende koper'. Zo goed als de onteigeningsrechter verkeerswaarden kan&#13;
objectiveren, zo goed kan de Kroon dit bij de vaststelling van het Pachtnormenbesluit&#13;
ook.&#13;
Voorstel&#13;
En daarmee kom ik tot mijn voorstel voor een nieuw pachtnormensysteem. In plaats&#13;
van de huidige normen, die gebaseerd zijn op verouderde verschillen in grondsoort&#13;
en verder kwaliteitsklasse en externe produktie-omstandigheden, zouden nieuwe regels&#13;
bij algemene maatregel van bestuur moeten worden vastgesteld, waarin opgenomen&#13;
de verschillende grondwaardeklassen naar gelang van bedrijfstype en regio.&#13;
Eens in de drie jaar kunnen de grondwaarden worden herzien aan de hand van de&#13;
kadastrale gegevens over de waarde-ontwikkeling in de afgelopen periode. Door deze middeling van de vrije grondprijzen telkens over een periode van drie jaar worden&#13;
deze niet alleen van subjectieve invloeden ontdaan, doch ook gevrijwaard van al te&#13;
grote fluctuaties. Beide bezwaren van het Landbouwschap tegen deze waardegrondslag&#13;
zijn daarmee ondervangen. Ook de nadere vaststelling van de huurprijs van bedrijfsruimte&#13;
ingevolge art. 1626 BW is op een dergelijk systeem van middeling (over&#13;
vijfjaren) gebaseerd. Het verschil is alleen, dat het daar om vrije huurprijzen gaat&#13;
en hier om maximaal toelaatbare pachtprijzen, die via een percentage van de gemiddelde&#13;
grondwaarden zouden worden vastgesteld.&#13;
Uitwerking&#13;
De methodiek van vaststelling van de grondwaardeklassen kan goeddeels worden&#13;
ontleend aan de eerste schatting bij herverkaveling. De taak van de grondkamer&#13;
bestaat dan hierin, dat zij aan de hand van een schatting in het terrein de verpachte&#13;
grond indeelt in een of meer waardeklassen en vervolgens daarop het door het&#13;
Pachtnormenbesluit aangegeven percentage toepast om aan de maximumpachtprijs&#13;
te komen. Verschillen in kwaliteit en externe produktie-omstandigheden komen in&#13;
de waardeklassen tot uiting. Verschillen naar bedrijfstypes en regio's kunnen verder&#13;
vertaald worden in uiteenlopende normen per provincie en eventueel per landbouwgebied.&#13;
De Dienst van het Kadaster en de Openbare Registers is in staat alle vereiste&#13;
gegevens gebiedsgewijs aan de Kroon te verschaffen met het oog op de vaststelling&#13;
en herziening van het Pachtnormenbesluit. Op deze wijze kan eindelijk na een ruim&#13;
vijfentwintig-jarige onderbreking de band tussen pacht- en koopprijzen worden hersteld.&#13;
Werden onder de Wet Vervreemding Landbouwgronden destijds de koopprijzen&#13;
uit de pachtprijzen afgeleid, in het door mij voorgestelde systeem geldt het omgekeerde,&#13;
hetgeen ook minder kunstmatig is.&#13;
3. NIEUWE PACHTVORMEN&#13;
Pachtbeheersovereenkomst&#13;
Na deze uiteenzetting over nieuwe pachtnormen kom ik nu bij de voorgestelde nieuwe&#13;
pachtvormen. Het zijn er drie. Eén daarvan is al in ontwikkeling. Het betreft hier de&#13;
regeling van - wat ik nog steeds zou willen noemen12 - de pachtbeheersovereenkomst,&#13;
een pachtovereenkomst mede gericht op het beheer van natuur en landschap,&#13;
met name in reservaten. Op 8 november jl. verscheen de memorie van antwoord op&#13;
de desbetreffende wijziging van de Natuurbeschermingswet en de Pachtwet. 13 In&#13;
deze memorie (blz. 7 e.v.) wordt de overeenkomst waarbij de beheersvergoeding de&#13;
pachtprestatie te boven gaat, zodat men uit zou komen op een negatieve pacht, niet&#13;
meer als een pachtovereenkomst in de zin van de Pachtwet aangemerkt. Naar mijn&#13;
mening is dit terecht, omdat dan het element van het natuur- en landschapsbeheer dat van het grondgebruik gaat overheersen. In de leer van de gemengde contracten&#13;
is dit een toepassing van de absorptietheorie, terwijl de wél in de Pachtwet te regelen&#13;
pachtbeheersovereenkomst steunt op de niet minder bekende cumulatietheorie.14 Ik&#13;
neem ook aan dat deze beide theorieën bij u volkomen bekend zijn.&#13;
Tijdelijke pacht&#13;
Een tweede nieuwe pachtvorm waarover een begin van consensus ontstaat, betreft&#13;
de tijdelijke pacht. Tussen het Ministerie van Landbouw, Natuurbeheer en Visserij&#13;
en het Landbouwschap bestaat weliswaar overeenstemming over de wenselijkheid&#13;
van een niet aan continuatierecht gebonden vorm van pacht, maar over de verdere&#13;
randvoorwaarden voor het afsluiten ervan verschilt men nog van mening. Het Landbouwschap&#13;
wil in navolging van de Werkgroep Pacht wel het verlengingsrecht, het&#13;
voorkeursrecht en het recht op indeplaatsstelling van de pachter bij zo'n tijdelijke&#13;
pachtvorm doen vervallen, maar niet de prijsbeheersing. Verder zou de duur beperkt&#13;
moeten worden tot drie jaar, terwijl een agrarische ondernemer niet meer dan 20%&#13;
van de bedrijfsoppervlakte op basis van tijdelijke pacht zou mogen exploiteren. Dit&#13;
om te voorkomen dat de bestaanszekerheid van de pachter zou worden aangetast.&#13;
Structuurnota Landbouw&#13;
De regering, althans het vorige kabinet, gaat in de Structuurnota Landbouw (blz.&#13;
112 e.v.) aanmerkelijk verder door daarin een tweetal opties op tafel te leggen. De&#13;
eerste betreft het vrijstellen van de verpachting van los land voor bedrijfsvergroting&#13;
niet alleen van continuatierecht, indeplaatsstelling en voorkeursrecht, doch ook van&#13;
de pachtprijsbeheersing en wel voor een maximumtermijn van twaalf jaar (tweemaal&#13;
zes). Overigens zal de grondkamer de overeenkomst op de uitgangspunten van het&#13;
stelsel moeten toetsen en aan een kortere duur dan zes jaar volgens de gebruikelijke&#13;
regels haar goedkeuring moeten hechten. De andere optie reikt iets minder ver, namelijk&#13;
het vervallen van het continuatierecht en de prijsbeheersing bij pachtovereenkomsten&#13;
met betrekking tot een oppervlakte los land van een beperkte omvang (drie&#13;
ha per overeenkomst). Bij de uitwerking hiervan moet met name een vergaande versnippering&#13;
van land worden voorkomen.&#13;
Dilemma&#13;
Ik moet eerlijk bekennen dat ik het ondanks mijn lidmaatschap van de Werkgroep&#13;
Pacht met de keuze tussen de onderscheiden stelsels nogal moeilijk heb. Aan de ene&#13;
kant ben ik het nog steeds met het Landbouwschap eens dat het vrij moeilijk zal zijn&#13;
uitstralingseffecten van de tijdelijk pacht in de zin van een geleidelijke verdringing&#13;
van de reguliere pacht te voorkomen, indien men naast de continuïteit ook de prijsbeheersing&#13;
los laat. Bovendien wordt een hogere pachtprijs voor los land hoogstens&#13;
gerechtvaardigd door een hogere marginale waarde voor de pachter in verband met&#13;
de door hem beoogde bedrijfsvergroting en bepaald niet uit het oogpunt van de verpachter,&#13;
nu deze slechts een geringe prestatie levert, immers beschikbaarstelling van grond voor kortere duur. Aan de andere kant ben ik echter van mening dat men de&#13;
doelstelling van het wit wassen van zwarte pacht alleen zal bereiken als met goedkeuring&#13;
van de grondkamer voor de tijdelijke pacht ook een hogere dan de maximaal&#13;
toelaatbare prijs voor reguliere pacht kan worden bedongen. Met Heisterkamp kan&#13;
men hier spreken van het dilemma van de pacht.15&#13;
Combinatie&#13;
Als emeritus hoogleraar word ik dus typisch heen en weer geslingerd tussen het Scylla&#13;
van de wetsontduiking en het Charybdis van de legalisatie van zwarte pachten op&#13;
een wijze die ik in vroegere dagen van grotere zelfverzekerdheid nog niet heb meegemaakt.&#13;
Maar misschien komt dat door de leeftijd. Uiteindelijk ben ik enigszins geneigd&#13;
voor een combinatie van beide voorstellen te kiezen: vrijstelling van de verpachting&#13;
van los land voor bedrijfsvergroting van continuatierecht èn prijsbeheersing,&#13;
mits voor beperkte tijd (bijv. zes jaar) en tot een maximum van één vijfde van&#13;
het bedrijfsoppervlak van een levensvatbaar bedrijf. Houdt men aan deze beide&#13;
voorwaarden strak de hand, dan is het gevaar van verdringing van reguliere pacht&#13;
niet erg groot, zeker niet in typische pachtgebieden.&#13;
Langdurige pacht&#13;
Minder onzeker ben ik over de wenselijkheid en modaliteiten van een nieuwe vorm&#13;
van langdurige pacht. Voor deze benaming heeft de Werkgroep Pacht van het Landbouwschap&#13;
uiteindelijk gekozen, nadat zij eerder over een specifieke vorm van beleggingspacht&#13;
had gesproken. Het gaat namelijk niet alleen om een vorm van pacht,&#13;
die voor institutionele beleggers zou komen open te staan. Ook particuliere verpachters&#13;
en zelfs overheden zouden er - althans theoretisch - gebruik van kunnen maken.&#13;
Wel moet bij het aangeven van de condities voor het afsluiten van een langdurig&#13;
pachtcontract zonder verlengings- en voorkeursrecht, doch met recht op tussentijdse&#13;
indeplaatsstelling in de eerste plaats aan het weer opnieuw openen van perspectieven&#13;
voor beleggers op de agrarische grondmarkt worden gedacht.&#13;
Werkgroep Pacht&#13;
Uitvoerig wordt in de jongste notitie van de Werkgroep Pacht over dit onderwerp&#13;
stil gestaan bij twee vragen:&#13;
— Is het voorstel voldoende aantrekkelijk voor boer en belegger om een kans te maken?&#13;
- Wat is de invloed van deze nieuwe mogelijkheid op het reguliere pachtareaal?&#13;
Wat de eerste vraag betreft wordt terecht betoogd dat een aparte vorm van langdurige&#13;
pacht zonder verlengingsrecht tegemoet kan komen aan één van de hoofdbezwaren&#13;
van beleggers tegen pacht. Door een langdurige maar op voorhand zeker eindigende&#13;
overeenkomst af te sluiten, ontstaat bij de belegger meer duidelijkheid omtrent&#13;
het te behalen rendement. Hij weet dan dat hij na verloop van tijd (minimaal 26 jaar) pachtvrij kan verkopen en in het vooruitzicht daarvan gaat de verkoopwaarde&#13;
van het verpachte op den duur waarschijnlijk ook stijgen. In ieder geval is zijn belegging&#13;
voldoende waardevast. Geen uitzicht biedt de werkgroep echter op een beter&#13;
direct rendement voor de belegger, nu in de laatste vergadering toch weer werd&#13;
besloten om ook hier weer de gewone pachtprijsbeheersing te handhaven.&#13;
Minimum-rendement&#13;
Voor de pachter lijkt dit gunstiger dan het is, omdat de belegger toch altijd een&#13;
minimum-rendement van het door hem geïnvesteerde kapitaal zal willen hebben,&#13;
bijv. 3% zoals de AMEV. Zulks betekent dat de belegger hoogstens de verpachte&#13;
waarde - 40 tot 60% van de vrije verkeerswaarde - zal willen financieren. En dit&#13;
heeft weer ten gevolge dat de pachter bij bedrijfsvergroting zelf het waardeverschil&#13;
moet financieren, terwijl hij ook bij bedrijfsopvolging tegen een lage waarde aan de&#13;
belegger moet verkopen om van deze te kunnen terugpachten ter financiering van&#13;
de overname. De werkgroep gaat zelfs zover dat zij de mogelijkheid van betaling&#13;
van een inkoopsom, bestaande uit het verschil tussen verpachte en vrije waarde, via&#13;
een wijziging van art. 71, lid 1, Pachtwet wil openen, teneinde de beleggers over de&#13;
drempel van toetreding tot de pachtmarkt heen te halen. Ook dan blijkt de voorgestelde&#13;
langdurige pacht wat de financieringslast betreft nog uitstekend met hypotheek&#13;
(8% rente) en Fagoederfpacht (4,5% rente mèt indexering)16 te kunnen concurreren.&#13;
Eigen voorstel&#13;
Ik zie echter niet in waarom wij niet zouden vasthouden aan de oorspronkelijke opzet&#13;
van de werkgroep, namelijk een pachtprijs, uitgedrukt in een percentage (bijv.&#13;
3 of 4%) van het door de belegger geïnvesteerde kapitaal. Dit voorstel sluit goed aan&#13;
bij het door mij bepleite nieuwe pachtnormensysteem: uitgaande van 2% netto van&#13;
de vrije verkeerswaarde voor reguliere pacht lijkt voor langdurige pacht 3% netto&#13;
alleszins gerechtvaardigd. Groot voordeel hiervan is dat de belegger waarschijnlijk&#13;
bereid zal zijn een groter deel van de vrije verkeerswaarde te financieren naarmate&#13;
het in het vooruitzicht gestelde directe rendement van zijn investering hoger is. En&#13;
naarmate hij een groter deel financiert, zal zijn aandeel in de waardestijging van de&#13;
grond eveneens toenemen. Evenals de werkgroep ga ik er hierbij vanuit dat de pachter&#13;
een terugkooprecht krijgt bij het einde van de langdurige pacht en wel tegen een&#13;
prijs die in dezelfde verhouding staat tot de vrije verkeerswaarde als die waartegen&#13;
de belegger het goed van hem heeft gekocht. De pachter behoeft dus, evenmin als&#13;
de belegger, op lange termijn enig vermogensverlies te lijden en kan zelfs evenredig&#13;
delen in de waardestijging van de grond.&#13;
Uitstralingseffecten&#13;
Tot slot nog een enkel woord over de ook hier weer gevreesde uitstralingseffecten&#13;
op het reguliere pachtareaal. Naar mijn mening is het gevaar dat de voorgestelde mogelijkheid van langdurige verpachting tegen een hogere pachtprijs op den duur&#13;
de reguliere pacht zal gaan verdringen, bepaald niet groot. Dat geldt zeker voor verpachtingen&#13;
tussen familieleden en tussen agrariërs onderling, die uit haar aard veel&#13;
korter duren. Ook voor de meeste particuliere niet-agrarische verpachters zal een&#13;
minimumtermijn van 26 jaar te lang zijn om qua rendement te kunnen overzien. Zij&#13;
snijden zich daarmee immers op voorhand de weg af om tussentijds tot verkoop aan&#13;
een aspirant eigen-gebruiker over te gaan. Zelfs is het de vraag of de verpachtende&#13;
overheid in deze tijd van privatisering de termijn van 26 jaar niet te lang zal vinden.&#13;
Alleen aan institutionele beleggers wordt hier een goede mogelijkheid voor toetreding&#13;
tot de pachtmarkt geboden, zonder dat de bestaanszekerheid van de pachter&#13;
erdoor in gevaar komt. Aan het einde van de langdurige pacht zal hij het goed kunnen&#13;
terugkopen en het eventueel opnieuw aan een belegger kunnen aanbieden ten&#13;
behoeve van zijn opvolger. En tussentijds heeft hij niets te vrezen, zelfs niet van boeren&#13;
die voor eigen gebruik willen kopen.&#13;
4. NIEUW CONTROLESYSTEEM OP NALEVING PACHTWET&#13;
Handhaving&#13;
Al de voorgestelde maatregelen om de Pachtwet nieuw leven in te blazen, zijn op&#13;
voorhand tot mislukking gedoemd als men niet bereid is ook een beter controlesysteem&#13;
op de naleving van de Pachtwet in te voeren. Met de handhaving van de Pachtwet&#13;
is het nog aanmerkelijk slechter gesteld dan met die van de meeste milieuwetten.&#13;
Van enige strafrechtelijke handhaving is zelfs helemaal geen sprake meer. En dit nog&#13;
wel terwijl art. 185 van de wet een uitstekend preventief systeem van voorafgaande&#13;
aanmaning door de opsporingsambtenaar had geïntroduceerd om partijen alsnog&#13;
tot schriftelijke vastlegging en inzending ter goedkeuring van hun overeenkomst te&#13;
bewegen. Dit is des te meer betreurenswaardig omdat inmiddels de wetsgetrouwheid&#13;
van de justitiabelen aanmerkelijk is afgenomen. Zozeer zelfs dat trouw aan het gegeven&#13;
woord, ook al strekt dat tot het betalen van een zwarte prijs, zwaarder is gaan&#13;
wegen dan naleving van de wet. Sterker nog, het wordt de mondelinge pachter vaak&#13;
hoogst kwalijk genomen als hij conform de wet schriftelijke vaststelling en goedkeuring&#13;
van zijn overeenkomst vraagt. Juist een aanmaning van overheidswege zou hem&#13;
uit dit dilemma kunnen bevrijden.&#13;
Opsporing&#13;
Waar het echter aan schort, behalve aan de wil van het departement om hier iets&#13;
aan te doen, is de mogelijkheid van opsporing van zwarte (mondelinge) of grijze&#13;
(niet goedgekeurde) pachtverhoudingen. Het is eigenlijk beschamend dat er in dit&#13;
land nog steeds geen goede pachtregistratie bestaat terwijl daar toch al jaren over&#13;
wordt geproken.17 Momenteel is in verband met de mogelijke invoering van stemrecht&#13;
en omslagplicht van pachters in waterschappen in het kader van de nieuwe Waterschapswet de vraag in studie of het Kadaster naast de eigendom ook niet de pacht&#13;
zou kunnen registreren, in plaats van dat ieder waterschap dit voor zichzelf zou&#13;
moeten doen.18 Door de kadastrale eigendoms- en pachtgegevens aan te vullen met&#13;
de bedrijfsgegevens van de Stichting Uitvoering Landbouwmaatregelen of de cultuurtechnische&#13;
inventarisatie van het Instituut voor Cultuurtechniek en Waterhuishouding&#13;
uit Wageningen19 zou men vervolgens vrij gemakkelijk zwarte en grijze&#13;
plekken op de kadastrale kaart kunnen aangeven in de zin van de percelen die noch&#13;
door de eigenaar noch door een geregistreerde pachter worden geëxploiteerd. Met&#13;
andere woorden, de opsporing zou grotendeels op kantoor kunnen plaatsvinden en&#13;
aldus kunnen leiden tot het op grote schaal verzenden van aanmaningen als bedoeld&#13;
in art. 185 Pachtwet.&#13;
Kernvraag&#13;
De kernvraag is of wij nog bereid zijn een wet die zóveel voor de landbouw heeft&#13;
betekend, niet alleen wat de bedrijfscontinuïteit betreft, maar ook op het gebied van&#13;
de pachtprijsbeheersing, metterdaad serieus te nemen. Ontbreekt die bereidheid, laten&#13;
wij dan ook niet langer de schijn ophouden en gewoon de pachtprijsbeheersing&#13;
afschaffen, zoals wij destijds - ten onrechte overigens - met de koopprijsbeheersing&#13;
hebben gedaan. Per slot van rekening wordt de Pachtwet heden ten dage minstens&#13;
zo zéér ontdoken als destijds de Wet Vervreemding Landbouwgronden. En&#13;
voor sommige mensen is het feitelijk gedrag nu eenmaal belangrijker dan de norm.&#13;
Maar om toch als pacht jurist nog enigszins vrolijk te kunnen eindigen: ik meen zeker&#13;
te weten dat degene aan wie dit symposium is gewijd daar anders over denkt.&#13;
Ook al is hij van huis uit geen jurist, maar landbouwingenieur. Want daar is hij bepaald&#13;
niet minder om.</content><legacyfootnotes>1. Inleiding gehouden op het symposium ter gelegenheid van het afscheid van ir. T.T. Wind van het&#13;
Landbouwschap op 27 november 1989 te Nijkerk.&#13;
2. Voorstellen van de Werkgroep Pacht van het Landbouwschap gericht op vermindering van de terug&#13;
loop van het pachtareaal, 's-Gravenhage juli 1988.&#13;
3. Met name op het stuk van de grondslag van de pachtnormen en de zgn. langdurige pacht.&#13;
4. In de periode 1959-1983 namen de verpachtingen door ouders af met 100.974 ha, die door andere land&#13;
en tuinbouwers met 187.713 ha en die door overige particulieren met 67.912 ha. Deze cijfers zijn ontleend&#13;
aan het rapport van de Werkgroep Pacht van juli 1988.&#13;
5. P.A. de Hoog, Heroverweging pachtwetgeving: revival of the roaring twenties?, Agrarisch Recht 1989,&#13;
blz. 265 e.v.&#13;
6. T.J. Mellema-Kranenburg, Loopbaanpacht, Agrarisch Recht 1989, blz. 172 e.v.&#13;
7. W.J. Wolff, De Pachtwet in discussie, Agrarisch Recht 1989, blz. 425 e.v.&#13;
8. P. de Haan, Vervreemding van landbouwgronden in Nederland en Duitsland, De Pacht 1961, blz. 130&#13;
e.v.&#13;
9. Sermo 131, 10.&#13;
10. Zie over Liudger en de door hem gestichte kerken het boek Liudger, De confrontatie tussen heidendom&#13;
en christendom in de Lage Landen, Publicatie nr. 19 van de stichting "Comité Oud Muiderberg", 1984. &#13;
11. W.J. Reverdink, De werkelijke waarde van verpachte grond in de Pachtwet en de Onteigeningswet,&#13;
De Pacht 1981, blz. 227 e.v.&#13;
12. Vergelijk het artikel van W.J. Wolff en mijzelf 'Voorstel voor een wettelijke regeling van een pacht&#13;
beheersovereenkomst' in Agrarisch Recht 1984, blz. 333 e.v. als uitwerking van gedachten ontwikkeld&#13;
in de Werkgroep Pachtbeleid van het Landbouwschap.&#13;
13. Wijziging van de Natuurbeschermingswet en de Pachtwet, Tweede Kamer, vergaderjaar 1989-1990,&#13;
20 617, nr. 5.&#13;
14. Zie over de toepassing van de onderscheiden theorieën betreffende gemengde pachtcontracten uitvoerig&#13;
mijn commentaar Pachtrecht, Zwolle 1969, blz 105 e.v.&#13;
15. A.H.T. Heisterkamp, Het dilemma van de pacht, Inaug. rede Groningen, Arnhem 1988.&#13;
16. Zie over deze vorm van erfpacht ing. F.J. Somsen, Fagoed-erfpacht, een moderne vorm van grondfinanciering&#13;
en een solide belegging, Agrarisch Recht 1989, blz 473 e.v.&#13;
17. In 1962 heb ik er in mijn inaugurele rede in Delft al uitgebreid aandacht aan geschonken: Kadaster en&#13;
agrarisch recht, Zwolle 1962, blz. 14 e.v. &#13;
18. Zie omtrent deze studie Deelonderzoek 1, Pachtersregistratie, verslag in het kader van het Nadoctorale&#13;
onderzoeksproject van ir. L. van der Sluis bij het Onderzoeksinstituut voor Technische Bestuurskunde,&#13;
Apeldoorn januari 1989 en ook de afstudeerscriptie van Arjan van de Ruit over 'De afstemming tussen&#13;
het Kadaster en de waterschappen op het terrein van de vastgoedinformatie', Faculteit der Geodesie TU&#13;
Delft 1989. Momenteel lopen enkele proefprojecten met als registrerende instanties resp. het Kadaster,&#13;
de Stichting KAFI en een waterschap.&#13;
19. Zie over de relatie tussen eigendoms- en gebruiksgegevens de scriptie van B.P.H.M. de Vos, Eigen&#13;
domsgegevens voor de cultuurtechnische inventarisatie, Faculteit der Geodesie TU Delft 1989.</legacyfootnotes><footnotes><footnote/></footnotes><auteurs>Prof. mr. P. de Haan</auteurs><published>1990-02-01 00:00:00</published><modified>1990-02-01 00:00:00</modified><editiondate>1990-02-01</editiondate><htmlpath>https://denhollander.info/artikel/6214</htmlpath></article>
</articles></edition>